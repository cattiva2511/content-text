D>
	Посвещава се
	на Мариане Гей и Ник Филтър,
	задето бяха щастливи
	и ме вдъхновяваха с любовта си.
D$


>	Благодарности

	Ако не беше помощта на другите, писателите щяха да живеят в непоносима изолация.
	Ето защо благодаря на Стийв Джейксън и Хийтър Матузо за тяхното приятелство и за смеха им. На Хари и Хелън Ниб за съветите и любезното съдействие. На Санди Оудън за шоколадовата й мъдрост. На Саймън Спантън, задето прояви твърда ръка в редакцията и на Никола Синклер за опита му в книгоиздаването.

	{img:orki-karta.png}

>	Пазителят на светкавицата

E>
P>
	Ей, оркското войнство, да вдигнем врява,
	да вдигнем врява и глъчка сега.
	Когато от странство се връщаме с плячка,
	с богатства несметни да смаем света.

	Ей, оркски невести, прекрасни, чудесни,
	кажете ни сбогом, къщовници, с песни.
	Кръвта ни за сеч и разплата жадува,
	а мечът погибел да сее бленува.

	Да палим, да грабим, накрая да режем
	главите от шиите, от пояс кесиите.
	Врага в битка страшна без жал да затрием,
	връз гроба му бъчва със ейл да изпием.

	Над бряг непознат стройна кула стърчеше,
	в тъма доближихме я, скоро в огън пламтеше.
	Имотец прибрахме, злодейства пиляхме,
	живинка нивга веч на тоз бряг не съзряхме.

	Селяк с тумбак сладка щерка таеше,
	с нож го ръчнахме, после дълго врещеше.
	Щом секна да кряка, златцето издаде,
	щерката търти да бяга, жената турнахме на клада.

	Да вдигнеме халби, ей оркското войнство,
	до дъно да пием тръпчивия ейл.
	Вразите лишихме от чест и достойнство,
	триумф и богатства славят орка дебел.

@	Стара оркска маршова песен
P$
E$


>>	1.

	Земята около Страк бе осеяна с трупове.
	Беше оглушен от виковете и звъна на стомана. Въпреки студа солена пот дразнеше очите му. Мускулите му горяха, болеше го цялото тяло. Елекът му бе опръскан с парченца мозък, кръв и кал. А към него се прокрадваха още две от проклетите, покрити с розова кожа създания и в очите им пламтеше жажда да убиват.
	Всичко това изпълваше душата му с радост.
	Пристъпи напред, подхлъзна се и едва не падна и само инстинктът го накара да вдигне меча и да посрещне първия удар. От сблъсъка се разтърси цялото му тяло. Той отстъпи назад, приведе се и отново се втурна в атака, промушвайки се под защитата на противника си. Заби острието на меча в корема му. Дръпна го рязко нагоре, влагайки цялата си сила, докато то не опря в долната част на гръдната клетка, а през раната се заточиха кървави вътрешности. Съществото падна на колене, със застинало от ужас изражение.
	Но Страк нямаше време да се наслаждава на победата. Вторият нападател се нахвърли върху него, размахвайки грамаден двуостър меч, чието острие профуча на косъм от главата му. Този действаше по-предпазливо, след като бе присъствал на кончината на своя другар. Страк премина в отбрана, заплитайки меча на противника в сложна игра от удари и контраудари. Двамата подскачаха напред-назад, мушкаха и отбиваха, следвайки ритъма на някакъв бавен и тромав танц, докато ботушите им търсеха опора между телата на ранените и убитите.
	Оръжието на Страк бе по-подходящо за фехтовка. Тежкият дълъг меч на противника му бе неудобен за близък бой. Пригоден за посичане, той трябваше да се вдига и завърта с голям мах. След няколко подобни удара съществото започна да се задъхва, издишвайки облаци пара. Страк продължи да го тормози от разстояние, изчаквайки своя шанс.
	Завладян от отчаяние, неговият противник се втурна в атака, замахвайки да го посече с вертикален удар. Не уцели, но се приближи достатъчно и когато вдигаше отново ръце за повторен мах, остави гърдите си открити. Острието на Страк намери чевръсто сърцето му, обагряйки нагръдника му с алени петна. Съществото подгъна крака и изчезна някъде сред мелето от блъскащи се фигури.
	Страк погледна надолу по склона, към равнината в подножието на хълма, където неговите Върколаци все още бяха въвлечени в битката.
	След това си пое дъх и отново се върна в касапницата.


	Койла вдигна глава и съгледа Страк на хълма над тях, недалеч от стените на поселището, да сече наляво и надясно, обграден от плътна стена защитници.
	Тя изруга гръмогласно проклетата му нетърпеливост.
	Но за момента водачът им трябваше да се грижи сам за себе си. Дружината бе срещнала твърде сериозен отпор, за да може да му се притече на помощ.
	Тук, във врящото гърне на главната битка, кървавото меле я обграждаше от всички страни. Обезумялата тълпа войници, повечето от тях на коне, бе превърнала в розово жълтеникава каша нивата, в която се бяха срещнали. Из въздуха ехтяха свирепи викове, сладникавият мирис на смърт дразнеше ноздрите й.
	Около трийсетина на брой, подредени в стегната, клиновидна формация, Върколаците продължаваха да си пробиват път през плътната маса от защитници като някакво гигантско, снабдено с множество жила насекомо. Заела позиция съвсем близо до острието на „клина“, Койла им помагаше да разчистват пътя си, като размахваше в широка дъга меча си и посичаше всеки враг, който се изпречваше на пътя й.
	Пред очите й се нижеха ужасяващи картини. Твърде бързо, за да може да ги осмисли. Защитник със стърчаща от рамото брадва; един от нейните, закрил с окървавени ръце лицето си; друг надал беззвучен вик, размахвайки чуканчето на посечената си ръка; трети, пак Върколак, с огромна дупка, зейнала в гърдите; обезглавено тяло с бликнал от шията фонтан кръв. Лице, насечено на ивици от собственото й острие.
	Сякаш цяла вечност по-късно Върколаците достигнаха подножието на хълма и започнаха да го изкачват, пробивайки си път през вражеските редици.
	Едно кратко затишие даде възможност на Страк да провери докъде са напреднали неговите воини. Бяха някъде по средата на склона, вкопчени в яростна сеч с врага.
	Той им обърна гръб и огледа солидните дървени стени на крепостта на върха. Имаше още доста път до тежките порти и немалко противници за избиване. А същевременно редиците на съратниците му сякаш се топяха.
	Страк напълни гърдите си с леден въздух и усети как се изпълва с живот насред това зловещо царство на смъртта.
	Най-сетне, задъхана, Койла се изравни с него.
	— Ама и вие сте едни бързаци — бе сухият му коментар. — Вече си мислех, че ще щурмувам крепостта сам.
	Тя посочи мелето зад тях.
	— Тия доста се постараха да ни задържат.
	Двамата си размениха почти налудничави усмивки.
	„И нея я е обхванало кръвожадно настроение — отбеляза той. — Това е добре.“
	Алфрей, пазачът на знамето на Върколаците, застана до тях и заби дръжката в полузамръзналата земя. Двайсетина от воините на дружината побързаха да образуват кръг около него. Алфрей забеляза, че на главата на един от оръженосците е зейнала зловеща рана, извади бинт от пояса си и се зае да попива кръвта.
	Стотниците Хаскеер и Джъп си проправиха път през оределия строй. Както обикновено, първият имаше мрачен вид, а лицето на втория оставаше непроницаемо.
	— Поразходихте ли се? — сдъвка ги саркастично Страк.
	Джъп игнорира откритата подигравка и попита хрипливо:
	— Сега какво ще правим, капитане?
	— А ти как мислиш, дребосък? Че ще спрем, да си наберем цветя? — Страк втренчи яден поглед в своя заместник. — Качваме се горе и довършваме започнатото.
	— Как?
	Койла оглеждаше сивото небе, засенчила очите си с ръка.
	— С фронтална атака — ето как — отвърна Страк. — Да имаш по-добър план?
	— Не. Но хълмът пред нас е съвсем открит. Ще дадем много жертви.
	— Сякаш досега не сме давали. — Капитанът се изплю, пропускайки на косъм краката на стотника. — Ако това ще те накара да се почувстваш по-добре, можем да се посъветваме с нашия стратег. Койла, какво смяташ?
	— Какво? — Тя продължаваше да разглежда облаците.
	— Събуди се, десетник! Попитах те…
	— Виждате ли това? — Тя посочи към небето.
	Една черна точка се спускаше през облаците. Беше твърде далеч, за да различат подробности, но всички се досетиха какво е.
	— Може да ни е от полза — отбеляза Страк.
	На лицето на Койла се изписа съмнение.
	— Възможно. Но като ги знам какви са своенравни… най-добре да си намерим укритие.
	— Къде? — Хаскеер огледа голия връх.
	Точката се увеличаваше бързо.
	— Движи се по-бързо от искра в пъкъла — подметна Джъп.
	— И се спуска прекалено стремглаво — добави Хаскеер.
	Сега масивното тяло и широките нащърбени криле се различаваха ясно. Вече нямаше никакво съмнение. Гигантското тромаво чудовище летеше право към бойното поле. Бойците и от двете страни замръзнаха и вдигнаха нагоре глави. Някои побягнаха от черната му сянка. Драконът продължаваше да се снижава, устремен право към хълма, където се бяха събрали Върколаците на Страк.
	Той присви очи.
	— Някой може ли да разпознае ездача?
	Всички поклатиха глави.
	Живият снаряд летеше право към тях. Широката му лигава паст бе зейнала, разкривайки редове жълтеникави зъби, големи колкото бойни шлемове. Злост блещукаше в цепковидните зелени очи. Ездачът, наместен на гърба на чудовището, изглеждаше невероятно дребен в сравнение с крилатото туловище.
	Страк прецени, че му остават не повече от три маха, преди да стигне при тях.
	— Лети прекалено ниско — прошепна Койла.
	— Цуни земята! — кресна Хаскеер.
	Воините се проснаха по очи.
	Докато се претъркулваше през рамо, Страк успя да мерне сивкавата козина на търбуха и грамадните, закривени нокти, които профучаха над него. Стори му се, че долови зловонния дъх на чудовището. Дори си помисли, че ако протегне ръка, може да го докосне.
	Миг по-късно драконът изпусна грамаден облак бушуващи оранжеви пламъци.
	За момент Страк бе заслепен от ярката светлина. Премигвайки като в мъгла, той очакваше да види как драконът се удря в земята. Вместо това го зърна да се издига нагоре, под невероятно остър ъгъл.
	А сцената на върха на хълма бе претърпяла съществени промени. Защитниците и част от атакуващите, попаднали в огненото кълбо, се бяха превърнали в пламтящи факли или в димящи купчини. На места горяха и тревата и храстите.
	Вятърът донесе миризмата на изгоряла плът. Страк усети, че устата му се изпълва със слюнка.
	— Не е зле някой да припомни на драконовите укротители на чия страна се бият — изръмжа Хаскеер.
	— Но този поне облекчи задачата ни. — Страк кимна към портите, които също бяха обхванати от пламъци. Надигна се и изкрещя: — Всички при мен!
	Върколаците нададоха оглушителни бойни викове и го последваха. Не срещнаха почти никаква съпротива и с лекота си пробиха път през изтънялата защита.
	Когато стигна до обгорелия портал, Страк откри, че вратите едва се крепят на пантите си.
	Встрани от портала на един кол бе прикована табелка с грубо изписан надпис: „Роднопол“.
	До него застана Хаскеер. Забеляза табелата и я повали с един удар на меча си, разсичайки я през средата.
	— Дори езика ни взеха — изсумтя той.
	Джъп, Койла и останалите от дружината ги наобиколиха. Страк и неколцина войници бутнаха вратите и те рухнаха навътре.
	Нахлуха заедно и се озоваха на просторен площад. Вдясно имаше обор с добитък. Вляво — няколко реда овощни дръвчета. Отпред, простираща се до другия край на площада, се издигаше голяма дървена къща.
	Пред нея, строени в редици, стояха оцелелите защитници — два пъти повече от Върколаците.
	Без дори да се забавя за прегрупиране, дружината се нахвърли върху тях. В яростния ръкопашен бой, който последва, Върколаците за пореден път доказаха превъзходството си. Лишен от път за отстъпление, врагът се сражаваше отчаяно, но бързо губеше сили, докато само неколцина от Върколаците получиха леки наранявания. Крайно недостатъчно, за да бъде спрян устремът им.
	Последната група защитници се струпа пред входа на къщата. Страк поведе атаката срещу тях, рамо до рамо с Койла, Хаскеер и Джъп.
	Когато измъкна меча си от гърдите на последния защитник, Страк се огледа. Откри онова, което им трябваше, зад вратите на обора.
	— Хаскеер! Донеси една греда за таран!
	Стотникът се затича да изпълни заповедта и започна да крещи нареждания на войниците. Неколцина от тях го последваха и извадиха брадвички от поясите си.
	Страк повика един от войниците. Докато боецът се приближаваше към него обаче, в рамото му неочаквано се заби стрела.
	— Стрелци! — извика Джъп и посочи с меча си горния етаж на сградата.
	Дружината се разпръсна под дъжд от стрели. Един от Върколаците падна, уцелен в главата. Друг бе ударен в рамото и другарите му побързаха да го прикрият.
	Койла и Страк, застанали съвсем близо до къщата, изтичаха под козирката на входа и се притиснаха към стената.
	— Колко лъконосци ни останаха? — попита тя.
	— Изгубихме един, значи трима.
	Страк погледна към обора. Сега стрелбата бе съсредоточена върху хората на Хаскеер. Под свистенето на прелитащите стрели войниците продължаваха да секат една от подпорните греди на покрива.
	Джъп и останалите бяха залегнали наблизо. Без да обръща внимание на опасността, десетник Алфрей бе коленичил до един от ранените и го превързваше. Страк тъкмо се готвеше да му извика, когато забеляза, че тримата лъконосци опъват едновременно тетивите на оръжията си.
	Но да се стреля от легнало положение бе крайно неудобно. Трябваше да се обръщат по гръб и да се прицелват, опрели лъковете към гърдите си. Въпреки това те скоро успяха да създадат постоянен „заслон“ от стрели.
	Едва прикрити под козирката, Страк и Койла бяха само безпомощни свидетели на размяната на стрели. След няколко минути дружината нададе триумфален рев, вероятно в отговор на удачно попадение. Но стрелите продължаваха да свистят в двете посоки, което означаваше, че поне един от стрелците на втория етаж е все още жив.
	— Защо не отвърнат със запалени стрели? — попита Койла.
	— Защото не искам къщата да изгори преди да вземем онова, за което сме дошли — озъби се Страк.
	Откъм обора долетя оглушителен трясък. Хората на Хаскеер бяха освободили гредата. Подредиха се около нея и я повдигнаха, все още озъртайки се за стрели, които обаче профучаваха вече по-рядко.
	Още един триумфален рев бе последван от тропот на горния етаж. Трупът на поваления стрелец се претърколи през козирката и тупна в краката на Страк и Койла. Щръкналата от гърдите му стрела се бе счупила при падането.
	Джъп вече бе скочил на крака и им даваше знак, че отбраната на втория етаж е неутрализирана.
	Хората на Хаскеер се затичаха, придържайки гредата с издути от напрежение мускули и зачервени лица. Други им се притекоха на помощ и още при първия удар на импровизирания таран вратата на къщата се разби на трески.
	Вътре ги очакваха трима защитници. Първият скочи напред и уби с един удар стоящия най-отпред на тарана войник. Страк го посече, прекрачи трупа му и се отправи към следващия. След кратка размяна на удари вторият защитник също се просна на пода. Но, докато се занимаваше с него, Страк бе изгубил от поглед третия. Противникът се бе приближил незабелязано отзад и бе вдигнал меч за обезглавяващ удар.
	От гърдите му щръкна кинжал. Неприятелят издаде хриплив стон и падна възнак.
	Страк изръмжа и Койла знаеше, че това е цялата благодарност, която ще получи.
	Тя се надвеси над трупа и прибра кинжала. Държеше по един във всяка ръка. Предпочиташе ги пред тежките мечове за близък бой. Зад нея Върколаците вече нахлуваха в къщата.
	Преддверието свършваше до широка стълба към горния етаж.
	Бяха близо до върха й, когато на площадката се появиха две същества. Страк и войниците му ги посякоха веднага. Койла стигна първа горния етаж и бе пресрещната от поредния защитник. Той успя да посече ръката й с назъбената си секира, преди тя да го повали.
	Страк огледа раната на Койла, от която шуртеше кръв, но тя дръпна ръка и завъртя глава. Той се озърна. Намираха се на площадка, заобиколена от няколко врати. Повечето бяха отворени, разкривайки пусти стаи. Страк прати войници да ги претършуват, но те се върнаха съвсем скоро, клатейки глави.
	Единствената затворена врата бе в дъното. Приближиха се безшумно към нея и заеха позиции.
	Шумът от битката на първия етаж вече утихваше. Скоро единствените звуци бяха далечните викове от сражението в равнината и сподавеното дишане на Върколаците.
	Страк размени погледи с Койла и Джъп, сетне даде знак на тримата най-яки войници да действат. Те заблъскаха вратата с рамене — веднъж, два, три пъти. При последния удар тя отхвърча навътре и Страк я последва, вдигнал оръжието си.
	Пресрещна го въоръжено с двуостра брадва същество. То се свлече на пода под пороя на ударите му.
	Стаята беше просторна. В далечния й край имаше още двама, закрили с телата си трети. Единият от пазачите бе от расата на защитниците. Вторият обаче бе като Джъп, нисък и набит.
	Той пристъпи напред, въоръжен с меч и кинжал, и Върколаците се разпръснаха, за да го заобиколят.
	— Не! — извика Джъп. — Мой е!
	Страк пръв го разбра.
	— Оставете ги! — кресна той.
	Воините му свалиха оръжия.
	Съперниците се измериха с погледи. Лицата им бяха разкривени от омраза.
	Миг по-късно въздухът се изпълни със звън на блъскащи се остриета. Джъп размахваше яростно меча, отбивайки атаките на противника си, и след минута кинжалът на другия изтрака на пода. Скоро след това го последва и мечът му.
	Стотникът на Върколаците довърши противника, като го промуши в гърдите.
	Останал досега ням свидетел на двубоя, последният защитник вдигна меча си и се приготви за отчаяна съпротива. Едва сега всички успяха да разгледат женската, която охраняваше. Беше приклекнала в ъгъла, с полепнала по челото коса и притискаше към гърдите си малко. Покритото с отвратителна розова кожа пеленаче бе на възраст колкото новоизлюпено оркче. От горната част на гърдите на женската стърчеше стрела. Още стрели и един дълъг лък се въргаляха в краката й. Изглежда бе един от стрелците, оказали съпротивата от прозореца на втория етаж.
	Страк махна на Върколаците да останат по местата си и прекоси бавно стаята. В движенията му не личеше нито боязън, нито прибързаност. Той прекрачи локвата кръв, останала от противника на Джъп, и втренчи поглед в последния защитник.
	За миг му се стори, че съществото се готви да го заговори. Вместо това то неочаквано се хвърли в атака, размахвайки меча си безцелно. Страк го изби с един бърз удар и довърши съществото, като преряза гърлото му така, че почти му отсече главата.
	Окървавената женска издаде протяжен вопъл, който наподобяваше птичи крясък. Страк и друг път бе чувал подобен звук. Втренчи се в нея и зърна в очите й нещо като предизвикателство. Лицето й бе изкривено от омраза и страх. Тя притискаше отрочето към гърдите си в безпомощен опит да го защити. И тогава малкото останали сили я напуснаха и тя се свлече безжизнено на пода. Детето се изтърколи от ръцете й и започна да хленчи.
	Изгубил интерес към сцената, Страк прекрачи трупа и застана пред унисткия олтар. Беше оскъдно украсен — подобно на други олтари, принадлежащи на същата раса — висока маса застлана с бяла покривка със златна бродерия по ръба и два железни свещника в двата й края. В центъра бе поставено трето изделие от желязо, което символизираше техния култ. То се състоеше от две черни, метални пръчки, закрепени перпендикулярно една на друга.
	Но това, което привлече вниманието му, бе предметът в предния край на масата. Това беше метален цилиндър, дълъг колкото предмишницата му и широк колкото юмрука му. Потъмнялата му повърхност бе покрита с рунически знаци. В единия край бе затворен с капак и запечатан с червен восък.
	Койла и Джъп застанаха до него. Двамата също бяха впили очи в цилиндъра.
	— Това ли е, Страк? — попита Койла.
	— Да. Отговаря на описанието й.
	— Не ми прилича на нещо, което заслужава толкова жертви.
	Страк протегна ръка, взе цилиндъра, разгледа го внимателно и го пъхна в пояса си.
	— Аз съм само обикновен капитан. Съвсем естествено е нашата господарка да не обяснява на толкова нископоставен служител какво й е на ума — рече той, а в гласът му звучеше ирония.
	Койла сбърчи вежди.
	— Не разбирам защо последното същество даде живота си, за да защитава една женска и малкото й.
	— Каква логика може да се намери в действията на човеците? — отвърна Страк. — Те не са така уравновесени като нас — орките.
	Хленченето на малкото прерасна в нетърпим писък.
	Страк се наведе да го погледне. Облиза изпръхналите си устни със зеленикавия си език и попита:
	— Някой друг да е гладен като мен?
	Подхвърлената навреме шега разчупи напрежението. Останалите се засмяха.
	— Ако го изядем, ще направим точно това, което те очакват от нас — изръмжа Койла, наведе се и сграбчи малкото за вратлето. Повдигна го с една ръка пред лицето си и се загледа в сияещите сини очи и пухкавите бузи.
	— Богове! Ама тия създания наистина са грозни!
	— Права си, както никога — съгласи се Страк.


>>	2.

	Страк даде знак на воините си, че е време да слязат долу. Койла носеше бебето с израз на отвращение.
	В подножието вече ги очакваше Хаскеер.
	— Намерихте ли го?
	Страк кимна към подаващия се от пояса му цилиндър.
	— Запалете къщата! — нареди той и се насочи към вратата.
	— Ти и ти — Хаскеер посочи двама от войниците си. — Заемете се! Останалите — навън!
	Койла спря един оръженосец и му тикна малкото в ръцете.
	— Спусни се до пътя и го остави някъде, където ще го намерят хората. И се опитай да бъдеш… внимателен с това зверче.
	Войникът излезе, стиснал ревящото бебе, сякаш държеше заразено яйце.
	След това за кратко настъпи суматоха. Назначените за подпалвачи събраха всички лампи и започнаха да изливат съдържанието им на пода. Когато приключиха, Хаскеер ги освободи и извади от ботуша си кремък. Откъсна ивица плат от дрехата на един от убитите и я натопи в маслото. Сетне я запали с искра от огнивото и я хвърли на пода.
	Пожарът се разрази почти мигновено. Дълги огнени езици се източиха към тавана.
	Без да си дава труд да поглежда назад, Хаскеер излезе навън и се присъедини към войниците си.
	Там вече го очакваше Алфрей. Той посочи двата оркски трупа, положени наблизо.
	— Слеттал и Релбид. Имаме и трима ранени. Нито една от раните за щастие не е смъртоносна. Около дузина с драскотини.
	— Значи петима извън строя. Остават ни двайсет и пет орки, ако броим и офицерите.
	— Какъв е очакваният брой на жертвите при подобна мисия? — попита Койла.
	— Двайсет и девет — отвърна Страк.
	Всички избухнаха в смях, макар да знаеха, че капитанът им изобщо не се шегува.
	Само Койла остана с каменно изражение. Ноздрите й леко потрепваха от усилието да преглътне обидата от това, че още веднъж я бяха направили на глупачка само защото бе най-новата в дружината.
	„Има още много да учи — помисли си Страк. — И дано го научи бързо.“
	— Долу нещата вече се успокоиха. — Алфрей посочи към равнината, където доскоро бушуваше битката. — И там спечелихме.
	— Както и се очакваше — отвърна Страк. Изглежда въпросът не го интересуваше.
	Алфрей забеляза раната на Койла.
	— Искаш ли да я погледна?
	— Нищо особено. По-късно — тя погледна към Страк. — Не е ли време да тръгваме?
	— Алфрей, намери каруца за ранените. Мъртвите ще оставим на лешоядите. Пригответе се за марш на скок до Каменна могила. — Той изгледа останалите войници, които слушаха разговора.
	Лицата им в миг се изопнаха.
	— Скоро ще се смрачи — припомни му Джъп.
	— Е, и какво? Още можем да ходим, нали? Освен ако не ви е страх от тъмното!
	— Ех, ние, нещастни пехотинци — подметна един от войниците, докато минаваше край него.
	Страк се извъртя и го ритна в задника.
	— Да не съм те чул да го повтаряш, копелдак нещастен!
	Войникът вресна изплашено и побягна настрани.
	Койла и останалите избухнаха в дружен смях.
	Откъм обора се чу глъчка и странно квичене. Двама от войниците се бяха покатерили на оградата и гледаха нещо вътре.
	— Какво става? — попита Страк.
	— Изплашени са от нещо — обясни единият от войниците. — Не е нормално — добави той.
	Страк се покатери на оградата.
	Най-близкото животно бе на един разтег от него. Два пъти по-високо от среден на ръст орк, то се бе изправило на задните си крака, чиито заострени нокти бяха забити дълбоко в меката почва. Гърдите на котешкото му тяло се бяха издули, а късата, жълтеникава козина — нарошила. Орловата му глава се местеше с накъсани, отривисти движения, а извитият клюн потракваше нервно. Големите, хлътнали в тъмните орбити очи не спираха нито за миг. Ушите му бяха настръхнали и трепереха разтревожено.
	Чудовището несъмнено бе твърде възбудено, но въпреки това в позата му се наблюдаваше причудливо благородство.
	От останалите добичета, които наброяваха поне стотина, повечето стояха на четири крака, но с извити гърбове, въпреки че тук-там се виждаха и други, изправени на задните си крака животни, които си разменяха удари с късите си предни лапи. Дългите им извити опашки шляпаха ритмично.
	Отнякъде полъхна ветрец и донесе със себе си тежката миризма на грифонски изпражнения.
	— Гант е прав — кимна Хаскеер към войника, който ги бе заговорил. — Нещо тук не е наред. Грифоните трябва да се скитат на воля из цялата Марас-Дантия.
	— Много поетично, Хаскеер — сряза го Страк.
	Хаскеер изглеждаше обиден.
	— Исках само да кажа, че те бяха свободни животни, докато не се появиха човеците. И ние всички знаем, че някой ден ни очаква същата участ — ако им позволим, разбира се.
	— Аз пък знам само — намеси се Джъп, — че грифоните миришат и са вкусни.
	— Кой те пита пък теб, кърлеж недорасъл? — озъби се Хаскеер.
	Джъп скочи, готов да отвърне на оскърблението.
	— Млъквайте и двамата! — скастри ги Страк. После се обърна към останалите войници: — Заколете няколко за попълване на припасите, а другите пуснете на свобода.
	Докато се отдалечаваше, Джъп и Хаскеер си разменяха заканителни погледи.
	Зад тях вече цялата къща бе обхваната от пламъци. Огнените езици бликаха през отворените прозорци и предната врата.
	Страк и свитата му стигнаха до разрушената порта. Веднага щом ги зърнаха, постовите се изправиха и си придадоха бдителен вид. Страк не им обърна внимание. Повече го интересуваше сцената в равнината. Битката бе приключила, повечето от защитниците бяха избити, останалите — избягали.
	— Хубаво е, че спечелихме — отбеляза Хаскеер. — Въпреки че боят бе само за отвличане на вниманието.
	— Бяха повече от нас. Заслужавахме да спечелим. Но гледай да не споменаваш пред войниците, че е било само за да им отвлечем вниманието. За предпочитане е да не знаят каква е задачата, с която ни пратиха тук. — Той положи неволно ръка на цилиндъра.
	Долу в равнината няколко групи вече щъкаха между труповете и сваляха от тях всичко, което можеше да им бъде от полза. Малко по-нататък бяха запалени няколко погребални клади за убитите орки.
	Смрачаваше се и ставаше все по-студено. Вечерният бриз хапеше неприятно лицето. Страк вдигна поглед към далечните, обрасли с гори хълмове. Смекчена от издължаващите се сенки, това беше картина, добре позната на неговите предци. Ако се изключеше далечният хоризонт, където — като тънка, сияеща лента — проблясваха очертанията на настъпващите ледници.
	Както неведнъж досега, Страк изруга мислено хората, които изяждаха магията на Марас-Дантия.
	След това мислите му се насочиха към по-прагматични въпроси. Сети се, че искаше да попита Джъп за нещо, и го повика.
	— Как се чувстваш, след като уби своя сънародник — джуджето, горе в къщата?
	— Как се чувствам ли? — набитият стотник го погледна учудено. — Както когато убивам всеки друг. Не ми е първият, впрочем. Пък и той не ми беше съвсем „сънародник“. Дори не беше от племе, което познавам.
	Хаскеер, който не бе присъствал на двубоя, се приближи заинтригуван към тях.
	— Убил си друго джудже? Ама наистина обичаш да се доказваш.
	— Той беше на страната на човеците и значи — мой враг. Не е необходимо да доказвам каквото и да било!
	— Хайде де. Повечето дребосъци от вашия клан предпочитат да се съюзяват с хората. Чудно ми е какво търси дърто джудже като теб при Върколаците? Май наистина ти се ще да се поизфукаш.
	Вените на шията на Джъп се подуха.
	— Ти за какво намекваш бе?
	— Чудя се само трябва ли ни такъв като теб.
	„Време е да се намеся — помисли си Страк. — Тези двамата наистина не могат да се понасят. Дали да не ги оставя да се побъхтят малко?“
	— С кръв заслужих повишението си в дружината! — Джъп посочи оранжевите татуировки на стотник на скулите си. — Мен поне ме бива за това!
	— Бива те, значи? — подсмихна се Хаскеер.
	Привлечени от разпрата, към тях се приближиха Койла, Алфрей и неколцина от останалите. По лицата на войниците се четеше задоволство, задето се дърпат двама от старшите. Повечето очакваха Джъп да загуби.
	Последва нова размяна на обиди, като този път бяха включени и роднините на участниците. За акцент на едно от оскърбленията Хаскеер сграбчи брадата на Джъп и я дръпна яростно.
	— Ако продължаваш да ме дразниш, космата топка такава, ще си изпатиш!
	Джъп се освободи и отвърна:
	— Аз поне имам коса! А на вас, орките, главите ви са плешиви като човешки задници!
	Назряваше моментът думите да преминат в дела. Двамата стояха един срещу друг, стиснали юмруци.
	Един войник си проправи път през тълпата.
	— Капитане! Капитане!
	Зяпачите не посрещнаха с добро око неочакваното прекъсване. Повечето от тях изглеждаха разочаровани.
	Страк въздъхна.
	— Какво има?
	— Намерихме нещо, което трябва да видите.
	— Не може ли да почака?
	— Не мисля, капитане. Струва ми се важно.
	— Хубаво. А вие двамата — престанете! — Хаскеер и Джъп не помръднаха. — Достатъчно, казах! — изръмжа той заплашително. Те отпуснаха юмруци и отстъпиха неохотно назад.
	— Дано да е нещо наистина сериозно — рече Страк на войника. Сетне нареди да разположат вечерни постове.
	Войникът го поведе назад към крепостта. Завладени от любопитство, Койла, Джъп, Алфрей и Хаскеер ги последваха.
	Къщата продължаваше да гори и сега вече пламъците бяха обхванали покрива. Топлината от пожара се усещаше чак при овошките, където войникът свърна встрани. По-високите клони на дръвчетата се бяха запалили от разнасяните от вятъра искри.
	Прекосиха овощната градина и се озоваха пред дървен хамбар с широко отворени врати. Вътре двама оръженосци държаха над главите си запалени факли. Единият надзърташе в чувал от зебло. Другият бе застанал на колене и надничаше през отвор на пода.
	Страк се приближи и погледна в чувала. Беше пълен с малки полупрозрачни кристали. Имаха нежен розов оттенък.
	— Пелуцид — обади се сподавено зад него Койла.
	Алфрей облиза пръст и го пъхна сред кристалите. След това го опита на вкус.
	— Първо качество.
	— Погледнете и тук, капитане — обади се войникът при отвора.
	Страк дръпна факлата от ръката му и я промуши през отвора. На трепкащата й светлина се видя тясно мазе, дълбоко колкото да се побере коленичил орк. На пръстения под се въргаляха още два чувала.
	Джъп подсвирна възхитен.
	— Това е повече, отколкото съм виждал през целия си живот!
	Забравил за доскорошните дрязги с джуджето, Хаскеер се присъедини към него.
	— И като си помислиш само колко струва!
	— Какво ще кажете да го пробваме? — предложи обнадеждено Джъп.
	— Няма нищо лошо, капитане — подкрепи го Хаскеер. — Не заслужаваме ли поне мъничко, след като изпълнихме задачата?
	— Ами, знам ли…
	Койла имаше замислен вид, но не каза нищо.
	Алфрей бе този, който ги върна към грубата действителност.
	— По-добре да не караме кралицата да чака. — Той кимна към цилиндъра.
	Страк сякаш не го чу. Загреба шепа кристали и ги остави да се изсипят от разтворените си пръсти.
	— Това е цяло състояние в пари и власт. Представете си как ще натъпче ковчежето на господарката.
	— Именно — кимна ентусиазирано Джъп. — Успешно завършена мисия, победа в боя, че и три чувала кристални „светкавици“ в добавка. Със сигурност те чака повишение!
	— Надявай се, капитане — захили се Хаскеер. — Предадеш ли го веднъж в ръчичките на кралицата, колко от това ще видим? В нея има достатъчно от човешкото, за да съм сигурен в отговора на този въпрос.
	Тези думи наклониха везните.
	Страк изтупа кристалите от ръцете си.
	— Няма да я заболи от това, което не знае — реши той. — А и нищо няма да се промени, ако закъснеем с час-два. Дженеста ще е доволна и от това, което ще й занесем.


>>	3.

	Някои надмогват нетърпението си с такт и благоприличие. Други намират неизпълнението на своите желания за непоносима тежест. Първите притежават завиден стоицизъм. Вторите могат да бъдат опасни.
	Кралица Дженеста несъмнено принадлежеше към втората категория. А в момента нетърпението й бе извънмерно.
	От дружината на Върколаците, пратена на свещена мисия, нямаше ни вест, ни кост. Тя знаеше, че битката е приключила и че победата е нейна, но войниците все още не бяха донесли онова, което сюзеренът им тъй много очакваше.
	Живи щеше да ги одере, когато се явяха пред нея. Ако пък не бяха изпълнили задачата, очакваше ги дори по-страшна участ.
	За да разсее нетърпението си, тя бе заповядала да й подготвят малка забава. Щеше да е колкото извор на удоволствие, толкова и необходимост. Както обикновено, трябваше да се проведе в нейната светая светих — най-вътрешното помещение на личните й покои.
	Стаята, която се намираше дълбоко в подземията на нейния дворец в Каменна могила, бе издялана в скалата. Десетина масивни колони подкрепяха високия сводест таван. Фенерите и светилниците сееха оскъдна светлина, тъй като Дженеста предпочиташе сумрака.
	Странни кабалистични писания красяха стените. Захабените гранитни плочи на пода бяха покрити с вълнени килими, резбованият дървен трон бе разположен непосредствено до огнището.
	Две неща доминираха в тези подземни покои. Едното бе масивен къс черен мрамор, който служеше за олтар. Другото бе поставено пред него. Бе издялано от бял мрамор и имаше формата на издължена ниска маса или кушетка.
	Върху олтара беше положен сребърен бокал. До него лежеше закривен кинжал, чиято дръжка бе инкрустирана със злато, а острието бе гравирано с руни. Отстрани имаше малък чук със заоблена глава. И той бе украсен и изписан по същия начин.
	От двете страни на мраморната маса бяха закрепени метални халки, завършващи с окови. Дженеста прокара бавно пръсти по равната прохладна повърхност на масата.
	На вратата се почука.
	— Влез!
	Двама имперски стражници въведоха окован човек, като го побутваха с върховете на копията си. Човекът бе съвсем гол, ако не се броеше препаската на слабините му. Около трийсетгодишен, той бе типичен представител на своята раса, издигайки се с цяла глава над двамата орки, които го следваха. Лицето му бе изранено, по косата и брадата му имаше засъхнала кръв. Вървеше леко вдървено, донякъде заради оковите, но най-вече заради боя с пръчки, с който бе наказан малко след пленяването му. Гърбът му бе изпъстрен с алени резки.
	— О, моят гост дойде. Приветствам те. — Кралицата му се поклони подигравателно.
	Мъжът мълчеше.
	Тя се приближи към него и един от стражниците дръпна рязко веригата, с която бяха оковани китките му. Лицето на мъжа се изкриви от болка. Дженеста огледа с любопитство стройното му мускулесто тяло и заключи, че е напълно подходящ за намеренията й.
	И той я огледа на свой ред и беше очевидно, че онова, което видя, го обърка още повече.
	Имаше нещо странно в очертанията на лицето й. Беше твърде плоско и малко по-широко, отколкото би трябвало да бъде, и бе увенчано с прекалено заострена брадичка. Тъмната й коса се спускаше до кръста й и бе толкова лъскава, че изглеждаше мокра. Непроницаемите й черни очи сияеха със странен блясък, който само дългите й мигли закриваха от време на време. Носът й бе гърбав, а устата — твърде широка.
	Нито една от тези черти обаче не изглеждаше неприятна или отблъскваща. Сякаш всяка от тях бе взела началото си от майката-природа, а сетне бе продължила да се развива в своя собствена, макар и причудлива посока. Крайният резултат бе изумителен.
	С кожата й също нещо не беше съвсем наред. Доколкото можеше да се види на трепкащата светлина на фенерите, тя имаше изумруден оттенък в един момент и сребрист в следващия, сякаш бе покрита със съвсем ситни рибешки люспи. Кралицата бе облечена с дълга, алена мантия, която оставяше раменете й открити и прилепваше плътно, очертавайки гъвкаво и сладострастно тяло. Нозете й бяха боси.
	Без никакво съмнение тя бе привлекателна. Ала в красотата й се долавяше някаква спотаена заплаха. Тя предизвика у затворника сърцебиене и едновременно с това пробуди в душата му неясно чувство на отвращение. В свят, изобилстващ от расови различия, тя бе нещо невиждано от него досега.
	— Не показваш нужното уважение — отбеляза кралицата. Забележката й го стресна. Сякаш му даде да разбере, че тук нищо не може да остане скрито.
	Затворникът се изтръгна от унеса на съзерцанието си. Въпреки болката на устните му затрепка цинична усмивка. Погледна към веригите, с които го бяха оковали, и проговори за първи път:
	— Няма как, дори да го исках.
	Дженеста също се засмя.
	— Моите стражници с радост ще ти помогнат.
	Войниците го принудиха да коленичи.
	— Така е по-добре — отбеляза тя със сладък гласец.
	Озовал се на нивото на гърдите й, затворникът едва сега забеляза ръцете й. Пръстите й бяха издължени повече от нормалното и завършваха с два пъти по-дълги нокти. Тя се приближи към него и докосна съвсем леко раните на гърба му. Направи го почти нежно, ала въпреки това той трепна. Тя прокара нокът по дължината на една от резките. След нокътя й остана кървава диря. Човекът изстена. Дженеста дори не се постара да скрие задоволството си.
	— Проклета да си, езическа кучко!
	Тя се разсмя.
	— Типичен унист. Всеки, който не изповядва религията ви, е езичник. Но вие самите сте повече от смешни с представите ви за един-единствен бог.
	— Докато вие пък почитате стари и мъртви богове.
	— Колко малко знаеш. Религията на пантеонистите съдържа дори по-стари богове от нашите. Живи богове, ако искаш да знаеш.
	Той се закашля, прегърбен и измъчен.
	— А ти към пантеонистите ли се числиш?
	— И какво, ако е така?
	— Пантеонистите също са еретици, но поне са хора.
	— Докато аз не съм, и следователно не мога да изповядвам религията им? Невежеството ти е типично за твоята раса. Пътят на пантеонистите е пътят на всички. Освен това, аз съм човек, макар и отчасти.
	Той повдигна учудено вежди.
	— Не си ли виждал досега хибрид? — Тя не изчака отговора. — Очевидно не. Аз съм наполовина нияд, наполовина човек, но съм взела най-доброто и от двете раси.
	— Най-доброто? Подобно единение е направо богохулство!
	Кралицата, изглежда, намери думите му за забавни, защото отметна назад глава и отново се разсмя.
	— Но стига празни приказки. Не те докараха тук само за да поспорим. — Тя кимна на войниците. — Пригответе го.
	Отново го изправиха на крака и го отведоха при мраморната маса, където го вдигнаха под мишниците. Той извика от болка, когато го стовариха върху твърдата повърхност. Стражниците свалиха оковите му и го приковаха отново, този път за масата.
	Когато приключиха, Дженеста им даде знак да си вървят. Те се поклониха и излязоха.
	Дженеста се приближи до огнището и метна вътре малко изсушени ароматични листа. Въздухът се изпълни с упойваща миризма. Върна се при олтара и взе ритуалния кинжал и чашата.
	Мъжът извърна глава към нея и помоли:
	— Нека поне смъртта ми да е бърза.
	Тя се надвеси над него с нож в ръка. Той въздъхна и започна да шепне някаква неразбираема молитва, но скоро изгуби нишката и продължи с неясни брътвежи.
	— Говориш безсмислици — скастри го тя. — Успокой езика си.
	Острието в ръката й се издигна нагоре. Тя замахна и сряза препаската му. Завъртя парчето плат с острието на кинжала и го запрати встрани. След това постави оръжието на края на масата и огледа отблизо оголените му слабини.
	— Какво… какво правиш…? — повтаряше той изплашено. Лицето му бе зачервено от срам. Той преглътна и захленчи.
	— Вие, унистите, имате крайно неестествено отношение към телата си — обясни му тя с делови тон. — Изпитвате срам към нещо, от което не бива да се срамувате.
	После повдигна главата му с една ръка и поднесе чашата към устните му.
	— Пий!
	Достатъчно от течността успя да достигне гърлото му, преди той да се задави и да стисне устни. Тя махна чашата и се отдръпна. От крайчетата на устните му се стичаха струйки от жълтата като урина отвара.
	Действието й бе бързо, ефектът — краткотраен, та затова Дженеста не губеше време. Тя развърза мантията си и я остави да се свлече на пода.
	Той я гледаше с ококорени от изненада очи. Погледът му се плъзна по щръкналите й сочни гърди, спусна се надолу към изваяните й хълбоци и примамливо окосмения хълм на слабините й.
	Дженеста притежаваше физическо съвършенство, което съчетаваше пищния чар на човешката жена с причудливото наследство на смесения й произход. Никога досега не бе виждал нещо подобно.
	От своя страна тя разпозна в него борбата между унистката превзетост и мъжкото сластолюбие. Афродизиакът щеше да помогне везните да се наклонят към второто и да заглуши болката от преживените мъчения. Ако се наложеше, щеше да подсили процеса с малко от магията си. Но тя знаеше, че доброто забавление не се нуждае от магия.
	Покатери се върху масата и доближи лицето си до неговото. От странният й сладникав дъх космите по тила му настръхнаха. Тя се наведе и зашепна нежни слова в ухото му и той отново почувства, че се изчервява.
	Мина известно време, преди да успее да се съвземе.
	— Защо ме измъчваш така? — попита той.
	— Ти сам се измъчваш — отвърна Дженеста, — като отричаш радостите на плътта.
	— Блудница!
	Тя се изкикоти, плъзна се надолу и погали с език гърдите му. Отново се надигна, престори се, че ще го целуне, но в последния миг се дръпна назад. Облиза пръсти и докосна с тях зърната му, които скоро набъбнаха. Дишането му се учестяваше. Отварата започваше да действа.
	Той преглътна мъчително, направи последен опит да се овладее и рече:
	— Мисълта да се съчетая с теб ми е противна.
	— Така ли? — Тя го яхна и притисна окосмените си слабини към корема му. Мъжът напъна мишци, но нямаше сили да се пребори с оковите.
	Дженеста очевидно се наслаждаваше на унижението му. Разтвори устни и изплези език, който изглеждаше твърде дълъг за кухината, в която се съдържаше. Оказа се и грапав, когато започна да го ближе по раменете и шията.
	Мъжът несъмнено беше възбуден, въпреки волята си. Тя стисна хълбоците му с бедрата си и отново се разлюля върху него. На лицето му се меняха едно след друго противоречиви чувства — надежда, отвращение, възбуда, нетърпение. Страх.
	— Не! — изтръгна се мъчителен стон от устата му.
	— Но ти го искаш — зашепна отново тя. — Защо иначе ще си вече готов за мен? — Тя се повдигна лекичко, плъзна ръка надолу, улови члена му и лекичко го насочи. След това плавно се отпусна върху него и започна да се повдига и спуска в бавен, равномерен ритъм. Главата му се мяташе настрани, от устата му потече пяна. Дженеста постепенно ускоряваше темпото. Движенията й ставаха все по-бързи. Той започна да им се поддава, в началото неохотно, но после на свой ред се повдигаше, за да я посрещне. Дженеста отметна косата си назад. Светлината от фенерите се прецеждаше през кичурите и я обгръщаше в неземно сияние.
	Усещайки, че мъжът всеки миг ще излее семето си, тя започна да го язди безжалостно и необуздано. Той се гърчеше, мяташе, дърпаше, опитвайки се да сдържи момента на кулминацията.
	Изведнъж кинжалът отново се озова в ръцете й и тя го вдигна високо.
	Оргазмът и ужасът го изпълниха едновременно.
	Острието се заби в гърдите му — веднъж, после още няколко пъти. Мъжът нададе нечовешки вик и задърпа толкова силно ръцете си, че кожата на китките му се раздра. Дженеста продължаваше да го мушка и разсича, без да обръща внимание на виковете му.
	Крясъците му постепенно утихнаха в сподавено хъркане. После главата му увисна настрани и той замря.
	Тя захвърли кинжала и бръкна с ръце в кървавата цепнатина, зейнала на гърдите му. Веднага щом оголи ребрата му, взе чука и започна да блъска по тях. Още след втория удар те се спукаха и няколко назъбени парченца от костта отлетяха встрани. Дженеста остави и чука и зарови ръце във вътрешностите, докато напипа още трепкащото сърце. С едно последно усилие го изтръгна. Повдигна го към устата си и впи зъби в него.
	Колкото и голямо да бе сексуалното й удоволствие, то не можеше да се сравни с това, което изпитваше в момента. С всеки къс от нежната плът живителната сила на жертвата се сливаше с нейната собствена. Усещаше го като освежителен прилив към онзи скрит в нея извор, от който черпеше насъщна магьосническа енергия.
	Седнала със скръстени крака върху трупа, цялата омазана с кръв, тя се наслаждаваше на чудовищното пиршество.
	Щеше да се засити — поне за известно време.
	Докато изсмукваше последните късчета месо от ноктите си, откъм най-тъмния ъгъл на покоите й се приближи черно-бяла котка и измяука.
	— Здравей, Сапфир — викна й Дженеста и се плесна по бедрото.
	Котката скочи горе без никакво усилие. Подуши трупа и започна да лочи лакомо от огромната рана.
	Кралицата се усмихна снизходително, слезе от мраморната маса и тръгна боса към окачения в ъгъла шнур на звънеца.
	Охраната се яви мигновено на повикването й. И да имаха някакви чувства относно сцената, която завариха, запазиха ги за себе си.
	— Отнесете трупа! — нареди тя.
	Котката отново се скри в сумрака. Стражниците се надвесиха над оковите.
	— Някакви новини от Върколаците? — попита Дженеста.
	— Не, милейди — отвърна единият, като избягваше погледа й.
	Не беше това, което тя искаше да чуе. Споменът за удоволствието вече беше притъпен. Царственото й недоволство се възвръщаше.
	Закле се мислено, когато дружината се върне, да я накаже по начин, който щеше да надхвърли и най-страшните им кошмари.


	Двама от Върколаците седяха, облегнати на едно дърво, заобиколени от рояк мънички летящи феи, които пърхаха над главите им. Меко, разноцветно сияние обгръщаше феите, а нежните им песни отекваха надалеч.
	Един от орките внезапно изпъна ръка и улови в шепата си няколко от фееричните създания. Те нададоха жалостиви викове. Оркът натъпка гърчещите се телца в устата си и ги схруска с доволно изражение.
	— Досадни малки гадини — промърмори неговият другар.
	Първият кимна, докато дъвчеше.
	— Да. Но стават за ядене.
	— Освен това са и глупави — добави вторият, когато над главата му отново се събра рояк. Той почака да се успокоят, след това на свой ред изпружи ръка и напълни шепата си.
	Още известно време двамата седяха под дървото и се тъпчеха с феи. Най-сетне летящите създания осъзнаха, че не им е тук мястото, и отлетяха.
	След секунда първият орк попита:
	— Това наистина ли се случи?
	— Кое?
	— Това с феите.
	— С феите ли? Ах, онези досадници.
	— Да. Но са вкусни… — Той млъкна, усетил, че някой го рита по крака.
	И двамата не бяха забелязали приближаването на трети войник, който се бе надвесил над тях.
	— Дръж! — рече той и тикна в ръцете на първия войник една лула. Той я пое и всмукна дълбоко от нея.
	Другарят му облиза устни и на лицето му се изписа нетърпение. Пъхна пръст в уста и зачовърка между зъбите си. Измъкна оттам нещо, което приличаше на полусдъвкано крилце, и го хвърли в тревата. Другият орк му подаде лулата с пелуцид.
	Близо до останките на къщата Страк, Койла, Джъп и Алфрей бяха насядали около неголям огън и също си подаваха лула. Хаскеер разбъркваше с дълга пръчка съдържанието на едно обгоряло гърне, окачено над огъня.
	— За последен път ви казвам — заговори Страк и посочи цилиндъра в скута си. — Унистите са го взели от тежковъоръжен керван, като са избили охраната. Дженеста много държи на него.
	— Но защо й е? — чудеше се Джъп. — Прилича ми на най-обикновена путия за кисма. Искам да кажа кутия за писма — поправи се той, примигна замаяно и подаде лулата на Койла.
	— И без теб го знаем — тросна се Страк и махна лениво с ръка. — Но съобщението, което съдържа, трябва да е от особена важност. Всъщност това не е наша грижа.
	Докато наливаше млечнобяла течност от гърнето в металните чаши, Хаскеер рече:
	— Предполагам, че пелуцидът също е бил част от товара на кервана.
	— Капитане — обади се Алфрей, който изглежда единствен запазваше ясно съзнание, — не бива да оставаме твърде дълго на това място.
	— Ти друга песен не знаеш ли? — сряза го ядосано Страк. — Помни ми думата: нашата господарка ще ни посрещне с разтворени обятия. Излишно се безпокоиш, кърпачо на рани.
	Алфрей потъна в мрачно мълчание. Хаскеер му предложи чаша от димящата течност. Той поклати глава. Страк обаче прие и я погълна на един дъх.
	Очите на Койла също гледаха замъглено — като на някой, който е под пълното въздействие на пелуцида.
	— Алфрей е прав — заговори тя. — Няма никакъв смисъл да ядосваме Дженеста.
	— И ти ли ще ми досаждаш сега? — озъби й се Страк и отново надигна чашата. — Не се безпокой, скоро ще тръгнем. Защо да не оставим войниците да се порадват малко на живота? — Той погледна към овощната градина, където се бяха натъркаляли повечето Върколаци.
	Те също бяха събрани около голям огън. Чуваха се дрезгав смях, груби закачки и песни. Двама от Върколаците мереха силите на десниците си. Неколцина от останалите се поклащаха несигурно на краката си.
	Страк насочи вниманието си към Койла. Но сцената се бе променила до неузнаваемост.
	Койла лежеше по очи на земята. Всички останали също се бяха натръшкали, някои дори хъркаха шумно. Огънят бе угаснал. Той погледна към дружината. Там също повечето от войниците спяха, а в огнището димяха полуизгаснали въглени.
	Беше среднощ. Небето бе загърнато от звездно пано.
	Това, което му се бе сторило само миг, се оказа илюзия.
	Трябваше да вдигне всички, да ги организира и да издаде заповед да тръгват за Каменна могила. Още малко и ще го направи. Още съвсем мъничко. Нека първо умът и тялото му си починат. Само минутка-две и ще ги вдигне. Само минутка.
	Главата му увисна на гърдите.
	Приятна топлина изпълни всички клетки на тялото му. С мъка държеше очите си отворени.
	После се предаде на мрака.


>>	4.

	Страк отвори очи.
	Слънцето светеше точно отгоре. Той вдигна ръка, за да се скрие от светлината, и примигна, а после бавно се надигна. Краката му потънаха до глезените в меката сочна трева.
	Далеч пред него се виждаше планинска верига от заоблени върхове. Над тях из синьото небе се рееха пухкави облачета.
	Красив, изпълнен със спокойствие пейзаж.
	Вдясно от него се виждаха покрайнините на гъста и тъмна гора. Вляво плитка рекичка правеше няколко завоя, преди да се изгуби от погледа.
	Едва сега Страк се зачуди кога си бе отишла нощта. Освен това нямаше никаква представа къде се бяха дянали останалите Върколаци. Но тези въпроси потънаха в далечно ъгълче на съзнанието му.
	Постепенно започна да долавя и други звуци, освен ромона на рекичката. Наподобяваха гласове, смях и далечни, ритмични барабанни звуци. Не знаеше дали не бяха просто игра на съзнанието му, или идваха оттам, където се губеше рекичката.
	Той тръгна по брега й, който също бе обрасъл с гъста зелена трева. Слаб, прохладен ветрец погали лицето му. Въздухът бе свеж и чист. От него кой знае защо му се зави свят.
	Скоро стигна едно място, където рекичката описваше широк завой. Тук гласовете се усилваха, но пак като че ли идеха отдалече.
	Пред него се откриваше неголяма долина. Рекичката криволичеше между кръгли дървени колиби със сламени покриви. На единия й бряг се издигаше висока къща, украсена с щитове, изрисувани с гербовете на непознат за Страк клан. Между тях висяха военни трофеи — мечове, копия и избелели черепи на саблевълци. Из въздуха се носеха примамливи ухания на печено месо.
	Имаше много пасящи коне, добитък и пернати.
	И орки.
	Мъжки, женски, новоизлюпени. Занимаваха се с домашна работа, наглеждаха огнищата, сечаха дърва или просто се разхождаха и разговаряха. На едно открито място между къщите неколцина младежи мереха сили с дървени мечове и копия с притъпени върхове.
	Никой не му обърна внимание, когато влезе в селото. Повечето орки, които срещаше, бяха въоръжени, но макар очевидно да не принадлежаха към неговия клан, не чувстваше заплаха. По-скоро бе завладян от любопитство.
	Някой се приближи към него. Беше орка, която се движеше с безгрижна увереност и не понечи нито за миг да хване дръжката на меча си. Беше с една глава по-ниска от него, но пурпурното, изпъстрено със златни нишки украшение на главата й компенсираше разликата. Имаше мускулесто тяло и държеше гърба си изправен.
	Не личеше да е изненадана от появата му. Лицето й бе по-скоро безстрастно, доколкото може да е безстрастно едно иначе живо и енергично лице. Нямаше никакво съмнение, че е много привлекателна — усещаше го с тялото си.
	— Добра среща! — рече тя.
	— Ами… добра да бъде — отвърна той след кратко колебание.
	— Не те познавам.
	— Нито пък аз.
	— Кой е твоят клан?
	Той й каза.
	— Нищо не ми говори. Но има толкова много кланове.
	Страк огледа непознатите щитове върху къщата.
	— Твоят клан също ми е непознат. Не те ли плаши, че в селото се е появил непознат?
	Тя изглеждаше изненадана.
	— Трябва ли? Нашите кланове враждуват ли?
	— Не съм чувал.
	— В такъв случай не виждам причини за безпокойство. Освен ако не си дошъл с лоши намерения.
	— Не, идвам с мир. Но щяхте ли да ме посрещнете така миролюбиво, ако бях трол? Или таласъм? Или джудже от неизвестно племе?
	Тя продължаваше да го разглежда учудено.
	— Трол? Таласъм? Джудже? Какви са тези?
	— Не си ли чувала за джуджета?
	Тя поклати глава.
	— За гноми, троли, елфи? За останалите древни раси?
	— Древни раси ли? Не.
	— Или… човеци?
	— За такива също не съм чувала… всъщност сигурна съм, че не съществуват.
	— Искаш да кажеш, че ги няма по тези места?
	— Искам да кажа, че думите ти не ми говорят нищо. Ти си странен орк — добави тя без лошо чувство.
	— А ти говориш в гатанки. В коя част на Марас-Дантия се намираме, че не си чувала нито за древните народи, нито за хората?
	— Трябва да идваш много отдалеч, страннико, щом твоята земя носи име, което не ми говори нищо.
	Той я погледна слисано.
	— Нима смееш да твърдиш, че дори не знаеш как се нарича този свят?
	— Не, просто ти казвам, че не се казва Марас-Дантия. Не и по тези места. А и не съм чувала някой да говори за тези… древни раси и… човеци.
	— Значи тук орките сами са господари на съдбата си? Воюват ли помежду си? След като ги няма хората, дали…
	Тя се разсмя.
	— Че кога е било иначе?
	Страк сбърчи рунтавите си вежди.
	— Било е, преди да се излюпи бащата на моя баща — рече троснато той. — Или поне така ми се струва.
	— Май си вървял твърде дълго на жегата — подметна тя внимателно.
	Той вдигна очи към слънцето и едва сега започна да осъзнава.
	— Топъл ден… и никакви смразяващи ветрове…
	— Че откъде да се вземат? Сега не сме в студения сезон.
	— И ледът — продължи той, сякаш не я чуваше. — Не видях никакви настъпващи ледници.
	— Къде?
	— На север, разбира се.
	Тя се пресегна и го улови за ръката.
	— Ела с мен.
	Макар да бе объркан, докосването й му се стори особено приятно. Последва я покорно.
	Спуснаха се по една пътечка към рекичката, прекосиха я и излязоха от селото. Малко по-нататък се озоваха на едно възвишение, откъдето започваше стръмнина. Тук рекичката се превръщаше в езеро, което на свой ред подхранваше шумен водопад. Тя се появяваше отново в подножието на урвата и продължаваше да се вие нататък из една много по-просторната долина. Докъдето им стигаше погледът, се ширеха зелени равнини. Безброй стада пасящи животни се скитаха сред високите треви. Бяха толкова много, че можеше да прекара целия си живот да ловува сред тях и пак нямаше да се свършат.
	Жената посочи с ръка право напред.
	— Север — рече тя.
	Нямаше и следа от надвисналите ледници, нито от оловносивите облаци в небето. Необятна, зелена шир и изобилие от животни.
	Страк бе завладян от странни чувства. По някаква необяснима причина му се струваше, че всичко това му е познато, сякаш вече бе виждал този великолепен пейзаж и се бе наслаждавал на чистия, топъл въздух.
	— Това да не е… Вартания? — едва прошепна той свещената дума.
	— Раят ли? — на устните й трепкаше загадъчна усмивка. — Може би. Ако ти решиш.
	От причудливата алхимия на ярката светлина и водния прашец се роди красива дъга. А успокояващият ромон на водата бе като балсам за измъчената душа на Страк.


	Той отвори очи.
	Един оръженосец се бе изправил и пикаеше в огъня.
	Страк се събуди напълно.
	— Какво, мътните те взели, си мислиш, че правиш, оръженосец?
	Войникът подскочи уплашено и част от струята се изля в бричовете му.
	Все още замаян от съня или странното видение — не знаеше какво бе точно, — Страк откри, че слънцето е изгряло.
	— Богове! — провикна се той и скочи.
	Първо провери дали цилиндърът е в пояса му, сетне се огледа. Двама-трима от по-младите войници се бяха надигнали и се щураха наоколо, останалите продължаваха да се излежават на тревата.
	Той сръга с ботуш най-близкия от тях и се провикна:
	— Ставайте, копелдаци! Хайде, размърдайте си задниците!
	Някои вдигнаха намръщено глави, готови да изпсуват, но като видяха кой ги буди, премълчаха. Сред тях бе и Хаскеер, който винаги бе готов да се сдърпа с някого. Дори бе измъкнал ножа си от канията, но щом срещна погледа на Страк, побърза да го прибере.
	— Какво ти става бе, капитане? — все пак изръмжа той.
	— Какво ми става ли? Слънцето вече изгря, лентяи такива! Ей чак къде е, а вие се излежавате!
	— И кой според теб е виновен за това?
	Страк присви гневно очи. Надвеси се над Хаскеер и долови зловонния му дъх.
	— Какво каза?
	— Ами… обвиняваш ни, а пък ти си командир.
	— Да не искаш да ми заемеш мястото, а?
	Хаскеер удържа на погледа на Страк. Дори премести ръка към дръжката на кинжала.
	— Страк!
	Койла си проправи път през тълпата, следвана от Алфрей и Джъп.
	— Сега не ни е до това! — рече тя, когато го наближи.
	— Кралицата, Страк — добави Алфрей. — Трябва да се връщаме в Каменна могила. Дженеста…
	Дори само споменаването на името й разчупи магията.
	— Прав си, Алфрей — изръмжа Страк. Хвърли презрителен поглед на Хаскеер и му обърна гръб. След това огледа събралите се войници.
	— Днес няма да вървим — ще яздим. Дариг, Лиффин, Рефдоу, Кестикс, докарайте конете. Сифи и ти, Носкаа, намерете няколко мулета. Финдже, Бохсе, погрижете се за провизиите. Гант, вземи колкото войници ти трябват и освободете грифоните. Останалите, събирайте си багажа. Веднага!
	Войниците се разпръснаха, за да изпълнят заповедите.
	Страк огледа едно по едно лицата на своите офицери и установи, че и те са подпухнали като неговото.
	— Хаскеер, погрижи се да съберат по-бързо конете. Ти също, Джъп. И да не съм ви чул да се джафкате. — Той кимна отсечено с глава, знак, че може да тръгват.
	Двамата се затичаха, но на дистанция един от друг.
	— От нас какво ще искаш? — попита Алфрей.
	— Да разпределите пелуцида поравно между всички в дружината. Така ще го пренесем по-лесно. Но се постарайте да им втълпите, че се очаква да го носят, а не да го използват. Ако в главата на някой се родят други идеи, бързо ще му ги избия.
	Алфрей кимна и също се отдалечи.
	— Имаш… странен вид — отбеляза спокойно Койла. — Наред ли е всичко?
	— Не, десетник, не е. Ако не си забелязала, трябваше да се явим на доклад при Дженеста още вчера. Забавянето може да ни коства главите. А сега, хващай се на работа!
	Тя хукна.
	От време на време пред погледа му се мяркаше картината на бленуваната, огряна от топлите лъчи на слънцето страна.


	Зад тях останаха руините на човешкото поселище и изпотъпканата, превърнала се в бойно поле нива. Насочиха се на североизток, където из равнината вече търчаха освободените грифони.
	— Не им ли завиждаш малко? — попита Койла, след като изравни коня си с този на Страк.
	— На грифоните ли?
	— Те са по-свободни от нас.
	Забележката й го изненада. За първи път я чуваше да коментира, дори непосредствено, положението, в което се намираше тяхната раса. Но сдържа изкушението да се съгласи с нея. Живееха във времена, в които орките не можеха да говорят свободно. Затова той само изсумтя уклончиво.
	Койла го погледна с нескрито любопитство, но се отказа да разговаря по темата. Продължиха да яздят в мрачно мълчание, поддържайки максимална за неравния терен скорост.
	В късна утрин пътят пред тях навлезе в тясна клисура. Стените й бяха високи, скалисти, обрасли с бурени и придаваха клиновидна форма на прохода. Не можеха да яздят повече от двама един до друг. Освен това пътеката бе камениста и конете пристъпваха плахо.
	Ядосан от забавянето, Страк започна да ругае:
	— Не можем да се влачим така!
	— Да, но проходът ще ни спести поне половин ден път — припомни му Койла.
	— С всяка минута забавяне гневът на Дженеста расте!
	— Важното е, че й носим онова, което искаше, плюс чувал с пелуцид. Това няма ли да промени нещата?
	— Не и когато става въпрос за кралицата. Но и ти сама го знаеш, Койла.
	— Ще й кажем, че противникът е бил по-силен, отколкото сме предполагали, или че сме изгубили време, докато открием цилиндъра.
	— Каквото и да й кажеш, за нея е важно едно — че сега не сме там. И това й е достатъчно. — Той се озърна през рамо. Останалите бяха достатъчно далече зад тях, за да не могат да ги чуят. — Не бих го признал пред останалите — рече Страк, като се наведе към нея, — но Хаскеер е прав, проклет да е. Аз позволих да се случи.
	— Не бива да се виниш. Ние всички…
	— Чакай! Нещо става там!
	Някой се приближаваше към тях от дъното на клисурата.
	Страк вдигна ръка и даде знак на колоната да спре. Присви очи, опитвайки се да разпознае конниците, които идваха насреща. Първо видя един, сетне още няколко, но, изглежда, не яздеха коне.
	Джъп се изравни с него и дръпна юздите.
	— Какво има, капитане? — попита той задъхано.
	— Не съм сигурен… — И тогава Страк изведнъж позна животните. — Проклятие! Киргизилски усойници!
	Макар често наричани по този начин, киргизилите не принадлежаха към змийския род. Те бяха пустинни гущери, по-ниски от конете, но с приблизително същата маса. Имаха широки гърбове и къси, мускулести крака. Бяха бели като албиноси и имаха розови очи, а раздвоените им езици имаха дължината на оркска ръка. Под закривените им като кинжали нокти се криеше смъртоносна отрова, покритата им с шипове опашка бе достатъчно яка да строши с един удар гръбнака на всяко двуного. Макар пълзящи, тези създания притежаваха изумителна бързина.
	Само една раса ги използваше като ездитни животни.
	Гущерите се приближиха. Всеки от тях бе възседнат от коболд. По-ниски от орките, по-дребни дори от джуджетата, те имаха крехки телца, напълно лишени от косми и покрити със сива кожа. Но привидната им мършавост подвеждаше. В тъничките им ръце и крака се криеше опасна сила и те се ползваха със славата на упорити и свирепи воини.
	От непропорционално дребните им глави стърчаха заострени уши. Устата им беше като хоризонтална цепка, пълна с малки, но остри зъби. Носът наподобяваше котешки, а очите, скрити в златисти надочници, святкаха злобно и заканително.
	Върху издължената си шия имаха кожени нашийници, тънките им като тръстика китки бяха украсени с покрити с шипове гривни. Бяха въоръжени с алебарди и миниатюрни, но зловещи ятагани.
	Коболдите нямаха равни на себе си в грабежите и мародерствата. Никой не можеше да се мери с тях по злост.
	— Засада! — извика Джъп.
	Още гласове се надигнаха от задната част на колоната. Орките сочеха нагоре. По стръмните склонове на клисурата се спускаха нови коболди. Страк се надигна на стремената и видя, че изходът на прохода е заварден.
	— Класическа клопка — изръмжа той.
	Койла вече вадеше от колана си метателните ножове.
	— А ние се напъхахме право в нея.
	Алфрей развя бойното знаме. Конете започнаха да се дърпат изплашени и да се изправят на задните си крака. Орките извадиха оръжия и се обърнаха към враговете си.
	Все още замаяни от пелуцида, плячкосаното вино и изпитата бира, Върколаците бяха и далеч по-малобройни от своя противник и освен това бяха лишени от всякаква възможност за маневриране.
	Размахали святкащи остриета, коболдите се хвърлиха в атака.
	Страк нададе боен вик и орките го последваха.
	Скоро след това първата вълна се стовари върху им.


>>	5.

	Страк не дочака да ги нападнат. Смуши коня си и препусна срещу най-предния ездач, но в последния момент дръпна юздите наляво, за да се размине с него. Конят му се изправи на задните си крака. Страк съумя да го овладее, усукал поводите около лявата си ръка. С дясната вдигна меча и замахна.
	Изненадан от неочаквания му ход, ездачът се опита да избегне удара. Но беше късно.
	Острието на Страк разцепи въздуха. Главата на коболда отхвърча от раменете му и се изтърколи на пътя. Тялото остана да седи с изпънат гръб, от прерязаната шия бликна кървав фонтан. Киргизилът продължи да препуска към мелето зад Страк.
	А той си избра нов противник.
	Койла прониза с метателен нож един от ездачите. Ножът се заби право в шията на коболда. Съществото нададе ужасени писъци и се преметна назад.
	Тя се прицели в друга жертва и хвърли още един нож. Целта й инстинктивно дръпна юздите и подложи на удара главата на киргизила. Острието попадна право в окото му. Животното изрева от болка, хвърли ездача си и започна да го тъпче. И двамата се гърчеха в страшна агония.
	Койла овладя коня си и посегна към следващия нож.
	Скочил от седлото, Джъп размахваше двуостра секира. Насреща му се изправи коболд, повален от сблъсъка с някой от Върколаците. Джъп му разцепи черепа, но в този миг към него препусна вражески ездач. Той се извъртя рязко, заби острието в тъничкото му краче и го преряза.
	Почти всички орки вече бяха въвлечени в битката. Около една трета от тях бяха слезли от конете. Стрелците бяха извадили лъковете и пускаха стрели по всяка неприкрита цел. Но сражението вече бе твърде ожесточено и рядко им се удаваше подобна възможност.
	Хаскеер беше заобиколен от двама противници. Единият го нападна отзад, другият размахваше алебардата си пред лицето му, за да отвлече вниманието му. Изплашен от гущерите, конят на Хаскеер се дръпна рязко — първо надясно, после наляво.
	В този миг единият от противниците бе уцелен от стрела в гърдите. Хаскеер насочи вниманието си към другия. Мечовете им се сблъскаха, отскочиха назад и пак се срещнаха.
	Върхът на противниковото острие облиза Хаскеер по бузата. Раната не беше сериозна, но ударът го завари неподготвен и той се изхлузи от седлото. Докато се търкаляше между бясно тъпчещите копита, до него се забоде острието на едно копие. Хаскеер се изправи и го измъкна.
	Коболдът, който го бе свалил, вече се приближаваше за съкрушителен удар. Хаскеер нямаше време да замахва с копието. Вдигна го инстинктивно и дръжката му попадна под удара на меча. Дървото се разцепи на две. Хаскеер захвърли по-късата част, а дългата завъртя като сопа и я стовари върху лицето на коболда, който се стовари на земята.
	Хаскеер изтича до него и започна да тъпче лицето му с тежките си подковани ботуши. След това, завладян от гняв, започна да скача по гърдите чу, да го рита и да го блъска с юмруци. Гръдният кош на коболда се пропука и хлътна. От устата и носа му рукна кръв.
	Алфрей се сражаваше да опази знамето на Върколаците. Един висок коболд, изправен върху стремената, бе успял да се улови за горната част на дръжката. Алфрей стискаше долната. Кокалчетата на пръстите му бяха побелели от усилие. За такова крехко на вид същество, коболдът притежаваше удивителна сила. Присвил очи, стиснал устни в злобна цепка, той съскаше заплашително. Още малко и щеше да се сдобие с мечтаната награда, когато Алфрей го надари с една оркска целувка.
	Той се изпъна напред и заби зъби в костеливото чело на коболда. Съществото се дръпна назад и пусна дръжката, като че тя беше нагорещено желязо. Алфрей я завъртя и халоса с нея коболда. Сетне се извърна, очаквайки някой друг да се нахвърли срещу него. Вместо това видя един оръженосец, който се дуелираше с яхнал киргизил коболд и очевидно губеше двубоя. Тъкмо в този момент, забелязал незащитено място в гарда му, коболдът се втурна напред и изрисува с ятагана си едно X върху гърдите му. Нещастният войник се строполи.
	Алфрей пришпори коня си и се нахвърли върху коболда, насочил знамето като копие. Острието му прониза гърдите на съществото и се показа от гърба му.
	Страк продължаваше да си пробива път нагоре по пътеката, оставил зад себе си неколцина сразени противници. Не беше сигурен за бройката им, но и нямаше навика да обръща внимание на това. Преди два или три сблъсъка бе пуснал юздите и бе оставил коня да се управлява сам. Трябваха му и двете ръце. Само от време на време насочваше коня с леко притискане на бедрата. Стар трик, който всички орки владееха.
	Коболдът, който се изпречи насреща му, държеше голям изрисуван щит. Тъй като другите противници не бяха въоръжени с щитове, Страк реши, че този трябва да е военачалник. Щитът обаче го принуждаваше да предприеме друга стратегия.
	Миг преди да се изравни с изправилия се на задните си крака гущер, той сграбчи гривата на коня си и я дръпна, като го накара да спре рязко. След това се пресегна светкавично и усука поводите около муцуната на киргизила, като внимаваше да избягва стрелкащия се език. Когато приключи, дръпна с всичка сила юздите нагоре. Полузадушен киргизилът замята глава и започна да сумти оглушително.
	Страк заби пети в хълбоците на коня си и го пришпори. Животното напъна мишци, но го задържаше усуканата около муцуната на киргизила юзда. Неспособен да овладее животното, коболдът се наведе на седлото и замахна с меча си към Страк, но не можа да го достигне.
	С извит под почти неестествен ъгъл врат, киргизилът най-сетне се поддаде на напъна. Завъртя се на място, а ездачът му кресна изплашено и се свлече от гърба му, изпускайки щита. Страк пусна юздите и насочи коня към сваления си противник. Коболдът още се мъчеше да се изправи, когато едно от предните копита на коня се стовари върху голия му череп.
	Страк погледна през рамо. Успя да разпознае Койла, която бе изгубила коня си и се сражаваше в страховито меле. Към нея се приближаваха едновременно неколцина противници.
	От подобна къса дистанция не можеше да ги задържи с метателни ножове. Използвайки ножовете си като кинжали, тя отбиваше ударите им и нападаше, като се въртеше бясно, за да избегне дългите им копия.
	Един по-невнимателен коболд получи косящ удар с кинжала през шията и тупна възнак. Но веднага мястото му бе заето от друг. Докато вдигаше меча си, Койла се шмугна отдолу и му нанесе два къси, отривисти удара в гърдите. Трети ездач изникна пред нея, замахнал с копие. Беше твърде далеч, за да го нападне с кинжал, но прекалено близо, за да мята по него. Тя заотстъпва, втренчила се като хипнотизирана в назъбеното острие.
	Зад гърба на коболда блесна секира и главата му отлетя настрани. Тялото остана изправено още няколко секунди, сетне рухна в кървавия прахоляк. Мястото му зае ухилената физиономия на Джъп.
	— Май няма да издържим още дълго — викна й той.
	— Продължавай да сечеш! — бе късият отговор.
	Двамата опряха гърбове и размахаха оръжия.
	Алфрей подкоси с ритник един коболд, докато отбиваше с меча ударите на друг, яхнал киргизил. Гущерът стрелкаше с език коня на знаменосеца и той едва успяваше да го удържи. Наблизо двама оръженосци сечаха повален коболд.
	Хаскеер успя да вдигне от земята меча, който бе изпуснал, но почти веднага бе блъснат от коболдски ездач и отново го изпусна. Друг ездач се извиси над него, примамен от лесната плячка на невъоръжения орк. Ятаганът му просветна. Хаскеер се наведе. Острието изсвистя на косъм над главата му. Хаскеер скочи и стовари тежкия си юмрук в лицето на противника си. С другата си ръка го сграбчи за китката и я извъртя толкова рязко, че костите му изпукаха. Коболдът изпищя. Хаскеер продължи да го удря в лицето, докато онзи изпусна оръжието си. После го повали и го прониза със собственото му острие.
	Завладян от желание да убива, Хаскеер се извърна към следващия противник. Коболдът бе с гръб към него и се биеше с друг орк. Хаскеер го изтръгна от седлото и го удари в земята. След това започна да го налага. Тъничките крайници на коболда подскачаха при всеки удар.
	Наблизо прелетя оръженосец, ударен от опашка на киргизил, и се стовари в групичка от неколцина противници. Орки и коболди се затъркаляха по земята, вплетени на кълбо.
	Последният коболд, който препречваше пътя на Страк, се оказа колкото опитен в ръкопашния бой, толкова и упорит. Вместо да сече и да мушка, Страк се оказа въвлечен в истински дуел. Киргизилът на коболда бе по-нисък от коня на Страк и командирът на Върколаците трябваше да се навежда, за да може да достига врага си. Това неудобство, комбинирано с уменията на противника му, значително го затрудняваше в опитите да пробие защитата му. Всеки удар беше париран, на всяко мушване се отвръщаше със същото.
	След около една минута бой, през която никой от двамата не можеше да се похвали с надмощие, оръжието на коболда попадна в целта. Острието му се плъзна по рамото на Страк и от раната шурна кръв.
	Разгневен, Страк удвои усилията си, засипвайки по-ниския ездач с дъжд от смазващи удари, твърдо решен да надмогне уменията му с груба сила. Въпреки че несекващото млатене бе лишено от какъвто и да било финес, то скоро донесе първите си резултати. Прегърбен под този истински стоманен щорм, коболдът започна да се огъва и реакциите му се забавиха.
	Мечът на Страк покоси щръкналите му уши и коболдът изпищя. Следващият удар го посече през рамото, оставяйки след себе си широка, зейнала рана. Този път противникът нададе продължителен болезнен вой. Тогава Страк нанесе яростен удар по главата му и го повали.
	Задъхан, с пламнали от изтощение мускули, Страк се отпусна на седлото. На пътеката пред него нямаше повече коболди.
	Нещо се удари отзад в коня му. Животното подскочи. Преди Страк да успее да се обърне, някой го блъсна в гърба. Една сгърчена ръка се плъзна покрай тялото му и се впи болезнено в гърдите му. Нечий горещ дъх накара козината на врата му да настръхне. Появи се и другата ръка и опря кинжал в гърлото му. Той я сграбчи за китката и я изви.
	Освободен от юздите, конят препусна в галоп. С крайчеца на окото си Страк зърна лишен от ездач киргизил да се носи зад тях — сигурно принадлежеше на коболда на седлото зад него.
	Страк продължаваше да извива китката, твърдо решен да я строши. Същевременно нанесе няколко удара с лакът в гърдите на своя противник. Другият изсумтя от болка в ухото му. Кинжалът се изтърколи от сгърчените му пръсти и падна на земята.
	Още един коболд ги застигна с животното си, размахвайки ятаган.
	Страк го изрита в рамото. От това обаче изгуби равновесие и изпусна китката на противника зад него. Коболдът дръпна ръцете си, а Страк отново го блъсна с лакът. Този път не уцели.
	Конят му продължаваше да галопира. Коболдът върху гущера препускаше редом с тях и дори ги бе изпреварил с половин дължина.
	Страк отново усети ръцете да се плъзгат по тялото му, но този път се спуснаха към пояса. Той се извърна и удари с юмрук коболда в лицето, но нямаше достатъчно замах.
	Пръстите на злостното създание продължаваха да ровичкат в пояса му. И тогава Страк изведнъж осъзна какво търси коболдът.
	_Цилиндърът._
	В мига, когато тази мисъл блесна в съзнанието му, коболдът намери това, което търсеше, изсъска триумфално, дръпна металната кутия и я измъкна от пояса му.
	Страк имаше чувството, че времето забавя своя ход и се разтяга, превръщайки във вечност всяка секунда.
	Докато се озърташе замаяно, сякаш виждаше всичко това насън, едновременно се случиха няколко неща.
	Ръката му улови увисналите юзди на коня и ги дръпна рязко. Конят изопна шия и тялото му се разтърси.
	Коболдът се изправи на седлото зад него и замахна.
	Сребрист метален предмет профуча покрай лицето на Страк.
	Времето най-сетне възвърна нормалния си ход.
	Ездачът улови цилиндъра във въздуха.
	Конят на Страк се спъна. Той се преметна през шията му и се удари в земята. Коболдът, който стоеше зад него, бе паднал наблизо. Все още със замъглен поглед, Страк наблюдаваше безпомощно как конят му се изправя и се отдалечава напред. Носеше се към далечния край на клисурата, следвайки ездача, който бе отмъкнал цилиндъра.
	Коболдът изстена. Обхванат от безумна ярост, Страк се нахвърли върху поваления противник и изля гнева си върху него. Притисна с коляно гърдите му и със систематични удари превърна лицето му в кървава пихтия.
	Въздухът бе разцепен от пронизителен звук. Страк вдигна глава. Отдалечил се на безопасно разстояние, ездачът на киргизила бе опрял в устните си медна тръба.
	Щом призивът на тръбата достигна останалите коболди, те наскачаха върху животните си и препуснаха след него.
	— Ей, к’во става тук? — извика учудено Джъп, след като секирата му разсече само въздуха там, където доскоро бе бил поредният му противник.
	Всички коболди се изтегляха. Някои бяха спешени, други пришпорваха гущерите си. Тичаха или препускаха към изхода на клисурата, откъдето ги зовеше коболдът с тръбата, или се катереха трескаво по стръмните склонове. Неколцина орки се втурнаха да ги преследват, но повечето останаха да ближат раните си.
	Койла видя, че Страк куцука към нея.
	— Насам! — викна тя.
	Останалите се втурнаха да го посрещнат.
	— Цилиндърът! — изрева той като обезумял.
	Не бяха необходими повече обяснения. Беше ясно какво се е случило.
	Джъп се затича по пътеката, засенчил очите си с ръка. Успя да различи коболда с тръбата, който вече се катереше по стръмнината. Малко след това силуетът му стигна върха. За миг се очерта там, сетне изчезна напълно.
	Джъп изтича обратно при Страк и Койла.
	— Избяга — докладва той с помръкнало лице.
	Страк не отговори. Извърна се и закрачи прегърбен към останалите. Койла и Джъп размениха обезпокоени погледи.
	На местата на най-свирепите стълкновения пътеката бе покрита с кръв и смазани трупове. Поне половината от орките имаха различни по тежест наранявания, но въпреки това се държаха на крака. Само един лежеше на една страна и неколцина негови другари се бяха надвесили над него.
	Зърнали своя вожд, Върколаците го наобиколиха.
	Страк намери в тълпата Алфрей и излая:
	— Загуби?
	— Още проверявам.
	— Поне приблизително — тонът му бе заплашителен.
	Алфрей изсумтя недоволно.
	— Изглежда нямаме убити. Макар че младият Меклун е пострадал сериозно. — Той кимна към поваления оръженосец. — Останалите имат различни наранявания, но ще живеят.
	Хаскеер избърса кръвта от брадичката си и рече:
	— Извадихме късмет.
	— Късмет ли? — озъби се Страк. — Негодниците ми взеха цилиндъра!
	Тези думи стреснаха всички.
	— Крадливи малки копелдаци! — изруга Хаскеер. — Да ги последваме!
	Върколаците нададоха одобрителни възгласи.
	— Мисли! — тросна се Страк. — Докато съберем конете, докато се погрижим за ранените…
	— Защо да не пратим един малък отряд да ги последва? — предложи Койла.
	— Онези са повече и ще им видят сметката. Пък и следата им вече е изстинала.
	— Е, това все пак ще е по-добре, отколкото да се мотаем тук — подметна Алфрей.
	— Няма да се мотаем — изръмжа свъсено Хаскеер. — Тук има и техни ранени. Ще ги накарам да проговорят. — Той извади нож и опря острието му в палеца си.
	— Че можеш ли да говориш техния език? — сряза го Страк. — Някой въобще знае ли го? — Той огледа останалите. Всички поклатиха глави. — Така и предполагах. Каква полза тогава да ги изтезаваме?
	— Въобще не биваше да навлизаме в клисурата, без да сме пратили съгледвачи — отбеляза ядосано Хаскеер.
	— Не съм в настроение за подмятанията ти — изгледа го Страк. — Но все пак, ако имаш някакви възражения относно моето командване, сега е моментът да ги споделиш.
	Хаскеер вдигна ръка и каза:
	— Чакай, командире. — На лицето му грейна измъчена усмивка. — Само… мислех на глас.
	— Мисленето не е силната ти страна, стотник. Остави го на мен. Това се отнася за всички ви!
	Настъпи напрегната тишина. Алфрей я наруши:
	— Какво искаш от нас, капитане?
	— Първо: съберете колкото успеете от конете. Ако Меклун не може да язди, направете носилка. — Той кимна към бойното поле. — Избийте всички ранени коболди. Прережете им гърлата. Захващайте се!
	Върколаците се разпръснаха. Само Койла остана до него.
	— Не ми го казвай — рече й той. — Зная. Ако не занесем проклетото нещо на Дженеста, песента ни е изпята.


>>	6.

	Дженеста стоеше на най-високия балкон на най-високата кула на своя дворец.
	Беше обърната с гръб към източния океан и гледаше на северозапад, където над Таклакам — вътрешното море — се вдигаше жълтеникава мъгла. Отвъд него се мержелееха градските кули на Уррабитон, разположен на самия край на Хоянгерските пущинаци. На свой ред пущинаците постепенно отстъпваха място на ледените планини, които доминираха над хоризонта, окъпани в алените лъчи на слънцето.
	За Дженеста те бяха като замръзнали вълни от кръв.
	Подухна студен ветрец, прорязващ като нож, и размърда завесите на балконската врата. Кралицата се загърна по-плътно в наметалото от кожа на саблевълк. С всяка година есените ставаха все по-студени.
	Настъпващите ледници и мразовитите ветрове бяха предвестници на онези промени, които съпровождаха нашествието на човеците в тези земи. Непрестанно разширяващи своите владения, те късаха от сърцето на земята и нарушаваха крехкото й равновесие.
	И стопяваха магията на Марас-Дантия.
	Беше чула, че далеч на юг, където човешките поселения бяха най-гъсти и магьосничеството вече почти не действаше, хората престанали да използват старото название и наричали света Центразия. Поне така постъпвали унистите, а те все още бяха по-многобройни от пантеонистите.
	Не за първи път се чудеше как ли би се възползвала от схизмата майка й — Вермеграм. Нямаше никакво съмнение, че би толерирала последователите на Пантеонисткия път. В края на краищата те се придържаха към пантеистични догми, забележително сходни с тези на древните народи. Тъкмо по тази причина Дженеста подкрепяше тяхната кауза и щеше да го прави дотогава, докато й бе изгодно. И все пак оставаше под въпрос дали майка й, която бе нияд, би одобрила съюза на дъщеря й с нашествениците. Въпреки че самата тя бе омъжена за човек.
	Ами той? Дали бащата на Дженеста би приел унистите с тяхната нелепа монотеистична вяра?
	Всеки път, когато се замисляше за това, тя се сещаше за собствената си двойнствена природа. А това неизменно водеше до мисли за Адпар и Санара, спомените за които пробуждаха гнева й.
	Тя отново се концентрира върху реликвата. Тя бе ключът към осъществяването на съкровените й желания, към окончателната победа, а ето, че сега имаше опасност тя да се изплъзне от ръцете й.
	Дженеста се обърна и влезе в стаята.
	Един прислужник мигом се приближи към нея и пое наметалото й. Беше строен, почти мършав, с бледа кожа и изтънчено лице. Имаше светлоруса коса и яркосини очи под мрежата на дългите русоляви мигли, изящен нос и чувствени устни.
	Прислужникът беше нов и Дженеста все още не беше сигурна дали в него доминират мъжкото или женското начало. Но това бе съвсем нормално, когато ставаше въпрос за елфи.
	— Генерал Кустан е тук, Ваше Величество — обяви той или тя, с писклив, напевен глас.
	— Добре. Ще го приема веднага.
	Елфът въведе посетителя, поклони се дискретно и излезе.
	Кустан бе орк на средна възраст с величествена осанка. Имаше изправена, военна стойка, а кръстосаните татуировки по бузите му бяха истинско досие на военната му кариера. На лицето му обаче се четеше безпокойство, дори неувереност.
	Дженеста пристъпи към разговора без никакви формалности.
	— По лицето ви виждам, че още не са се върнали — рече тя, без да крие недоволството си.
	— Така е, Ваше Величество. — Той не смееше да срещне погледа й. — Може би са срещнали по-голяма съпротива, отколкото са очаквали.
	— Сведенията от битката не говорят в полза на подобно предположение.
	Той не отговори.
	— Какво предлагате да направим?
	— Милейди, ще пратя един отряд, който да разбере какво е станало с тях.
	— А дали не става въпрос за предателство?
	Генералът направи оскърбена физиономия.
	— Нямаме причини да се съмняваме в лоялността на Върколаците — отвърна той свъсено. — Досега винаги са показвали…
	— Зная. Мислите ли, че иначе бих ги пратила на толкова важна мисия? Нима ме смятате за глупачка?
	— Не, милейди. — Генералът сведе виновно поглед.
	— „Не, милейди“ — изимитира го тя подигравателно. След кратка, напрегната пауза, добави: — Разкажете ми за техния вожд — Страк.
	Той извади няколко листа хартия от вътрешния джоб на куртката си. Дженеста забеляза, че ръцете му треперят.
	— Ваше Величество, срещал съм се само няколко пъти с него, но знам, че произхожда от благонадежден клан. На военна служба е от люпилнята, ако ми позволите така да се изразя. Освен това е умен.
	— За орк.
	— Да, Ваше Величество. — Кустан се покашля и прелисти документите. — Изглежда е решил още в начало на своята кариера да увеличи възможностите си за повишение, като се посвещава изцяло на задачите, които му се поставят. Началниците му докладват, че винаги е изпълнявал заповедите и е приемал наказанията — когато се е налагало — без да се оплаква.
	— Интелигентен и амбициозен.
	— Точно така, милейди. — Генералът не вдигаше глава от записките. — Всъщност тъкмо по време на първото му назначение…
	— Какво е било?
	— Моля?
	— Това първо назначение. Какво е било?
	— Бил е назначен за помощник на укротителите на дракони. — Кустан пристъпи неспокойно от крак на крак. — Риел е драконови изпражнения.
	Тя мръдна лекичко с пръсти, давайки му знак, че може да продължи.
	— Та още по време на изпълнение на тази задача е направил впечатление на един от офицерите, който го е препоръчал за повишение и преместване в пехотен отряд. Справил се чудесно, като се издигнал първо до десетник, а после и до стотник. Малко след това са го произвели в сегашния му офицерски чин. Всичко това само за четири сезона.
	— Впечатляващо.
	— Точно така, милейди. Разбира се, до този момент е служил изключително само в Експедиционния корпус на Обединения оркски клан…
	— Който всъщност въобще не представлява всички оркски кланове и е доста далеч от обединение. — Тя му се усмихна с топлата усмивка на сцилантийски пещерен паяк. — Не е ли така, генерале?
	— Така е, милейди.
	Стана й приятно, че отново го унижи.
	— Както знаете — продължи генералът, — Върховният военен консул на орките, който изпитва непрестанни парични затруднения за поддържането на постоянна армия, е принуден да прави икономии. Една от тях бе да подбере няколко хиляди войници, които да бъдат…
	— Думата е „продадени“, генерале. Вие също участвахте в тази сделка, ако не бъркам.
	— Да, Ваше Височество, както и Страк. По това време вече и двамата служехме при вас.
	— Не се подмазвайте. Мразя ласкателите.
	Той се изчерви едва забележимо.
	— И колко време ще мине, докато получим сведения от вашия разузнавателен отряд?
	— Не повече от пет дни, стига да не срещнат неочаквани пречки.
	— Дано да не срещнат. Защото тогава… Както и да е. Та искам този… рияч на тор да ми бъде доведен до пет дни. Разберете ме добре, генерале. Това, което е взел, ми принадлежи и аз ще го получа. Реликвата ми е нужна повече от всичко на света. Наказанието на Върколаците остава на втори план. Всичко остава на втори план освен реликвата. Включително и живота на Страк и неговата дружина.
	— Да, милейди.
	— А също и живота на онези, които ще пратите да ги търсят.
	— Разбирам, милейди — отвърна той след кратко колебание.
	— Надявам се — за ваше добро. — Тя направи бързо и загадъчно движение с ръцете си. — И за да не забравите…
	Генералът погледна надолу. Униформата му димеше запалена. Пламъците обхванаха куртката му и в миг погълнаха ръцете и краката му. Топлината бе непоносима. Бликнаха черни димни облаци. Размириса се на горящо сукно и изпечена плът. Генералът заблъска с ръце пламъците. Дланите му се зачервиха, подуха се и се покриха с мехури. Огънят обхвана лицето, раменете и врата му. Цялото му тяло се раздираше от непоносима агония. Той започна да крещи.
	Дженеста отново раздвижи ръце, почти незабележимо.
	Пламъците изчезнаха. Дрехите му бяха непокътнати. Разсея се и ужасната миризма, нямаше ги мехурите по ръцете му. Изчезна болката.
	Той се втренчи изплашен в нея.
	— Ако подчинените ви не успеят — ето какво очаква всички ви — рече тя.
	— Да, Ваше Величество — едва прошепна генералът.
	Реакцията му я задоволи. Тя обичаше да гледа как високопоставени орки се унижават пред нея.
	— Това са заповедите ми — каза тя.
	Той се поклони и тръгна заднешком към вратата.
	Дженеста въздъхна веднага щом той излезе. Върна се при леглото и се просна върху меките възглавници. Чувстваше безкрайна умора. Заради изтощените природни енергийни запаси дори една малка магия й струваше значителни усилия. Но пък си заслужаваше, за да държи подчинените си в страх.
	Спомни си за елфа-прислужник.
	Ето един приятен начин да възстанови силите си.


	В коридора пред вратата на стаята й Кустан се раздели и с последните остатъци от достойнството си. Прегърбил рамене, затворил очи, той дишаше тежко, потънал в тежки размисли.
	Изведнъж осъзна, че не бива да позволява да го виждат в подобно състояние. Стегна се, изпъчи гърди и закрачи по коридора.
	Малко след това се озова в съседното помещение. Един млад офицер се надигна почтително веднага щом той влезе.
	— Оставете това, капитане — махна с ръка генералът.
	Офицерът се отпусна.
	— Тръгвате незабавно — рече Кустан.
	— С какво време разполагаме, генерале?
	— Пет дни — максимум.
	— Малко са.
	— Толкова ни отпусна. И нека съм пределно ясен, Делорран. Трябва да донесете реликвата. Ако върнете и Върколаците — толкова по-добре. Но окажат ли някаква… съпротива, тя ще се зарадва и на главите им. Имайки предвид предишните ви стълкновения със Страк, това няма да е проблем за вас.
	— Няма, генерале. Но…
	— Но какво? Ще ги превъзхождате числено — поне три към едно. Шансовете ви ми се струват доста добри. Или не сте подходящият орк за тази работа?
	— Ни най-малко, генерале — побърза да отговори Делорран. — Но нали знаете, че Върколаците са най-опитната част на нашата армия.
	— Зная го, капитане. Точно за това пращам вас и войниците ви.
	— Не искам да кажа, че ще е невъзможно. Само много трудно.
	— Е, никой не ни е обещавал лек живот в армията. — Генералът се втренчи в лицето на офицера и продължи: — Нейно величество бе пределно ясна, че броят на жертвите, които ще дадете, няма никакво значение.
	— Генерале?
	— Трябва ли да го казвам по друг начин? Можете да губите колкото искате войници, важното е да свършите работа.
	— Ясно — кимна капитанът, но по лицето му се беше изписала тревога.
	— Погледнете го по този начин, Делорран. Ако се върнете без реликвата, очаква ви смърт. И то ужасна — вие я познавате. Поставете това от едната страна на везните, заедно с повишението, а от другата — живота на вашите войници. Да не говорим за сметките, които имате да уреждате със Страк. Разбира се, ако предпочитате да пратя някой друг…
	— Не, генерале. Няма да е необходимо.
	— Всъщност може би целият този разговор е безсмислен. Нищо чудно плячката ви вече да е мъртва.
	— Върколаците? Съмнявам се, генерале. Те не са никак лесни за убиване.
	— Тогава защо нямаме вести от тях? Ако не са мъртви, още по-малък е шансът да са в плен. Щом не е нито едното, нито другото, остава само предателството. Но няма никакви причини да смятаме, че биха направили нещо подобно.
	— Не съм сигурен. Не всички орки одобряват настоящото положение на нещата, генерале.
	— Смятате ли, че Страк и хората му споделят тези настроения?
	— Нямам никаква представа какви мисли им минават през главите, генерале.
	— В такъв случай запазете предположенията за себе си, защото навлизаме в опасна територия. Мислете само за реликвата. Тя е най-важната задача. Разчитам на вас, Делорран. Ако се провалите, и двамата ще пострадаме от гнева на Дженеста.
	Капитанът кимна мрачно.
	— Няма да позволя да се случи, генерале. Ще й поднеса главата на Страк на тепсия.


	Бяха готови за тръгване. Само че не можеха да решат накъде.
	— Аз предлагам да се върнем в Каменна могила и да признаем всичко на Дженеста — спореше Хаскеер. Неколцина от присъстващите закимаха одобрително. — Имаме пелуцид и това все пак е нещо. Да се върнем и да се предадем на милостта й.
	— Едва ли ще я спечелим, приятелю — възрази Алфрей. — Не пелуцидът й трябва.
	— Е, добре — намеси се Страк. — Не ни остава нищо друго освен да тръгнем да търсим цилиндъра.
	— Щом ще го търсим, защо да не пратим един-двама вестоносци, за да съобщят на Дженеста какво сме направили? — попита Алфрей.
	Страк поклати глава.
	— Да ги пратим на сигурна смърт? Не. Или всички, плюс цилиндъра, или никой.
	— Но къде да го търсим? — попита Койла.
	— В страната на коболдите — предложи Джъп.
	— Да идем чак до Черна скала? — Хаскеер се подсмихна. — Едва ли ще успеем, дребосък.
	— Да имаш по-добро предложение?
	Хаскеер отговори с мрачно мълчание.
	— Биха могли да поемат във всяка посока — обърна се Койла към джуджето.
	— Вярно. Но най-вероятно направление е Черна скала.
	— Джъп е прав — подкрепи го Страк. — Ако тръгнем да обикаляме, няма да ни стигне животът, за да ги дирим из цялата страна. Рано или късно ще се появят в Черна скала.
	— Може би — поклати глава Хаскеер.
	— Ако искаш да се върнеш в Каменна могила, стотник, прав ти път — озъби се Страк. — Това се отнася за всеки от вас. — Той огледа присъстващите. — Ще имате възможност да разкажете на Дженеста приключенията ни, преди да ви одере живи.
	Никой не прие предложението.
	— Решено е, значи. Тръгваме за Черна скала. Колко ще ни отнеме, Алфрей — една седмица?
	— Горе-долу. Може и повече, че нали изгубихме няколко коня. Петима или шестима от нас ще трябва да яздят по двама. И не забравяйте Меклун. Жалко, че не намерихме каруца в Роднопол. Носилката доста ще ни забави.
	Неколцина Върколаци извърнаха глави към лежащия наблизо ранен. Лицето му беше мъртвешки бледно.
	— Ще потърсим коне по пътя — обеща Страк. — А също и каруца.
	— Бихме могли да го изоставим — предложи Хаскеер.
	— Ще ти го припомня, когато те ранят тежко.
	Хаскеер се намръщи и млъкна.
	— А защо не се разделим на две групи? — подхвърли Койла. — Здравите тръгват за Черна скала, ранените и Меклун ги следват по-бавно.
	— Не. Ще бъдат лесна плячка. След като изгубих цилиндъра, не искам да загубя и вас. Ще се държим заедно. А сега да се махаме оттук.
	След като разпределиха наново багажа и пелуцида, те се метнаха на конете и потеглиха. Меклун лежеше на носилка в края на колоната.
	Вече бе късен следобед. Този път Страк не забрави да изпрати съгледвачи. Той яздеше в челото на колоната, до него бе Койла.
	— И какво ще правим, когато стигнем Черна скала? — попита тя. — Нима смяташ да обявиш война на целия коболдски народ?
	— Единствено боговете знаят, Койла. Ще решаваме на място и според обстановката. — Той погледна през рамо и добави съзаклятнически: — Само не им го казвай.
	— Нищо друго ли не можем да измислим, Страк?
	— Е, аз поне не можах. Разбираш ли, дори да не намерим цилиндъра, поне ще загинем с чест.
	— И аз си го помислих. Но не ми се ще да го правя за Дженеста и каузата на хората.
	„Пак започва. Какво очаква да й кажа?“
	Беше изкушен да отвърне искрено, но не получи възможност.
	— Значи нямаш никаква представа какво има в цилиндъра? — продължи тя. — Тя не ти ли подсказа поне?
	— Както вече ти обясних, не съм от доверените лица на Дженеста — отвърна той сухо.
	— Но коболдите очевидно смятат, че си заслужава да рискуват и да се изправят срещу нас, за да го получат.
	— Знаеш, че коболдите са крадливи свине. Биха посегнали на всичко, което им привлече погледа.
	— И смяташ, че нападението им е случайно?
	— Да.
	— Но как ще си обясниш, че в район, често пресичан от търговски кервани, те избраха точно нас, знаейки, че ще им дадем най-яростен отпор?
	— Искаш да кажеш, че целта им е бил цилиндърът? Но откъде са знаели, че е у нас? Мисията ни трябваше да е тайна.
	— Страк, може би нашата тайна мисия не е била чак толкова тайна.


>>	7.

	— … а останалото ще ти го набия отзад! — завърши Страк.
	След като изрази така категорично становището си по повдигнатия въпрос, той изпроводи с гневен поглед Хаскеер, който се върна и зае мястото си в средата на колоната.
	— Не искам да се заяждам — отбеляза Койла, — но не смяташ ли, че е прав и наистина имаме нужда от почивка?
	— Да — кимна неохотно Страк. — Но ако го призная, ще излезе, че правя каквото той каже. — Той кимна към хълма пред тях. — Ще поспрем от другата страна.
	Не бяха почивали, откакто потеглиха — яздеха, без да спират, вече цял ден и цяла нощ. Утрото вече преваляше и слънцето бързо се издигаше към най-високата си точка, а нощният мраз отстъпваше място на по-поносима температура.
	Когато прехвърлиха билото на хълма, Страк даде знак да спрат. Неколцина конници бяха пратени напред, за да огледат района. Откачиха носилката на Меклун от коня и я положиха на земята. Алфрей го прегледа и обяви, че се подобрява.
	Запалиха огньове и донесоха вода за конете. Страк събра офицерите.
	— Засега поддържаме добро темпо — обяви той, — но отново дойде време да решим кой маршрут да изберем. — Той извади кинжала си и коленичи. — Селото, което нападнахме… Как се казваше?
	— Роднопол — подсказа Джъп.
	Страк нарисува кръстче върху изсъхналата почва.
	— Значи, Роднопол е тук, в северния край на Великите равнини и е най-близкото до Каменна могила човешко селище.
	— Вече не — отбеляза с мрачен блясък в очите Хаскеер.
	Без да му обръща внимание, Страк начерта една линия.
	— Досега се движехме право на юг. — Той начерта втора линия, под ъгъл спрямо първата. — До това място. Сега трябва да свърнем на югоизток към Черна скала. Но има един проблем. — Той очерта малък кръг.
	— Прокоп — сети се Койла.
	— Точно така. Страната на тролите. Тя е точно на пътя за Черна скала.
	— Е и? — повдигна рамене Хаскеер.
	— Имайки предвид колко са войнствени тролите — обясни му Джъп, — най-добре е да я заобиколим.
	— Теб може да те е страх от битки, мен — не.
	— Сега не ни е до битки, Хаскеер — прекъсна го с хладен тон Страк. — И без това си имаме достатъчно проблеми.
	— Да, но ако заобиколим Прокоп, ще изгубим ценно време.
	— Ще изгубим още повече, ако трябва да си пробиваме път с бой, а точно това ще последва, ако в земята им нахлуе тежковъоръжен отряд. Не, най-добре да изберем обиколния маршрут. Въпросът е обаче, кой да бъде?
	Койла забоде пръст в импровизираната карта.
	— Другият вариант е да се отправим на изток към Хекълой и крайбрежието. Оттам свиваме на юг през гората на Черна скала.
	— Не ми се ще да ходим в Хекълой — поклати глава Страк. — Не забравяйте, че това е свободно пристанище. Което означава, че ще срещнем всякакви представители на древните народи. Все някой ще има зъб на орките. А гората гъмжи от разбойници.
	— Да не говорим, че по този начин пак ще се приближим към Каменна могила — добави Алфрей.
	— Да, но ако приближим Черна скала откъм гората, през целия път ще сме скрити — отбеляза Джъп.
	— Това едва ли е предимство при всички останали рискове, които ще трябва да поемем. — Страк отново се наведе и начерта една дъга. — Смятам да продължим на юг покрай Прокоп и после да свием на изток.
	Койла сбърчи вежди.
	— В такъв случай не забравяй за това. — Тя се наведе и постави едно кръстче в долния край на Прокоп. — Тъкашка ливада. Селище на унистите, но по-голямо и по-добре укрепено. Говори се, че жителите му са по-фанатизирани от всички останали.
	— Че това възможно ли е? — попита суховато Джъп, без да се обръща конкретно към някого.
	— Ще се опитаме да минем между двете — заяви Страк. — Но няма да е лесно, защото там местността е равнинна.
	Алфрей огледа схемата.
	— Страк, това е най-дългият път.
	— Зная. Но и най-безопасният. Или поне най-малко опасният.
	— Какъвто и път да изберем — озъби се Хаскеер, — защо никой не казва, че Черна скала е на една пикня разстояние от ей това. — Той забоде ножа си вдясно от кръстчето на Койла.
	— Това Кват ли е? — попита Джъп.
	— Да, откъдето идват такива като теб. Там сигурно ще се чувстваш у дома си?
	— Кога ще престанеш да ме обвиняваш за онова, което са направили други от моя род?
	— Когато твоята раса спре да върши мръсната работа на хората.
	— Аз отговарям за себе си, а не за моята раса. Другите да правят каквото искат.
	— Не и когато всички сме заплашени! — подскочи Хаскеер.
	Както и при предишните разпри, гневът на двамата растеше с всяка подхвърлена реплика.
	— Не ми изнасяй лекции за предаността към общата идея на древните народи, свинска опашко!
	— Иди си обръсни главата, конски задник!
	Двамата понечиха да се надигнат, с изкривени от злоба лица.
	— Стига! — кресна Страк. — Ако вие двамата толкова много искате да си прегризете гърлата, аз нямам нищо против. Но нека първо се приберем здрави и читави у дома.
	Те го измериха с погледи, прецениха шансовете си и отстъпиха.
	— Всеки от вас си има задължения — припомни им той. — Връщайте се по местата.
	Хаскеер не можа да се сдържи и подметна на тръгване:
	— Когато наближим Кват, най-добре си пазете гърбовете. — Той хвърли унищожителен поглед на джуджето. — Тамошните жители имат особено предателска натура.
	Останалите офицери също се надигнаха. Но Страк даде знак на Джъп да остане.
	— Зная, че не е лесно — поде той, — но трябва да се въздържаш, когато те предизвикват.
	— Кажи го на Хаскеер, капитане.
	— Мислиш ли, че не съм? Обясних му съвсем ясно, че ще наредя да го нашибат с камшик.
	— Мога да преглътна обидите срещу моята раса. Боговете са ми свидетели, че съм свикнал с това. Но той продължава да упорства.
	— Защото е от пострадалите, Джъп. А ти си му изкупителната жертва.
	— Но когато поставя под въпрос моята преданост, кръвта ми кипва.
	— Е, ще трябва да признаеш, че твоята раса продава своята вярност на онзи, който плаща най-добре.
	— Някои, но не всички. Моята преданост не е за продан.
	Страк кимна.
	— Чувал съм да се говорят подобни неща и за орките — добави Джъп.
	— Орките се сражават за каузата на пантеонистите. Но сам разбираш, че нямаме голям избор. Твоята раса е далеч по-свободна в избора на съюзници. Ние сме родени за военна служба и не познаваме друг начин на живот.
	— Зная, Страк. Но ти имаш избор. Можеш да решиш как да постъпиш със съдбата си, също както направих и аз.
	Страк не харесваше посоката, в която бе поел разговорът. Промяната будеше в него безпокойство. Реши да смени темата, за да избегне директния отговор.
	— Може ние орките да имаме избор, а може и да нямаме. Това, от което сме лишени обаче, е ясновидство. Джуджетата го имат и бихме могли да се възползваме от него. Как са твоите умения в тази област?
	— Не особено добре. Опитвам се, но засега не се получава.
	— Нищо ли не виждаш?
	— Само смътни… очертания, ако мога така да го определя. Съжалявам, капитане, но не е никак лесно да го обясниш на някой, който не притежава магични способности.
	— Значи все пак виждаш нещо? И какво е то? Киргизилски следи?
	— Както вече казах, само смътни очертания. Езикът ми е беден, за да опиша какво точно долавям. Въпросът е, че не може да ни бъде от полза.
	— Проклятие!
	— Може би е защото още сме близо до Роднопол. И друг път съм забелязвал, че способностите ми отслабват в околностите на човешките поселения.
	— Искаш да кажеш, че ако се отдалечим, може да започнеш да виждаш по-ясно?
	— Бих могъл. Истината е, че ясновидството е тясно свързано с нашата същност и никой не знае откъде черпим сили за него — най-вероятно от самата земя. Когато хората я разкопават, те прекъсват важни енергийни линии и лишават от захранване местата, до които достигат. Ето защо магията действа в едни райони и е изчезнала в други.
	— Знаеш ли какво не съм разбирал никога? Щом те изяждат магията, защо не я използват срещу нас?
	— Кой може да каже? — сви рамене Джъп.


	След няколко часа неспокоен сън Върколаците отново поеха на път.
	Далеч вдясно от тях синееха водите на Калипарския залив, чийто брегове бяха обрасли с гори. Вляво се простираха Великите равнини. Но цветовете на пейзажа бяха сгрешени. Вместо тучни поляни и зелени пасбища, виждаха изсъхнала трева и плевели, а храсталаците бяха повехнали и сбръчкани. Кората на дърветата бе нашарена от паразитни израстъци. Дори дъждецът, който заваля за кратко, миришеше на сяра и оставяше жълтеникави петна на земята.
	По здрач най-сетне се изравниха с Прокоп. Страк пресметна, че ако продължават в същото темпо, призори могат да свърнат на запад.
	Останал сам в челото на колоната, той бе погълнат от мрачни мисли. Гадаеше каква може да е причината за загадъчните съновидения, които го спохождаха, бореше се с растящия песимизъм относно завършека на мисията. Най-много се стараеше да не мисли за това каква ще е съдбата им, ако не откриеха коболдите и не си върнеха цилиндъра.
	Беше още в това меланхолично настроение, когато от мрака пред него изплуваха силуетите на съгледвачите. От ноздрите на конете им струеше пара.
	Страк вдигна ръка и им даде знак да спрат.
	— Какво има, Орбон?
	— Лагер пред нас, капитане.
	— Имат ли коне?
	— Да.
	— Хубаво. Да видим дали ще се спогодим да ни дадат малко.
	— Но капитане, това е оркски лагер и изглежда е изоставен.
	— Сигурен ли си?
	— Двамата със Зода наблюдавахме мястото известно време. Не забелязахме никакво движение освен пръхтенето на конете.
	— Добре. Идете там и ни чакайте. И не предприемайте нищо, докато не дойдем.
	След като съгледвачите се отдалечиха, Страк повика офицерите и ги запозна с обстановката.
	— Нормално ли е по тези места да се натъкнем на оркски лагер? — попита Джъп.
	— Подобни лагери се срещат по-често в северните райони. Много малко от моите сънародници са чергари. Предполагам, че ще е някой такъв клан. Или бойна дружина на мисия — като нашата.
	— Щом съгледвачите съобщават, че няма никакво движение, най-добре да се приближим предпазливо — предложи Койла.
	— И аз така мисля — съгласи се Страк. — Ще действаме, сякаш срещу нас има опасен противник, докато не се убедим в противното. Да вървим.
	Десет минути по-късно откриха Орбон, който ги чакаше край един дънер. Страк бе накарал предната част на отряда да се спеши. Предвождани от Орбон, те навлязоха в рядка горичка.
	На десетина крачки по-нататък се спуснаха в долчинка, където ги очакваше Зода. Беше се проснал на земята и се озърташе непрестанно.
	Макар слънцето да залязваше, имаше достатъчно светлина, за да разгледат онова, което се намираше отвъд горичката.
	Две дървени колиби със сламени покриви и трета, чийто покрив още не беше завършен. Пет-шест навеса, построени от грубо рендосани дъски и с чергила вместо врати. Мътна изворна вода, която се стичаше в тесен ручей между колибите. Ограда от отсечени дървета, зад която пръхтяха конете.
	Докато наблюдаваше тази сцена, Страк бе споходен от видението от съня си, което бе пълният й антипод. Селището там бе цветущо и богато, това тук бе бедняшко и изглеждаше изоставено. Там имаше много светлина и чист въздух. Тук цареше сумрак и беше задушно. Селцето в съня кипеше от живот. А тук витаеше смърт.
	— Дали е изоставено, как мислите? — попита шепнешком Койла.
	— Не бих се изненадал — отвърна тихо Алфрей, — като се има предвид, че е близо до Прокоп и недалече от унистките колонии.
	— Но защо са зарязали конете?
	— Да вървим да разберем — надигна се решително Страк. — Хаскеер, вземи част от отряда и заобиколи от другата страна. Джъп, Алфрей, поемете десния фланг. Койла и останалите с мен. Тръгваме по мой сигнал.
	Само след няколко минути групите бяха заели местата си. Когато се увери в това, Страк махна рязко с ръка и всички се втурнаха едновременно към лагера. Стигнаха го без затруднения.
	В близост до колибите по земята се въргаляха всякакви предмети. Преобърнат опушен котел, строшени грънци, захвърлено седло, оглозгани кости от кокошка, счупен лък. Пепел от изгасналите огнища.
	Страк поведе своята група към най-близката колиба. След като я заобиколиха, двамата с Койла заеха позиции при вратата. Страк кимна и Койла повдигна бавно чергилото. Посрещна ги воня на разложена плът. Страк прикри устата си с ръка и прекрачи прага. Вътре цареше сумрак, трябваше да изминат няколко секунди, преди очите му да привикнат.
	Колибата бе пълна с мъртви орки. Лежаха по трима-четирима върху временни нарове. Други се въргаляха на пода. Между труповете пълзяха охранени буболечки.
	Койла се изправи до Страк, също притиснала устата си с ръка. Дръпна го за ръката и двамата излязоха. Едва навън си поеха въздух, докато останалите войници надничаха през вратата.
	Страк се приближи към втората колиба тъкмо когато отвътре излезе Джъп с пребледняло лице. И тук миризмата бе непоносима. Достатъчно бе да надзърне от разстояние, за да се увери, че сцената вътре е същата.
	— Все женски и малки — докладва задъхано джуджето. — Умрели са доста отдавна.
	— И там е така — посочи с палец през рамо Страк.
	— Няма ли мъжки?
	— Не можах да видя.
	— Но защо? Къде са отишли?
	— Не зная, Джъп, но си мисля, че това може да е лагер на прокудени.
	— Още уча вашите обичаи, та някои неща не са ми съвсем ясни. Какво означава това?
	— Когато мъжкият загине при изпълнение на военната си служба, но командирите му заявят, че е проявил страх, съпругата и сирачетата биват прогонени. Някои от прокудените се събират да живеят заедно.
	— Този закон се прилага с още по-голяма сила, откакто на трона се възкачи Дженеста — добави Койла.
	— И сами ли се грижат за себе си? — попита Джъп.
	Страк кимна.
	— Имаш ли представа какво може да е причинило смъртта им?
	— Все още не знаем. Не е изключено да е масово самоубийство. Имало е подобни случаи. Или пък да са…
	— Страк!
	Хаскеер стоеше при един от навесите и им махаше. Страк се приближи към него. Койла, Джъп и останалите ги последваха.
	— Тук има една жива. — Хаскеер кимна към отвора.
	Страк надникна в сумрака.
	— Извикай Алфрей. И донесете факла! — Той влезе.
	Вътре имаше койка, на която, загърната с парцали, лежеше самотна фигура. Когато я доближи, Страк чу пресекливо дишане. Наведе се и едва успя да различи чертите на възрастна орка. Очите й бяха затворени, лицето — лъснало от пот.
	Зад гърба му се появи Алфрей.
	— Ранена ли е?
	— Не мога да определя. Донесохте ли факла?
	— Хаскеер отиде да я вземе.
	Орката отвори очи. Устните й помръднаха, сякаш се опитваше да каже нещо. Алфрей се наведе. Чу се силна въздишка — без съмнение последната в измъчения живот на нещастницата.
	В този момент се появи Хаскеер с факлата.
	— Дай я насам! — Алфрей дръпна факлата и се надвеси над мъртвата женска. — Богове!
	— Какво има?
	— Виж. — Той доближи факлата до трупа.
	Страк се ококори.
	— Изчезвайте! — викна той. — Всички навън! Веднага!
	Хаскеер и Алфрей се сблъскаха при вратата, Страк ги последва.
	Навън вече се бе събрал целият отряд.
	— Докосна ли я? — обърна се Страк към Хаскеер.
	— Аз ли? Не… не съм.
	— А някой друг от мъртъвците?
	— Не!
	Страк изгледа останалите.
	— Някой пипал ли е труповете?
	Всички поклатиха глави.
	— Какво става, Страк? — попита Койла.
	— Червена шарка.
	Неколцина от Върколаците отстъпиха рефлексивно назад. Чуха се ругатни и изплашени възклицания. Оръженосците прикриха устите си с кърпички.
	— Проклети човеци! — изсъска Джъп.
	— Конете не я хващат — успокои ги Страк. — Ще ги вземем. Искам да се махнем от тук колкото се може по-скоро. Запалете всичко!
	Той дръпна факлата от Алфрей и я запокити в една от колибите. Секунди по-късно тя бе обхваната от пламъци.
	Върколаците се разпръснаха да палят останалите колиби.


>>	8.

	Нещо изхрущя под ботуша на Делорран. Той погледна надолу и откри, че е настъпил дървена плоча, върху която се виждаше остатък от надпис.
	На плочата пишеше: „Родно…“
	Делорран го ритна настрани и насочи вниманието си към изпепеленото човешко селище. Войниците му се ровеха из руините, преобръщаха обгорели трупи и вдигаха облаци черен прах.
	Претърсването на разрушеното село бе започнало призори. Сега бе ранен следобед, а все още не бяха открили нищо съществено, и най-важното — нямаше и следа от цилиндъра. Освен това все още не знаеха какво е станало с Върколаците. Делорран бе разпратил съгледвачи във всички посоки, но нито една от групите не се бе върнала.
	Той прекоси площада. От север, където се виждаха нащърбените върхове на настъпващите ледници, полъхна смразяващ вятър. Капитанът вдигна премръзналите си ръце и се опита да ги стопли с дъха си.
	Откъм съборената порта се зададе един от стотниците, когото бе пратил на разузнаване. Още отдалеч той поклати глава.
	— Нищо? — попита за всеки случай Делорран.
	— Нищо, господарю. Нито следи, нито оркски трупове. Няма дори пепел.
	— Тогава трябва да са живи. Всъщност не съм се съмнявал в това. Не мога да си представя елитен отряд като техния да бъде унищожен толкова лесно. Загадката обаче е какво е станало с тях.
	Стотникът, видял и препатил ветеран с татуировки на ранга върху скулите си, бе привикнал да изпълнява заповеди, а не да разсъждава. Най-доброто, което можеше да направи, бе да припомни на Делорран за още една мистерия.
	— Капитане, открихте ли нещо за празната изба на хамбара? Дали тя не е свързана с изчезналите орки?
	— Нямам представа. Там всичко е ошушкано, не е останало дори едно зрънце, което също ми се струва странно. Готов съм да се обзаложа, че хората са използвали избата, за да съхраняват нещо _друго_.
	— Плячка?
	— Възможно е. Важното е, че Върколаците са живи и са успели да отмъкнат нещо ценно оттук.
	Съперничеството и неприязънта между Делорран и Страк бяха добре известни. Те се кореняха във факта, че всеки от тях заслужаваше да получи командването на Върколаците, но избраникът бе Страк. Другата причина бе, че двамата произхождаха от отдавна враждуващи кланове. Стотникът знаеше това и предпочете да запази мълчание. Делорран му махна с ръка, че е свободен.
	Прехвърлило най-високата точка на небосвода, слънцето продължаваше неспирния си ход. Пропилял без никакъв успех половината от отреденото му време за тази мисия Делорран чувстваше нарастващо раздразнение. Ако искаше да спази определения за връщане срок, до няколко часа трябваше да поеме назад към Каменна могила. Където най-вероятно го очакваше позорна смърт.
	Време беше да вземе някакво решение.
	Съществуваха три възможности. Да намери цилиндъра тук и да се върне на време, с което да си осигури триумфално повишение. Да се прибере с празни ръце и да понесе гнева на Дженеста или да наруши заповедта й и да продължи издирването на Върколаците.
	Проклинайки нетърпеливостта на кралицата, той се чудеше как да постъпи.
	Мъките му бяха прекратени от появата на двама съгледвачи, които бе пратил по-рано през деня.
	Те дръпнаха юздите на запъхтените си коне току пред него.
	Единият от тях бе десетник, другият — оръженосец. Първият скочи от седлото.
	— Четвърти разезд готов за доклад, господарю!
	Делорран му кимна да продължи.
	— Струва ми се, че открихме нещо, капитане. На юг оттук, в една тясна долина се натъкнахме на следи от битка.
	Слаба надежда запърха като птиче в гърдите му.
	— Продължавай — рече нетърпеливо Делорран.
	— Това е тясна пътека, където се въргалят трупове на коболди, киргизили и коне.
	— Коболди?
	— Съдейки по следите по-нататък, изглежда, че са издебнали някого в засада.
	— Най-вероятно Върколаците. Откри ли оркски трупове?
	— Не, господарю. Намерихме обаче няколко раници с припаси, каквито носят нашите. И това… — Десетникът бръкна в пояса си, извади някакъв предмет и го пусна в шепата на капитана. Беше разкъсана огърлица от зъби на снежен леопард.
	Делорран се втренчи замислен в нея. Орките бяха единствената раса, която носеше подобни огърлици, още повече, че те бяха част от оркската офицерска униформа.
	Вече беше взел решение.
	— Заведете ни в тази долина — нареди той. — Но ти — той се обърна към десетника — вземи отпочинал кон. Имам специална задача за теб.
	— Разбрано, господарю.
	— Поздравления, десетник. Ще се върнеш преди нас у дома. Искам колкото се може по-бързо да отнесеш важно съобщение в Каменна могила. За кралицата.
	— Господарю… — този път в гласа на десетника се долови колебание.
	— Но ще го предадеш лично на генерал Кустан. На никого другиго. Ясно ли е?
	— Да, господарю.
	— Нека генералът съобщи на кралицата, че сме се натъкнали на горещата диря на Върколаците и ги преследваме по петите. Сигурен съм, че ще успея да ги заловя и да върна на кралицата реликвата, на която толкова много държи. Моля за малко отсрочка и ще я държа постоянно информирана. Повтори го.
	Десетникът повтори пребледнял съобщението. Знаеше, че не това иска да чуе кралицата. Но беше привикнал да изпълнява заповеди, дори това да му струваше главата.
	— Добре — кимна Делорран и му подаде огърлицата. — Предай това на генерала и му обясни как сме го намерили. И вземи още неколцина конници за из път. Свободен си.
	Десетникът се отдалечи с мрачно лице.
	Делорран бе решил да не оставя на кралицата никакъв избор. Това беше опасен ход й единственият му шанс да оцелее бе да намери реликвата. Друг път просто нямаше.
	Опита се да се успокои с мисълта, че въпреки ужасяващата си репутация кралицата е запазила способността си да разсъждава рационално.


	Дженеста приключи с изкормването на жертвата и остави окървавените инструменти.
	Гърдите на трупа зееха широко отворени, през отвора в стомаха висяха източени черва. Но благодарение на уменията й, върху снежнобялата й риза се виждаха само две ситни кървави капчици.
	Тя се приближи до олтара и запали няколко ароматични пръчици. Въздухът в подземието се изпълни с тежък аромат на благовония.
	Двама от стражниците кръстосваха помещението напред-назад, натоварени с окървавени ведра. Единият се спъна и разля част от съдържанието върху пода.
	— Не искам да ми пилеете материала! — скастри го Дженеста. — Инак ще си наваксам от вас!
	Стражниците размениха уплашени погледи и продължиха, този път по-внимателно. Отнасяха ведрата при каменната вана и ги изливаха вътре. Ваната бе достатъчно голяма да побере дори труп на кон, стига Дженеста да пожелаеше да се забавлява с някое по-едро животно. Което, като се имаха предвид перверзните й наклонности, не беше никак изключено.
	Тя доближи ваната и надзърна вътре. Орките се върнаха с пълни ведра. Докато ги изливаха, мускулите на ръцете им се издуха от усилието.
	— Стига толкова — заяви им тя. — Изчезвайте!
	Те се поклониха и побързаха да се изнижат през вратата.
	Дженеста се наведе към пълната с кръв вана и вдъхна от познатия аромат. След това потопи пръсти в гъстата течност. Беше топла, почти с телесна температура, което й придаваше допълнителни свойства. Като съществена част от предстоящия ритуал, от кръвта се очакваше да придаде допълнителен тласък на онази тайнствена сила, която някога предците на Дженеста бяха черпили от природата.
	Котката се появи зад гърба й и измяука.
	Дженеста я погали между ушите и почеса короната от косми на главата й.
	— Не сега, миличко, трябва да се концентрирам.
	Сапфир измърка и се отдалечи безшумно.
	Дженеста се съсредоточи върху процеса на медитация. Смръщила вежди, започна да рецитира на древен език заклинанията. Причудливата последователност от гърлени и напевни звуци започваше като едва доловим шепот и завършваше с истерични крясъци. И така отново и отново.
	Свещите и факлите из подземното помещение затрептяха от недоловим вятър. Сякаш самият въздух започна да се сгъстява и да се завихря около изпълнената с кръв вана. Повърхността на червената течност се набърчи от вълни и се разлюля с отвратителен плясък. Появиха се мехурчета, които се пукаха, освобождавайки облаци зловонна пара.
	Скоро обаче повърхността се успокои и кръвта започна бързо да се съсирва. Образувалата се коричка беше съвсем гладка и дори лъщеше — като масло върху вода.
	Ситни капчици пот избиха по челото на Дженеста и по него полепнаха кичури коса. Лъскавата кървава коричка засия, сякаш изпълнена с вътрешна светлина. Сред сиянието бавно започна да се оформя трепкащо изображение.
	Лице.
	Най-забележителни у него бяха очите. Черни, искрящи, внушаващи страх. Донякъде приличаха на очите на Дженеста, но лицето не беше така човешко като нейното.
	Призракът проговори с глас, който сякаш идеше от дълбините на бездънен океан:
	— Какво желаеш, Дженеста?
	В този глас нямаше изненада. В него се долавяха само надменност и презрение.
	— Смятам, че дойде време да си поговорим.
	— Ах, защитничката на нашествениците смята, че е време да си поговорим!
	— Не съм защитничка на човеците, Адпар. Подкрепям ги само дотолкова, доколкото ми е изгодно. И за ползата на всички останали.
	Откъм ваната отекна подигравателен смях.
	— И себе си лъжеш дори — както винаги. Можеше поне да бъдеш искрена по отношение на мотивите си.
	— И да последвам твоя пример? — възрази Дженеста. — Извади си главата от пясъка и се съюзи с мен. Тогава може би ще имаме по-големи възможности да възкресим древните традиции.
	— Ние _тук_ живеем според старите традиции, без да се налага да се подмазваме на човеците, нито да искаме от тях позволение. Ти обаче някой ден ще съжаляваш, задето се съюзяваш с тях.
	— Майка ми сигурно щеше да е на друго мнение по въпроса.
	— Прославената Вермеграм беше ненадмината в много неща, но преценката й не винаги бе най-точната. Ала нека не се заравяме в миналото. Сигурно не си ме повикала, за да си побъбрим. Защо ме безпокоиш?
	— Исках да те попитам за нещо, което изгубих.
	— И какво е то? Торба скъпоценни камъни? Инкрустирана със злато тоалетка? Твоята девственост?
	Дженеста стисна юмруци, опитвайки се да овладее гнева си.
	— Става въпрос за една реликва.
	— Много загадъчно, Дженеста. И защо ми го казваш?
	— Защото си помислих, че… може да си чувала къде се намира.
	— Все още не си ми казала какво представлява.
	— Това е предмет с голяма стойност за мен.
	— Не ми помогна особено.
	— Виж, Адпар, или знаеш за какво говоря, или не знаеш.
	— Виждам, че си затруднена. Не ти се ще да издаваш подробности за тази „реликва“, в случай че аз не знам нищо. Ако пък знам, бих могла да съм замесена в отмъкването й. В това ли ме обвиняваш?
	— Не те обвинявам в нищо.
	— Хубаво, защото нямам ни най-малка представа за какво говориш.
	Дженеста не знаеше дали Адпар казва истината, или играе познатата игра. Ядосваше се, че след толкова много години още не е в състояние да разгадае това.
	— Както и да е — махна тя с ръка. — Нека оставим този въпрос.
	— Разбира се… ако е нещо, на което толкова много държиш… може би бих могла да ти бъда от полза.
	— Ще те посъветвам да не се бъркаш в моите работи, Адпар. И ако разбера, че си взела нещо, което ми принадлежи…
	— Знаеш ли, скъпа, изглеждаш ми малко бледа. Да не си болна?
	— Не, не съм.
	— Сигурно е заради топящата се сила в твоята част на страната. Но ние тук нямаме такива проблеми. Питам се дали не съществува някаква връзка? Искам да кажа, между онова, което си изгубила, и липсващата енергия. Да не е някой магически тотем? Или…
	— Не се преструвай на невинна, Адпар. Направо ме вбесяваш, като говориш така!
	— И ти — като ме подозираш в кражба!
	— О, в името на боговете, върви и…
	По лицето пробяга вълна. Тя се отблъсна от стената на ваната и отново се върна, разкривявайки допълнително образа.
	— Виж какво направи! — ядоса се Адпар.
	— Аз ли? По-скоро ти!
	Сега в средата се образува малък водовъртеж, който бавно започна да се разширява. Скоро обаче се успокои — само за да разкрие появата на второ лице върху тъмночервената повърхност.
	То също имаше искрящи очи и от трите, включително и Дженеста, притежаваше най-много човешки черти.
	— Ето те и теб — произнесе с отвращение кралицата.
	— Трябваше да се досетя — въздъхна Адпар.
	— С вашите препирни безпокоите ефира — рече им новопристигналата.
	— А ти ни безпокоиш с присъствието си — озъби се Дженеста.
	— Защо не можем да си поговорим, без да ни досаждаш, Санара? — попита Адпар.
	— Знаеш защо — връзката ни е твърде силна и няма никакъв начин да не бъда привлечена. Нали сме от една кръв?
	— И това ако не е зла шега на боговете — промърмори недоволно Дженеста.
	— Защо не попиташ Санара за безценната си реликва? — подхвърли Адпар.
	— Много смешно.
	— За какво говорите? — поиска да узнае Санара.
	— Дженеста е изгубила нещо, което много държи да си върне.
	— Стига, Адпар.
	— Но защо не — от трите ни Санара е там, където съществуват най-големи резерви от магия.
	— Престани да предизвикваш съдбата — сопна се Дженеста. — Не съм казвала, че реликвата има някаква връзка с магията!
	— Дженеста, не съм сигурна, че бих искала да имам нещо общо с всичко това — отбеляза Санара. — Намирисва ми на опасна работа.
	— О, я млъквай, самодоволна свиня!
	— Крайно нелюбезно — намеси се Адпар с престорено съчувствие. — Санара и без това си има ужасни неприятности.
	— Още по-добре!
	Доволна от яда й, Адпар избухна в подигравателен смях. Санара също изглежда се готвеше да подхвърли нещо в този дух.
	— И двете вървете по дяволите! — кресна Дженеста и стовари юмруци върху усмихнатите лица.
	Изображенията се накъсаха и изчезнаха. От удара коричката се разтроши. Кръвта отдолу бе съвсем изстинала и хладни, лепкави капки се посипаха по лицето и дрехите й.
	Завладяна от неистов гняв, Дженеста приседна до ваната. Сега вече можеше да се упреква за поведението си. Кога най-сетне щеше да се научи да се сдържа, докато разговаря с Адпар и Санара? Искрено се надяваше, че е близо денят, в който щеше да прекъсне връзката помежду им. Веднъж и завинаги.
	Почувствал раздразнението й, Сапфир се приближи и отърка гръб в нея. Един съсирек бе полепнал върху опакото на ръката й. Дженеста го отлепи и го разклати пред муцуната на животното. Сапфир го подуши с настръхнали мустачета, впи мъничките си зъбки в него и започна да го предъвква с мляскане.
	Дженеста се замисли за цилиндъра и проклетата дружина, която бе пратила да го потърси. Беше пропиляла повече от половината време, което си бе определила, за да се сдобие с него. Време беше да измисли нов план, в случай че пратеникът на Кустан също се провалеше. Макар че тогава дори боговете нямаше да са в състояние да му помогнат.
	Рано или късно щеше да получи онова, което й принадлежеше. А с Върколаците щеше да се разправи както тя си знае — каквото и да й струваше.
	Без да забелязва какво прави, тя вдигна ръка и облиза кървавите капки. В главата й се нижеха зловещи планове за изтезанията, на които смяташе да подложи Върколаците.


>>	9.

	— Сигурно се чувстваш ужасно — рече Страк.
	Алфрей опипа голия си врат и кимна.
	— Сдобих се с първия си зъб още когато бях на тринайсет лета. И оттогава не съм се разделял с огърлицата. До днес.
	— В битката ли я изгуби?
	— Там трябва да е станало. Толкова бях привикнал с нея, че не съм усетил кога е паднала. Койла ми обърна внимание днес.
	— Но пък спечели други трофеи. В живота винаги е така. Едно губиш, друго получаваш. След време ще се сдобиеш с нови зъби за огърлица.
	— Само дето нямам време. Не и да се сдобия с цели три зъба. Не забравяй, Страк, че съм най-възрастният в дружината. Да победиш снежен леопард с голи ръце е занятие за млади орки.
	Алфрей потъна в мрачно мълчание. Страк реши да не го закача повече. Даваше си сметка какъв удар за достойнството му е загубата на огърлицата — доказателство за неговата храброст, символ за съзряването на всеки млад орк.
	Двамата продължиха да яздят в челото на колоната. Меланхоличното настроение на Алфрей бе в съзвучие с царящата в дружината атмосфера. Всеки си даваше сметка за рискованото положение, в което се намираха. Сега, когато имаше достатъчно коне за всички, те се придвижваха много по-бързо, въпреки че Меклун, който все още беше на носилка, ги забавяше до известна степен.
	След още няколко часа извиха постепенно на югозапад и се насочиха през Великите равнини към Черна скала. Някъде по пладне на същия ден трябваше да достигнат средата на пътя между Прокоп и Тъкашка ливада.
	Страк се надяваше, че ще прекосят този участък, без да си имат неприятности нито със заядливите троли, нито с фанатизираните човеци от юга.
	Местността постепенно се променяше. Равнините отстъпваха място на полегати хълмове, а пътеката се виеше из плитки долчинки. Преобладаваха шубраците. В далечината се мяркаха тъмнозелените петна на пасищата. Наближаваха страна, в която често се срещаха човешки селища. Страк реши, че ще е по-безопасно, ако ги третира като врагове, независимо дали са унисти, или пантеонисти.
	Мисълта му бе прекъсната от врява в колоната. Погледна назад. Хаскеер и Джъп отново се караха.
	Страк въздъхна.
	— Продължавай да водиш — нареди той на Алфрей и обърна коня.
	Докато стигне до мястото, двамата вече бяха готови да се вкопчат един в друг. Притихнаха, щом го видяха.
	— Вие двамата няма ли да се успокоите най-сетне?
	— Той е виновен — оплака се Хаскеер. — Той…
	— Аз ли? — викна Джъп. — Ти, копелдако! Ти трябваше…
	— Млък! — скастри ги Страк. — Джъп, ти си главният ни съгледвач, а не умееш дори да пазиш тишина. Сега ще ти дам възможност да си изкараш заплатата. Иди да смениш Проок и Гледег. Вземи Калтмон, а твоят дял от кристалите остави на Алфрей.
	Джъп прониза противника си със злобен поглед и пришпори коня.
	Страк насочи вниманието си към Хаскеер.
	— Изкарваш ме извън нерви вече — прецеди той през стиснати зъби. — Ако продължаваш така, жив ще те одера!
	— Не трябваше да взимаме такъв като него в дружината — отвърна Хаскеер.
	— Това не е твоя работа, стотник. Или ще го търпиш какъвто е, или поемаш пътя за дома. Решавай! — рече Страк и се насочи към челото на колоната.
	Хаскеер едва сега забеляза, че е станал център на всеобщо внимание.
	— Нямаше да загазим толкова, ако имахме по-свестен командир — изръмжа той.
	Войниците побързаха да отместят погледи встрани.
	Когато Страк застигна Алфрей, към тях се присъедини и Койла.
	— Ако продължаваме да държим тази посока, ще минем по-близо до Тъкашка ливада, отколкото до Прокоп. Какъв е планът, в случай че срещнем неприятел?
	— Тъкашка ливада е едно от най-старите унистки селища и със сигурност най-фанатизираното — отвърна Страк. — Това ги прави напълно непредсказуеми. Трябва да го имаме предвид.
	— Унисти, пантеонисти, кой го е грижа? — подметна Алфрей. — Всичките са човеци, нали?
	— Да, но от нас се очаква да помагаме на пантеонистите — припомни му Койла.
	— Само защото нямаме избор. Кога ли сме имали въобще?
	— Навремето — отвърна замислено Страк. — Пък и в текущата обстановка няма нищо лошо да се съюзим с пантеонистите. Те са по-малко враждебни към древните народи. Освен това, така човеците са разделени. Представяш ли си какво щеше да е, ако действаха заедно срещу нас.
	— Или ако едната от двете страни спечели — добави Койла.


	След като изпревариха колоната, Джъп и Калтмон застигнаха Проок и Гледег и заеха местата им. Едва сега Джъп взе да се успокоява от препирнята с Хаскеер. Пришпори коня си — малко по-грубо, отколкото бе необходимо — и взе да оглежда земята за следи.
	По тези места растителността ставаше все по-изобилна. Освен шубраци вече се мяркаха и отделни дръвчета, а високата трева покриваше склоновете на хълмовете.
	— Познат ли ти е този район, стотник? — попита го Калтмон. Говореше почти шепнешком, за да не издаде присъствието им, въпреки че, докъдето им стигаше погледът, не се виждаше жива душа.
	— Слабо. Нататък обаче местността ще продължава да се променя.
	И наистина, пътеката между хълмовете изчезна в една долина и излезе от другата й страна, където се виеше в поредица от завои. Шубраците от двете страни се сгъстиха. Двамата прекосиха гъстия храсталак и излязоха на пътя.
	— И все пак, ако следваме тази посока — поде Джъп, — не виждам от какво може да се…
	Пътят пред тях бе препречен от барикада.
	— … страхуваме — довърши машинално Джъп.
	Барикадата се състоеше от прекатурена каруца, подпряна на няколко едри дънера. Охраняваха я човеци с черни униформи. Бяха доста и всичките тежковъоръжени.
	Джъп и Калтмон дръпнаха юздите тъкмо когато хората ги забелязаха.
	— По дяволите! — изстена Джъп.
	Откъм барикадата долетяха викове. Размахали мечове, тояги и секири, част от хората се втурнаха към конете си. Джуджето и оркът пришпориха животните си да се извъртят на място.
	Когато препуснаха обратно, зад тях екнаха кръвожадните викове на преследвачите.


	— До вчера войник от Обединения експедиционен корпус, днес на служба при Дженеста — разказваше Страк. — Нали знаеш как се променят тези неща.
	— Зная — отвърна Койла. — Сигурно и ти се чувстваш като мен.
	— В какъв смисъл?
	— Не те ли е яд, задето никой не ти иска мнението?
	Страк отново бе притеснен от прямотата й. И от начина, по който бе разгадала мислите му.
	— Може би — призна той уклончиво.
	— Не на това са ни учили, Страк. Не може да не признаеш, че е несправедливо.
	— За такива като Алфрей трябва да е било още по-тежко — опита да смени насоката на разговора Страк. — На стари години трудно се свиква с промените.
	— Говорехме за теб.
	Отговорът му бе отложен заради внезапната поява на Проок и Гледег, които препускаха по пътеката право срещу тях.
	— Смяната извършена, капитане — докладва Проок, когато спряха пред тях. — Стотник Джъп пое службата.
	— Нещо за отбелязване?
	— Не, господарю. Пътят пред нас беше чист.
	— Добре. Влизайте в колоната.
	Войниците се отдалечиха.
	— Та говорехме за промяната… — припомни му Койла.
	„Случайно ли поддържаш този разговор — помисли си Страк, — или имаш конкретна причина?“
	— Добре де, вярно е, че с идването на новата господарка много неща се промениха. Не веднага, разбира се. Но аз все още съм старши офицер и зная кой е врагът ми.
	— Освен това ти повериха командването на Върколаците.
	— Така е. Макар това да не се нрави на всички.
	— Но как се чувстваш под управлението на същество, което е наполовина човек?
	— Ами… малко е странно, признавам — отвърна той предпазливо.
	— Искаш да кажеш, че ти е неприятно. Като на всички нас.
	— Не мога да твърдя, че съм щастлив. Но това са тежки времена. Една победа на унистите или пантеонистите ще укрепи позициите на хората. — Той сви рамене. — От нас се иска да изпълняваме заповеди.
	Тя го изгледа продължително и вторачено.
	— Да. Все до това опираме — в гласа й се долови горчивина.
	По някаква странна причина му се прииска да продължат разговора. Но един оръженосец зад него изръмжа развълнувано. Страк не можа да различи думите му, защото и останалите войници нададоха глас.
	Надигна се върху стремената и видя Джъп и Калтмон да препускат в галоп към тях.
	— Какво става…
	И тогава съгледа тълпата от хора, които ги преследваха. Бяха облечени с черни дрехи — дълги сюртуци и бричове, затъкнати във високи кожени ботуши. По първоначална преценка броят ми бе колкото на Върколаците.
	— Разгърни се! — извика той. — Всички при мен! Готови за бой!
	Дружината започна чевръсто да се престроява в боен ред. Фланговете се изтеглиха назад, за да образуват полукръг с лице към приближаващия се противник, като носилката с Меклун остана в тила. Над главите на войниците засвяткаха оголени мечове.
	Когато зърнаха дружината, преследвачите на Джъп и Калтмон забавиха бяг и разстоянието между тях и съгледвачите се увеличи. Продължиха обаче да се приближават, като се разгърнаха в линия.
	— Задръжте позиция! — извика Страк. — Никой да не е посмял да отстъпи!
	— Сякаш има накъде — подметна насмешливо Койла. Тя вдигна меча високо и разцепи нетърпеливо въздуха с него.
	Окуражавани от другарите си, Джъп и Калтмон достигнаха редицата им и заковаха на място.
	Два удара на сърцето по-късно хората връхлетяха като преден фронт на буря. Повечето от конниците дръпнаха конете си в последния момент, за да избегнат директния сблъсък.
	На Страк се падна едър, брадясал воин, чиито очи пламтяха кръвожадно. Размахваше огромна тежка секира, страшна на вид, но крайно неудобна за близък бой.
	Страк парира първия удар и на свой ред нападна. Конят на противника му внезапно подскочи и острието на Страк се плъзна върху рамото на човека. Страк побърза да се дръпне назад и отби следващия удар. Двамата си размениха още десетина удара, когато в един момент брадясалият мъж се пресегна твърде напред. Страк се извъртя встрани и отсече ръката, държаща секирата, която тупна на земята, все още стиснала оръжието.
	От раната рукна кръв и в същия миг човекът получи втори, смъртоносен удар в гърдите и се прекатури от коня. Страк се извърна към следващия противник. Койла успя да измъкне острието от гърдите на първия си противник тъкмо когато върху нея се нахвърли друг. Беше набит и мускулест тип, който размахваше огромен меч. След като отби няколко удара, тя се наведе и опита да го промуши в шията, но мъжът успя да се дръпне.
	Без да спира, Койла продължи атаката, като този път свали острието ниско. Изненадващо повратлив, мъжът се плъзна от седлото и острието й разцепи въздуха. Ала Койла продължи да го задържа с меча, докато със свободната си ръка измъкна един от метателните ножове. Миг по-късно острието му се заби право в сърцето на брадатия.
	Вляво от нея Хаскеер бе стиснал меча си с две ръце, оставил поводите на воля, докато сечеше наред. Оставяше зад себе си разбити черепи, зейнали гърди и отсечени крайници. Чуваше се пукот на строшени кости, върху лицето му се сипеше кървав дъжд, но завладян от треската да убива, той не спираше.
	В хаоса на атаката част от конниците заобиколиха фланга и се опитаха да нападнат Върколаците в гръб. Алфрей и неколцина оръженосци се извърнаха, за да се справят с новата опасност. Заформи се яростна схватка около носилката на Меклун. След като за малко не бе повален от смазващ удар с боздуган, Алфрей се отказа от директния сблъсък, наведе се и преряза каишите на седлото на своя противник. Мъжът се наклони рязко на една страна и тупна на земята. Докато се опитваше да се изправи, един останал без ездач кон го прегази.
	Сега вече към тях се присъедини и Джъп, който нападна в гръб двамата конници, заобиколили Алфрей. Човек и джудже кръстосаха мечове. Джъп разпори ръката на противника си и продължи нататък, докато острието се заби в незащитените му гърди.
	Нечий меч се блъсна със звън в меча на Страк. Той реагира мигновено, замахна и отсече главата на новия противник. Със следващия се разправи също толкова чевръсто. Нещастникът успя да замахне само два пъти, преди Страк да го посече през лицето.
	Въоръжена с меч и кинжал, Койла отби няколко атаки, като използваше тактиката на клещите. Единият от противниците й получи зейнала рана на шията, вторият бе спрян с кинжал в гърдите.
	След като изведнъж се озова пред празно пространство, тя потърси с поглед Страк. Той се биеше с дръглив, дългорък и русоляв нападател с луничаво лице. Съдейки по неумелите му движения, изглежда бе от подрастващите на хората, без никакви победи зад гърба си. Страхът му бе осезаем.
	Страк бързо сложи край на мъките му с яростен удар в гръкляна. Втори подобен, но хоризонтален замах лиши младежа от глава. Койла почувства върху лицето си ситни, топли капчици.
	Тя избърза очите си с опакото на ръката и се изплю гнусливо.
	— Избихме ги, Страк — рече тя, докато се мръщеше на соления вкус в устата си.
	Излишно беше да го казва. Навсякъде се въргаляха човешки трупове. Само на единия от фланговете бяха останали неколцина противници и сега цялата ярост на орките бе съсредоточена върху им. Хаскеер блъскаше един от тях по главата с нещо, което наподобяваше сопа. Но когато се вгледа по-внимателно, Страк установи, че е човешка ръка със стърчаща кост.
	Шепа противници бяха препуснали назад, преследвани от разгорещени от битката оръженосци. Страк им викна да се върнат обратно и те го послушаха неохотно. Скоро конниците се изгубиха от поглед.
	Алфрей коленичи до носилката на Меклун. Войниците наскачаха от конете и се заеха да събират разпиляното оръжие. Хаскеер и Джъп се присъединиха към Койла и Страк.
	— Май нямаме сериозно ранени — отбеляза Джъп.
	— Нищо чудно — захили се Хаскеер. — Страхливи са като феи.
	— Защото това бяха селяни, а не войници. Унистки фанатици, ако се съди по външния им вид, вероятно от Тъкашка ливада. Не бяха никак опитни.
	— Но ти не го знаеше — изръмжа навъсено Хаскеер.
	— За какво намекваш? — озъби се Джъп.
	— Че ги доведе право при нас. Кой идиот би направил подобно нещо? Изложи на опасност дружината.
	— А какво очакваше да направя, зурло немита?
	— Трябваше да ги примамиш настрани.
	— И после какво? Да ни претрепят с Калтмон? А може би да ги помоля да те пазят?
	— Е, нямаше да изгубим кой знае колко, ако ти бяха видели сметката.
	— Майната ти, нощно гърне! Ние сме дружина, ако си го забравил. Държим се един за друг!
	— На теб никой не държи, грозна муцуно!
	— Ей! — извика им Койла. — Вие двамата няма ли да си затворите устите? Работа ни чака.
	— Права е — намеси се Страк. — Не знаем каква е числеността на отряда, за да решаваме, че сме победили. Селяни или не, ако ни превъзхождат многочислено, ще си имаме ядове. Къде ги намери, Джъп?
	— По-нагоре по пътя. Има барикада.
	— Значи трябва да изберем друг път.
	— И да изгубим още време — изсумтя Хаскеер.
	Сенките се издължаваха. След още няколко часа щеше да се спусне мрак, перспектива, която никак не се нравеше на Страк, ако из околностите се навъртаха и други човешки отряди.
	— Ще удвоим броя на съгледвачите — реши той. — Не само отпред, но и отзад. Хаскеер, ти поеми охраната на тила. Аз самият ще поведа предния отряд. Хайде, всички по местата.
	Хаскеер се отдалечи намусен.
	— Ще ида да видя как е Меклун — рече Страк на Койла и Джъп. — Вие двамата ще водите колоната. Движете се предпазливо, не избързвайте. — Той препусна напред.
	Джуджето хвърли унил поглед на Койла.
	— Хайде, изплюй камъчето — подкани го тя.
	— Всичко беше толкова просто и ясно, когато потегляхме, а сега нещата се объркаха — оплака се той. — Не очаквах, че ще затънем до гуша.
	— Какво ти става бе, да не искаш да живееш вечно?
	Джъп помисли, преди да отговори:
	— Ами да.


>>	10.

	Дженеста довърши женската набързо, което бе необичайно за нея. Не го направи от съжаление, а по-скоро от досада и заради необходимостта да се заеме с нетърпящи отлагане дела.
	Слезе от олтара и отвърза от слабините си окървавения рог, който бе използвала като мъжки орган. След това, с умение, натрупано от дълги години опит, тя довърши разчленяването на трупа, при това толкова бързо, че сърцето още тупкаше, когато се добра до него.
	Последвалото пиршество бе почти оскъдно. А може би напоследък апетитът й бе нараснал.
	Освежена физически и магически, но инак в неизменното напоследък лошо настроение, тя облиза кръвта от пръстите си и отново се замисли за реликвата. Крайният срок, който бе определила на втората група, щеше да изтече скоро. Независимо дали щяха да успеят или не, бе дошло време да извади нови козове, за да засили позициите си в играта.
	Тя потрепери. Напоследък все по-трудно понасяше студа. В огнището бе положен голям дънер, но никой не го бе запалил. Дженеста протегна ръка. Сноп ослепителна светлина разцепи тъмнината на подземията. Огънят се разгоря с оглушителен пукот. Наслаждавайки се на топлината му, тя се укори мислено за тази излишна загуба на ценна магична сила. Но както винаги, желанието й да доминира над физическия свят бе по-силно от всичко.
	Протегна ръка и дръпна шнура на звънеца. В помещението влязоха двама оркски пазачи. Единият носеше под мишница чувал от зебло.
	— Знаете какво трябва да правите — рече им тя. Говореше надменно, с досада в гласа. Дори не си направи труда да ги погледне.
	Двамата се заеха да почистват окървавения олтар. Скоро напълниха чувала с останки и го отнесоха.
	Обърнала им гръб, Дженеста отново дръпна шнура — този път два пъти.
	Веднага щом орките излязоха, на вратата се появи елф. Той спря за миг на прага, втренчил изцъклен поглед в кървавия чувал, който изнасяха стражниците, сетне си придаде безстрастно изражение и тръгна към нея.
	Той бе нов прислужник и също както при предишния, Дженеста не можеше да определи от какъв пол е. Всъщност, припомни си тя, за предишния вече знаеше. Може би трябваше да позабави малко темпото, инак скоро щеше да бъде трудно да й намират интересна прислуга.
	Както го бяха научили, елфът се поклони на кралицата и се зае да й помага в обличането. Дженеста избра черни дрехи, каквито носеше винаги, когато напускаше замъка — плътно прилепнал кожен елек и бричове за езда, напъхани във високи ботуши. Накрая се заметна с дълго до петите наметало, съшито от кожата на горски мечки. Косата си прибра под черна кожена шапка.
	Освободи прислужника с безцеремонен жест. Елфът заотстъпва заднешком, като се кланяше ниско.
	Дженеста се приближи към масата до олтара и огледа колекцията си от плетени камшици. Избра един от любимите си, който напълно пасваше на тоалета. Преди да излезе, спря пред огледалото, за да провери крайния ефект.
	Стражниците отвън тропнаха с токове, когато тя се появи, след това понечиха да я придружат, но тя ги освободи с нехаен жест. В другия край на коридора имаше озарено от трепкащи факли стълбище. Докато се изкачваше, тя повдигна полите на наметалото си, за да не изцапа краищата му.
	При горната врата също имаше пазач, който побърза да й отвори. Веднага щом прекрачи прага, Дженеста се озова в просторен двор, затворен от високи крепостни стени, над които се издигаха кулите на замъка. Смрачаваше се и въздухът беше студен.
	В самия център на кралския двор бе завързан дракон — един от предните му крака бе прикован с верига към дебел като бъчва метален стълб. Още една, също тежка и яка верига, тръгваше от стълба и обхващаше дънера на огромен дъб.
	Муцуната на дракона бе заровена в малка планина фураж, смесица от сено, сяра, труповете на няколко овце и други вече неузнаваеми остатъци. Под опашката на летящото чудовище се бе образувала друга димяща планина от смлени кости и лъскави фекалии.
	Дженеста притисна към носа си една парфюмирана кърпичка.
	Насреща й закрачи укротителка. Беше облечена с кожен жакет и меки светлокафяви бричове, прибрани в ботуши с цвят на махагон. Почти всичко в дрехите й бе със светлокафяв или бежов оттенък, единствено шапката й беше бяла, пристегната със златист шнур под брадичката й. Необичайно висока дори за своята раса, тя крачеше с горда осанка, а лицето й излъчваше високомерие.
	Дженеста отдавна хранеше интерес към бруните — расата на укротителите на дракони. Никога досега не й бяха пращали жена. Дали пък и тя, като нея самата, не беше хибрид между различни народи?
	— Глозелан — произнесе Дженеста.
	— Ваше Величество. — Господарката на дракона кимна едва забележимо с глава.
	— Надявам се, че са ти обяснили какво се иска от теб?
	— Да.
	— Ясни ли са моите заповеди?
	— Желаете един драконов патрул да издири вашата дружина — говореше с тънък и писклив глас.
	— Да, става въпрос за Върколаците. Надявам се, давате си сметка колко е важна задачата ви?
	Дори Глозелан да се чудеше защо кралицата настоява да издирят най-верните й хора, с нищо не го показа.
	— Какво трябва да направим, ако ги открием, милейди?
	Дженеста никак не хареса това „ако“, но го остави да й мине покрай ушите.
	— Точно тогава се надявам вие и хората ви да поемете инициативата. — Тя подбираше внимателно думите си. — В случай че забележите дружината на място, където лесно може да бъде заловена, ще предупредите наземните ни сили. Но ако съществува и най-малка опасност Върколаците да избягат, трябва да ги унищожите.
	Глозелан повдига тънките си, сякаш изрисувани, вежди. Даваше си сметка обаче, че не може нито да коментира, нито да се възпротиви на заповедта.
	— Ако се наложи да ги изтребите, искам да ми пратите вест незабавно. Сетне ще пазите останките им, ако трябва с цената на живота си, докато пристигнат подкрепления. — Дженеста бе сигурна, че цилиндърът ще издържи на огъня от драконовата паст, макар че винаги съществуваше известен риск.
	Зад гърба на Глозелан драконът продължаваше да мляска шумно.
	След като обмисли за кратко чутото, Глозелан обобщи:
	— Ще търсим малка група. Не знаем точно къде са. Няма да е лесно, налага се да летим ниско. Това ни прави лесни цели.
	Дженеста я изгледа със стиснати устни.
	— Защо всички ми създавате проблеми? — сопна се тя. — Искам от вас решения. Ще правите каквото ви казвам!
	— Ваше Величество.
	— Не стой тук. Захващай се за работа!
	Укротителката кимна, обърна се и се приближи към своето животно. Веднага щом се намести върху седлото, тя даде знак на оркския стражник, който чакаше при стената. Той се приближи, нарамил чук. След няколко тежки удара халката на веригата се разтвори. Стражникът побърза да се отстрани на безопасно разстояние.
	Глозелан се наведе напред и се подпря на шията на дракона. Чудовището извърна глава и доближи шуплестото си ухо до лицето й. Тя прошепна нещо, жилестите криле на дракона се разпериха рязко и той нададе оглушителен рев.
	Гигантските мускули на краката и хълбоците му се издуха и заприличаха на огромни, люспести канари. Крилата му се раздвижиха, в началото съвсем леко, сетне набраха скорост, измествайки огромни въздушни маси, сякаш в двора на замъка се бе настанила малка буря.
	Дженеста притисна шапката си с ръка и вятърът разпери наметалото й. На пръв поглед изглеждаше невъзможно такава огромна и тежка маса да се издигне, но миг по-късно чудото се случи и животното започна да се извисява, движейки се едновременно тромаво и изненадващо грациозно. В продължение на няколко секунди то увисна неподвижно на половината височина на кулите. Огромният му застрашителен силует закри новоизгрялата луна. Миг по-късно драконът продължи да се издига и скоро след това се отправи към Таклакам и се изгуби от поглед.
	Вратата зад Дженеста се отвори. Появи се генерал Кустан, придружен от неколцина стражници. Лицето му беше пребледняло.
	— Някакви новини за нашите… бегълци? — попита тя.
	— Да, и… не, Ваше Величество.
	— Сега не ми е до гатанки, генерале. Говорете направо. — Тя потупа нетърпеливо с камшика по ботуша си.
	— Получих съобщение от капитан Делорран.
	Тя присви очи.
	— Нататък?
	Генералът извади сгънат пергамент от джоба си. Лицето му бе изпотено въпреки студа.
	— Не зная обаче дали това са новините, които бихте искали да чуете, Ваше Величество.
	Дженеста трепна и бавно вдигна камшика.


	Звездна и лунна нощ. Отнякъде полъхваше приятен топъл ветрец.
	Страк стоеше на входа на голяма колиба. Отвътре долитаха шумове.
	Огледа се. На двора цареше мир и спокойствие, същото чувстваше и в душата си. Всъщност това бе единственото, което го безпокоеше. Не беше свикнал да се чувства в безопасност.
	Поколеба се, сетне протегна ръка към вратата.
	Преди да я бутне, тя се отвори сама.
	Посрещнаха го глъчка и един силует, очертан от яркото сияние. Не можеше да различи чертите, само контурите. Фигурата пристъпи към него. Страк положи ръка на дръжката на меча си.
	Фигурата се превърна в орка — същата, която бе срещнал и преди. Или която бе сънувал. Беше все така красива и горда, а в очите й се долавяше нежност и сила.
	Страк беше изненадан. Тя също, но по-малко.
	— Ти се завърна — рече му.
	Той не знаеше какво да отвърне.
	Тя се усмихна.
	— Ела, празненството вече започна.
	Той я последва в просторното помещение.
	Беше пълно с орки — само с орки. Подредени покрай дългите маси, те се веселяха и пиеха. Орки, погълнати от приятелски разговори. Орки, които се смееха, пееха и се забавляваха с различни игри.
	Върху масите бяха струпани подноси с ястия — месо, плодове, кани с вино. В огнището в ъгъла гореше огън, над който бяха подредени шишове с пернати. Мазнината им цвъртеше върху нагорещените въглени, а димът се издигаше през отвора на покрива. Из помещението се носеха омайни аромати. Сред тях Страк различи и миризмата на пелуцид.
	В единия край на стаята неколцина мъжкари се бяха излегнали върху щавени кожи, пиеха и си разменяха закачки и шеговити истории. В другия младежи се хвалеха с първите си постижения или мереха сили в борба и фехтовка с дървени мечове. Не секваше възбуждащият ритъм на барабани. Между масите с врясъци се гонеха малки.
	Въпреки че беше странник, мнозина го посрещнаха с добросърдечни усмивки.
	— И ти ли празнуваш? — попита го орката, взе кана от минаващия наблизо прислужник, сръбна си и му я подаде.
	Страк надигна жадно каната. Беше грян ейл, подправен с мед и аромати, чудесен на вкус. Изпи го всичкия.
	Орката се приближи до него.
	— Къде се изгуби? — попита го тя.
	— Не е лесно да се отговори.
	— Пак се обгръщаш в мистерия.
	— За мен ти и това място сте мистерия.
	— Няма нищо мистериозно нито в мен, нито в мястото.
	— Не съм на същото мнение.
	Тя поклати глава.
	— Но въпреки това си тук.
	— Това не означава нищо за мен. Къде е това „тук“?
	— Виждам, че си все тъй забавен като първия път, когато се срещнахме. Последвай ме.
	Тя го преведе през помещението към малка врата. Оказа се, че тя води към задния двор. Хладният вечерен въздух имаше отрезвяващ ефект, а когато вратата зад тях се затвори, глъчката поутихна.
	— Виждаш ли? — Тя вдигна ръка към нощния пейзаж. — Всичко е, каквото трябва да бъде.
	— Както би трябвало да бъде. Само че вече…
	— Пак говориш неразбираемо.
	— Това, което исках да попитам, е — така ли е… навсякъде?
	— Разбира се! — Тя се поколеба, сетне изглежда си науми нещо. — Ела, ще ти покажа.
	Двамата стигнаха до далечния край на поляната. Когато наближиха, Страк видя, че има стобор за коне. Повечето бяха великолепни бойни животни, с красива осанка и безупречно изработени, блестящи амуниции. Орката избра два от най-хубавите — бяла кобила и черен жребец.
	Каза му да се качи на седлото. Той се поколеба. Тя се покатери на бялата кобила с ловки и опитни движения, гъвкава и уверена, сякаш се бе родила на седло. Той се метна на жребеца.
	Подкараха конете. В началото тя водеше, но скоро той я застигна. Тревата беше мека като кадифе.
	Сребристи лунни лъчи озаряваха короните на дърветата и караха нощната слана да блести. Далечните хълмове изглеждаха като покрити със сняг, въпреки че нощта бе топла и мека.
	Пред погледа му се редуваха блещукащи езера и пълноводни реки. Тропотът на копитата вдигаше ята птици. В гората жужаха рояци насекоми, някои от които святкаха като трепкащи фитили. Навсякъде животът кипеше с пълна сила.
	А над тях сияеха звездите.
	— Не виждаш ли? — провикна се тя. — Не виждаш ли, че всичко е такова, каквото трябва да бъде?
	Беше като хипнотизиран от омайния въздух и усещането за абсолютна хармония.
	— Ела! — повика го тя и пришпори коня си.
	Жребецът се стрелна след кобилата. Двамата яздеха редом, възбудени от усилието, с развети от вятъра коси. Отдавна не се бе чувствал толкова жив.
	— Твоята страна е прекрасна! — възкликна той.
	— Нашата страна! — поправи го тя.
	Той вдигна поглед към пътя пред тях.


	Пътят пред тях беше пуст.
	Духаше студен вятър, но нищо не помръдваше. Виждаха се луната и звездите, но замъглени, заради носещите се в небето разпокъсани облаци. Страк яздеше сам, в челото на колоната.
	Една мразовита ръка се плъзна по гърба му.
	„Какво, в името на боговете, става с мен? — помисли си той. — Да не полудявам?“
	Опита се да намери разумно решение. Сигурно е изтощен от недоспиването и напрежението. Всички са изморени. Нищо чудно, че беше заспал на седлото. А умората си играе странни номера с ума. Вярно, че този път картините бяха съвсем като истински, но сигурно са само видения.
	Да можеше да повярва в това, сигурно щеше да се успокои.
	Откачи манерката и отпи няколко глътки вода. Докато я закачваше обратно на колана, долови познат мирис във вятъра. Миришеше на пелуцид. Страк поклати глава. Дали и това не беше някакъв странен ефект от съня. Той се огледа.
	Зад него яздеха Койла и Алфрей. Лицата им бяха уморени, безизразни. По-нататък се виждаха колоните оръженосци. Мярна Джъп, прегърбен от умора. През няколко орки зад него яздеше Хаскеер. Изглежда забеляза, че го наблюдават, защото извъртя недоволно глава.
	Страк дръпна юздите на коня.
	— Поемете водачеството! — нареди той на Алфрей и Койла.
	Двамата подскочиха от изненада. Единият, не разбра кой, подметна нещо. Страк не му обърна внимание. Бе съсредоточен върху Хаскеер. Препусна към него.
	Когато го наближи, миризмата на пелуцид се усили и стотникът сви ръката си в юмрук, опитвайки се да скрие нещо.
	— Я да видя! — нареди му с хладен глас Страк.
	Хаскеер разтвори пестник с лениво покорство. На дланта му имаше малка глинена лула. Страк я дръпна.
	— Кой ти разреши? — попита той.
	— Че кой ни е забранявал?
	— Но не съм казвал и че може. Това ти е последното предупреждение, Хаскеер. Ето ти още нещо. — Бърз като светкавица, той се наведе напред и стовари юмрук върху слепоочието на стотника. Ударът събори Хаскеер от седлото и той тупна тежко на земята.
	Колоната спря. Всички гледаха към тях.
	Хаскеер изстена и се надигна, олюлявайки се. За миг като че ли се поколеба дали да отвърне, но не стори нищо.
	— Сега ще вървиш, докато се научиш на дисциплина — продължи Страк и даде знак на един от войниците да поеме поводите на коня.
	— Не съм спал — заоправдава се Хаскеер.
	— И продължаваш да упорстваш, а, стотник? Никой от нас не е спал и няма да заспи, докато аз не кажа. Ясно ли ти е? — Страк изгледа останалите. — Има ли някой на друго мнение?
	Отговорът бе мълчание.
	— Никой да не докосва пелуцида, докато аз не позволя! — продължи той. — Не ме интересува, че е много — не в това е въпросът. Може да е единственото, срещу което да изтъргуваме живота си при _нея_. При Дженеста. Особено ако не успеем да намерим проклетия цилиндър, което засега изглежда напълно възможно. Разбрахте ли ме?
	Отново мълчание.
	Койла първа го наруши.
	— Изглежда скоро ще имаме новини за цилиндъра — рече тя и кимна към завоя на пътя.
	Отстрани се издигаше огромна гранитна канара, назъбена, обгорена и опушена, сякаш бе преминала през гигантска пещ. Това бе граничен камък — никой от тях, дори тези, които го виждаха за първи път, не се съмняваха в това.
	Дали по прищявка на боговете, или по някаква странна случайност, названието му се криеше в неговата форма.
	— Демонски нокът — обяви Страк общоизвестното. — До един час ще сме в Черна скала.


>>	11.

	Страк си даваше сметка, че ако иска кампанията им да успее, трябва да прогони нежеланите видения от главата си. За щастие с навлизането във вражеската територия умът му бе зает с други неща.
	Преди нападението срещу Черна скала, той нареди да изградят временен лагер. Разпратиха съгледвачи във всички посоки, а останалите войници се заеха да потягат снаряжението си.
	Страк забрани да палят огньове, за да не издадат местоположението си. Колкото и да бе странно обаче, Алфрей го помоли да преразгледа решението си.
	— Защо? — попита Страк.
	— Закъсахме го с Дариг. Ранили са го в крака по време на боя с унистите. Въпросът е, че е в по-тежко състояние, отколкото предполагах. Има гангрена. Необходим ми е огън, за да нагрея инструментите си.
	— Ще го режеш ли?
	Алфрей кимна.
	— По-добре да си изгуби крака, отколкото живота.
	— Проклятие! Още един ранен войник, който ще трябва да носим. Само това ни липсваше, Алфрей. Как е той? — Страк кимна към Меклун.
	— Не се подобрява, а има и признаци на треска.
	— Ако продължаваме да окапваме в същия дух, скоро няма да има смисъл да се безпокоим какво ще направи с нас Дженеста. Както и да е, щом се налага — пали. Но нека огънят да е малък и покрит. Каза ли на Дариг?
	— Той се досеща, предполагам. Колко жалко, наистина. Дариг е един от най-младите в дружината.
	— Зная. Нещо друго да ти трябва?
	— Имам билки, ще направя отвара, за да притъпя болката, можем да добавим и малко алкохол. Ще позволиш ли да използваме пелуцид?
	— Взимай. Но сам знаеш, че не помага за болки.
	— Е, поне ще му замъгли съзнанието. — След тези думи Алфрей се върна при своя пациент.
	Койла зае мястото му.
	— Ще ми отделиш ли минутка?
	Страк изсумтя замислено.
	— Какво ти е?
	— Защо питаш?
	— Защото напоследък не си на себе си. Унесен ми се виждаш. Пък и тази разпра с Хаскеер…
	— Той си го търсеше.
	— Щом казваш. Но сега говорим за теб.
	— Всичко се обърка. Какво очакваш — да пея и танцувам?
	— Помислих си само, че ако ти…
	— Откъде тази трогателна грижа за здравето ми, десетник?
	— Ти си командирът. В мой интерес е да си здрав. В интерес на всички ни.
	— Няма да се огъна — ако това имаш предвид. Ще ви преведа и през тези премеждия.
	Тя не отговори.
	Той смени темата.
	— Чу ли за Дариг?
	— Да. Раната му смърди. Какво ще правим с коболдите?
	Страк нямаше нищо против да разговарят за стратегия. На тази почва се чувстваше по-уверен.
	— Ще ги ударим, когато най-малко очакват. Късно през нощта или призори.
	— В такъв случай най-добре да тръгна със съгледвачите, за да проуча обстановката.
	— Точно така. И аз ще дойда.
	— Страк, Черна скала е обширно място. Ами ако коболдите са точно в центъра?
	— Доколкото знам, повечето отряди са разположени извън пределите на главното селище. Вътре са настанени женските и малките. Така по-лесно ги охраняват.
	— Което прави мястото двойно по-опасно. Ако се озовем в обкръжение…
	— Ще внимаваме да не се случи и толкоз!
	Тя го огледа. В очите й се четеше тревога.
	— Даваш си сметка, че това е налудничаво, нали?
	— Да имаш по-добра идея?
	За един кратък миг се надяваше, че тя ще отвърне утвърдително.


	Измина един час, през който Върколаците се готвеха за предстоящата схватка. След като прегледа оръжията си, Страк отиде до навеса, където бяха оборудвали лазарет. Алфрей сменяше превръзката на Меклун, докато в другия край лежеше Дариг с влажна кърпа на челото. По празния израз на лицето му и застиналата на устните измъчена усмивка, се виждаше, че младежът е дълбоко упоен. На трепкащата светлина на фенера Страк забеляза, че чаршафът, с който бе завит, е подгизнал от пот.
	— Тъкмо на време — подметна Алфрей. — Ще ми трябва помощ.
	— Готов ли е?
	Алфрей погледна към Дариг. Младежът се изкиска на сън.
	— Дадох му достатъчно пелуцид да поваля цял батальон. Ако и сега не е готов, никога няма да бъде.
	— Мънички махагонови канарчета с вързани клюнчета — промърмори трескаво Дариг.
	— Какво искаш от мен? — попита Страк.
	— Първо извикай още някой. Ще са нужни поне двама да го удържат.
	— Мънички птички… — повтори Дариг. — Мънички… мъничкииии…
	Алфрей коленичи до него.
	— Успокой се — прошепна той. Повдигна чергилото, зърна Джъп наблизо и го повика. Джуджето дотича и се пъхна под навеса.
	— Имаш късмет — осведоми го Страк. — Ще държиш точно крака, който ще режем.
	Под навеса вече нямаше свободно място. Джъп зае неохотно позиция при краката на оръженосеца.
	— Май ще трябва да стъпя върху него — рече той.
	— И без това едва ли ще забележи.
	— В реката има невестулка — обяви Дариг.
	— Дадоха му малко пелуцид за болката — обясни Страк.
	Джъп повдигна вежди.
	— Малко? Като гледам, май здравата се е надрусал.
	— Е, каквото и да е, няма да действа вечно — припомни им Алфрей. — Да се захващаме за работа.
	— Реката… реката… — повтаряше Дариг, облещил очи.
	— Хвани го за глезените, Джъп — нареди Алфрей. — Страк, ти го натисни за ръцете. Не искам да мърда, когато започна.
	Двамата направиха каквото им се каза. Алфрей дръпна чаршафа, който покриваше ранения крак. Раната бе тъмновиолетова и гноясала.
	— Богове! — промърмори Джъп.
	Алфрей я попи с кърпа.
	— Грозна картинка, нали?
	Страк сбърчи нос.
	— И тази сладникава миризма. Къде точно ще режеш?
	— Ето тук, през бедрото, високо над коляното. Номерът е да го направя бързо. — Той приключи с почистването на раната и пусна кърпата в едно ведро. — Дръжте здраво, само това искам.
	След тези думи Алфрей изскочи от навеса. В една дупка на няколко крачки от лазарета бе запален неголям огън.
	— Ей, ти! — извика той на един оръженосец. — Стой тук и ми подавай каквото ти кажа! — Войникът кимна и се приближи.
	Алфрей измъкна мократа кърпа от ведрото и улови с нея нагорещения кинжал. Острието му излъчваше яркочервено сияние. Сред пламъците лъщеше още едно острие — на брадва.
	Когато се върна под навеса, Алфрей извади от джоба си топка плетено въже.
	Дариг се засмя блажено.
	— Свиня на кон, свиня на кон, свиннн…
	— Дъвчи! — нареди Алфрей и пъхна топката в устата му.
	— Сега ли? — попита Страк.
	— Сега! — Алфрей започна да работи с нагорещеното острие. Очите на Дариг се разшириха и той взе да се дърпа. Джъп и Страк едва го удържаха.
	С няколко бързи и опитни движения Алфрей отвори раната. Отметна кожата настрани и започна да дълбае навътре. Дариг удвои усилията си и изплю въжето. Агонизиращите му викове пробудиха Меклун, който се размърда неспокойно, но скоро Алфрей успя да напъха топката обратно. Притискайки я с длан, той продължи да работи. Малко след това костта се оголи.
	Дариг извика силно и изгуби съзнание.
	Алфрей захвърли кинжала встрани и нареди:
	— Брадвата!
	Подадоха му я над главата на Страк, също увита в мокра кърпа. Острието й бе нажежено до бяло.
	Алфрей сграбчи дръжката с две ръце и я вдигна високо. Прицели се, въздъхна и стовари оръжието с всичка сила. Острието се вряза с приглушено „туп“ право в целта. Страк и Джъп почувстваха сътресението от удара. Но кракът бе отсечен само наполовина.
	Дариг отново дойде в съзнание с безумен израз на лицето и пак започна да се дърпа. Изплю въжената топка и закрещя. Никой нямаше свободна ръка, за да му запуши устата.
	— Побързай! — обади се Страк.
	— Дръжте го здраво! — отвърна Алфрей, измъкна брадвата и замахна отново.
	Вторият удар също попадна в целта и бе по-силен от предишния. Почти свърши работа, ако не се брояха повлеклата от сухожилия и кожа. Третият удар прекъсна и тях, а острието продължи надолу, сряза одеялото и се заби в земята.
	Писъците продължаваха. Страк им сложи край, като халоса Дариг по слепоочието.
	— Сега трябва да спрем кръвта — каза Алфрей, след като дръпна настрани ампутирания крайник. — Подай ми лопатката! — викна той на оръженосеца.
	Острието на лопатата също бе нажежено до червено.
	— Май е достатъчно горещо — обяви Алфрей, след като го огледа критично. — Дръжте го пак. Чака го още едно тежко преживяване.
	Той опря плоската част на лопатката към чуканчето. Въздухът се изпълни със задушливата миризма на изгоряла плът. Дариг отново се свести и изпразни дробовете си със силен вик, но шокът и кръвозагубата бяха оказали своето въздействие. Виковете му утихнаха бързо.
	Джъп и Страк продължаваха да го държат, докато Алфрей посипваше раната с алкохол, а след това я увиваше с превръзки.
	— Май дишането му се поуспокои — обяви Алфрей. — Свършихме добра работа.
	— Ще прескочи ли трапа? — попита Джъп.
	— Шансовете му са равни. — Алфрей уви ампутирания крак в предварително приготвена кърпа. — Сега му е нужна почивка и здрава храна, за да възстанови силите си. — Той пъхна кървавия вързоп под мишница.
	— Виж това е трудно — поклати глава Страк. — Не разполагаме с излишни припаси, а и не мога да отделя хора за лов.
	— Остави на мен — успокои го Алфрей. — Аз ще се погрижа за това. А сега излизайте и двамата. Тревожите пациентите. — Той ги избута навън.
	Страк и Джъп се озоваха пред навеса, загледани в спуснатото чергило.


	Нощта вече преваляше.
	Страк бе подбрал двайсетина орки за нападението, включително и разузнаваческия отряд, заел позиция в покрайнините на Черна скала. Шепа оръженосци щяха да останат да охраняват лагера и ранените. Преди да тръгнат, той потърси Алфрей, за да обсъдят положението.
	Меклун отново беше в безсъзнание. Дариг седеше върху завивките с бледо лице и огромни сенки под очите. Ефектът на пелуцида очевидно беше преминал. Алфрей му подаваше хапки от купа прясно сварено месо. До него димеше гърне.
	— Яж — кимна той към купата. — Трябва да се възстановиш.
	Дариг отхапа неуверено от месото и се облиза.
	— М-м. Вкусно. Какво е това?
	— А-а, няма значение. Яж и не питай.
	Страк улови погледа му.
	— Първо да приключа тук — рече Алфрей, разбрал подканата. Двамата изчакаха мълчаливо, докато Дариг се нахрани.
	Малко след това Хаскеер подаде глава през отвора, надзърна в гърнето и подхвърли:
	— Мирише вкусно.
	— За Дариг е — възпря го Алфрей. — Това е… нещо специално.
	Хаскеер изглеждаше разочарован.
	— Жалко.
	— Какво искаш? — попита го Страк.
	— Чакаме заповед за тръгване… капитане.
	— Ще почакате още малко. Скоро идвам.
	Хаскеер повдигна рамене, хвърли прощален поглед на гърнето и излезе.
	— Ако месото наистина е толкова специално, колкото си мисля — рече Страк, — може би трябваше да му дадеш малко.
	Алфрей се засмя.
	Дариг погледна объркано първо единия, сетне и другия.
	— Ти почивай — рече му Алфрей и му помогна да легне.
	— Май няма да е зле да останеш и да ги наглеждаш двамата с Меклун — предложи Страк.
	— Има си оръженосци, които ще свършат тази работа. Вобе или Джад например. Или пък Хустук. Бива ги и тримата.
	— Мислех, че ще предпочетеш да останеш с тях.
	— Предпочитам да участвам в операцията. — Алфрей повдигна инатливо брадичка. — Освен ако не смяташ, че съм твърде стар, за да…
	— Хайде сега! Възрастта няма нищо общо с тази работа. Просто го предложих, нищо повече. Но предпочитам да си с нас.
	— Ще дойда тогава.
	Страк си отбеляза мислено да внимава с Алфрей, когато стане въпрос за годинките. Очевидно беше чувствителен на тази тема.
	— Идвам веднага щом свърша тук — обеща Алфрей.
	След като Страк излезе, Дариг се размърда.
	— А-а, Алфрей, има ли още месце?
	Дружината се бе събрала на петдесетина крачки по-нататък. Докато Страк стигне до тях, Алфрей вече го бе настигнал.
	— Докладвай, Койла! — нареди Страк.
	— Според нашите съгледвачи отрядът, който преследваме, се е разположил в западните покрайнини на Черна скала. С други думи, точно срещу нас.
	— Сигурни ли сме, че са те?
	— Не съвсем. Приличат — отряд коболди с бойни гущери. Във всеки случай скоро са се върнали от дълъг път.
	— Е, това не е доказателство — намръщи се Страк.
	— Така е — съгласи се тя. — Но е всичко, с което разполагаме, ако нямаш по-добри идеи, разбира се.
	— Дори и да не са те, предлагам да отидем и да им смачкаме мутрите — обади се Хаскеер.
	Неколцина оръженосци нададоха одобрителни възгласи.
	— Ако са те обаче — рече Джъп, — направо е странно, че така лесно ги намерихме. И то извън Черна скала.
	— Не забравяйте, че ако направим само една грешна стъпка, цялото население ще ни погне — предупреди ги Алфрей. После се извърна към Страк. — Е, какво ще правим?
	— Нападаме — отсече той.


>>	12.

	Оставиха конете и продължиха пеша към следващия наблюдателен пост.
	Бяха почернили остриетата на оръжията си с въглен, за да не отразяват лунните лъчи. С напрегнати докрай сетива, Върколаците се придвижваха крадешком.
	Почвата под тях беше мека и податлива. Сякаш равнината отстъпваше място на мочурища.
	Когато наближиха, вече се зазоряваше. Кървавочервеният диск на слънцето бавно изплува над хоризонта, но скоро се скри зад облаци. Още един дъждовен ден.
	Мълчаливата среща със съгледвачите протече на едно невисоко възвишение, обрасло с ниска горичка. Малко по-късно слънцето се издигна достатъчно, за да разкъса мъглата над Черна скала.
	Ниски, едноетажни дървени къщурки и грубо сковани колиби с различни размери и форми се простираха докъдето им стигаше погледът. Съгледвачите посочиха две близки къщи — една по-голяма и една по-малка, разположени встрани от селището. На размер бяха като оркските хижи, но нямаха тяхната украса. Зад тях се виждаше обор, в който спяха гущерите. Животните бяха абсолютно неподвижни, вероятно изпаднали в летаргия от резкия спад на температурата през нощта. Страк се зачуди докога ли коболдите щяха да продължават да ги използват.
	Той се наведе към един от съгледвачите.
	— Какво става, Орбон?
	— Допреди час се мяркаха тъдява. Повечето се прибраха в голямата къща. Един влезе в по-малката. Оттогава никакво движение.
	Страк повика Койла и Хаскеер.
	— Вземете четирима оръженосци и слезте долу. Орбон, и ти иди с тях. Искам да разучите терена и разположението на коболдите. Ако има часовои, премахнете ги.
	— Ами ако ни забележат? — попита Койла.
	— Постарайте се да не ви забележат! В противен случай всеки ще се оправя поединично.
	Тя кимна и се зае да пренарежда метателните ножове в калъфите.
	— А ти внимавай какво правиш! — озъби се Страк на Хаскеер.
	Лицето на стотника бе картина на наскърбена невинност.
	Койла подбра орките, които възнамеряваше да вземе със себе си, и малката група започна да се спуска безшумно по отсрещния склон.
	В началото притичваха от едно дръвче до друго. Когато дръвчетата свършиха, започнаха да пълзят между шубраците — последното им прикритие преди открития участък. Приведени ниско, те оглеждаха всеки сантиметър от местността пред тях.
	Вече се различаваха ясно коболдските постове. Часовоите бяха загърнати в кожи, за да се предпазят от нощния студ. Имаше по двама пред всяка къща. Никой от тях не помръдваше.
	Вече решила как ще е най-добре да действат, Койла предаде плана си на останалите на езика на знаците. Тя и двама от оръженосците щяха да минат отдясно, където беше по-малката къща, Хаскеер и другите трябваше да се приближат към голямата. Обясненията й завършиха с красноречив жест — прокара пръст през гърлото си.
	Изчакаха още известно време, за да са сигурни, че обстановката няма да се промени. Осъзнаваха ясно рисковете от прекосяването на откритата местност. Изминаха няколко минути. И тогава, сякаш по благоволение на боговете, часовоите от едната двойка им обърнаха гръб и започнаха тихо да си шушукат. Събратята им от втория пост също бяха полуизвърнати към орките.
	Хаскеер и Койла първи напуснаха укритието и се затичаха. Оръженосците се разгърнаха зад тях.
	Пъхнала нож между зъбите си и с още един в дясната си ръка, Койла се носеше безшумно по тревата. Беше на половината път до къщата, когато часовоите прекъснаха разговора си и се разделиха.
	Койла замръзна неподвижно и даде знак на останалите да последват примера й.
	Без да поглежда към тях, първият часовой стигна ъгъла на къщата и се скри зад него. Вторият все още бе с гръб към Койла и ровичкаше с крак в тревата.
	Тя погледна към голямата къща. Пазачите там все още не ги бяха забелязали. Групата на Хаскеер бе някъде назад и встрани, защото от мястото си Койла не можеше да ги види.
	Изминаха няколко секунди. От поста я деляха около трийсетина крачки. Вдигна ръка и хвърли ножа с всичка сила. От инерцията на замаха се приведе напред и издиша рязко.
	Беше се премерила точно, защото ножът попадна точно между лопатките на коболда. Чу се приглушено „фуп“. Пазачът падна, без да издаде звук.
	Койла хукна напред и оръженосците я последваха. Пристигнаха на място тъкмо когато вторият коболд се задаваше иззад ъгъла. Оръженосците се нахвърлиха върху изненадания коболд и го посякоха, преди да успее да си извади оръжието. Краят му бе безмилостен и брутален.
	Двете тела бяха извлечени встрани. Койла и останалите се притаиха и се втренчиха в голямата къща. Групата на Хаскеер се прокрадваше към своята цел.
	Почвата около голямата къща бе изпотъпкана от киргизилите и придвижването в калта бе значително по-трудно. Хаскеер, който не обръщаше внимание на такива подробности, но пък беше достатъчно самонадеян, успя да затъне с единия крак в калта и докато го вадеше, се преметна през глава, а мечът му отхвърча настрани.
	Коболдът, към когото се прокрадваха, го чу, обърна се и зяпна от изненада. Хаскеер задраска отчаяно към меча си, но осъзна, че е твърде далеч от него. Затова сграбчи един камък и го хвърли. Камъкът удари коболда в долната челюст и от раната рукна тъмна кръв. Миг по-късно оръженосците го достигнаха и довършиха започнатото.
	Хаскеер вдигна меча и продължи нататък. Вторият коболд обаче вече го очакваше, оголил ятагана си. Успя да отбие първия удар, но със следващия Хаскеер го повали на земята и сетне го довърши с промушване в гърлото.
	И този път телата бяха извлечени чевръсто настрани.
	Задъхан, Хаскеер се озърна за Койла и размени победни жестове с нея. След това, пак със знаци, двамата се уговориха да претършуват къщите.
	Тази, пред която се бе събрала групата на Хаскеер, беше без прозорци. За врата й служеше един отвор, закрит с грубо чергило. Хаскеер повдигна внимателно чергилото, като се ослушваше и за най-малкия шум. Сиянието на зората бе достатъчно, за да види какво има вътре.
	Там имаше коболди. Бяха налягали на пода, в плътни редове, чак до отсрещната стена. Оръжията им бяха разхвърляни наоколо.
	Хаскеер неволно затаи дъх, от страх, че и най-малкото движение може да разбуди тази малка спяща армия. Заотстъпва бавно назад. Един от спящите до вратата коболди се размърда в съня си. Хаскеер замръзна и остана така, докато се увери, че не са го забелязали. След това спусна бавно чергилото и се подпря облекчен на стената.
	Чергилото се размърда. Хаскеер и останалите орки го гледаха като омагьосани.
	Един сънен коболд излезе навън и направи няколко крачки право напред, без да се оглежда. Спря и с все така унесено изражение започна да се облекчава, изпускайки право пред себе си димяща струя урина. Хаскеер се прокрадна зад гърба му и го улови за шията. Последва кратко сборичкване. Струята на коболда се замята във всички посоки. С едно последно и силно движение Хаскеер прекърши врата му.
	Но дори след това Хаскеер остана неподвижен и се заослушва напрегнато. Успокоен, че не са ги чули, той метна трупа на рамо и го отнесе в дълбоката трева. Върху ботушите му продължаваше да капе жълтеникава урина. След като захвърли тялото на коболда в тревата, той изтърка ботушите си в крачолите на бричовете си.
	Освен че бе по-малка, къщата, която бяха наобиколили Койла и оръженосците й, се отличаваше с още две неща. Имаше врата, и то затворена, и на едната стена имаше прозорец. Койла нареди на оръженосците да останат на пост и се прокрадна към вратата. Там спря и наостри сетива, опитвайки се да долови шумовете вътре. След като се поуспокои, чу равномерно похъркване.
	Тя пристъпи до прозореца и пъхна глава в отвора.
	Малката стая имаше трима обитатели. Двама от тях бяха коболдски пазачи, които седяха с изпружени на земята крака, с гръб към нея. И двамата изглеждаха заспали, а единият от тях беше източникът на похъркването.
	Вниманието й обаче бе привлечено от третия обитател на стаята.
	Завързано на единствения стол в помещението, седеше набито същество, по-ниско от коболдите. Имаше огромна, несъразмерна глава, кръгла като тиква, и щръкнали уши. Грубата му козина беше зеленикава. В ъгъла, под който се извиваше шията му, личеше нещо хищническо. Издължените му очи бяха скрити под месести клепачи и заобиколени от гъста мрежа подкожни вени. Темето и лицето му бяха неокосмени, ако се изключеха гъстите бакенбарди от червеникавокафява козина, която беше изрусяла по краищата.
	Съществото бе облечено в мръсна сива мантия. Краката му бяха напъхани във високи до прасците ботуши с катарами, които бяха виждали и по-добри времена. Там, където се виждаше — по лицето и ръцете, кожата му не беше като оркската, а набръчкана като на змия. Койла предположи, че съществото е много старо.
	В мига, когато й хрумна тази мисъл, гремлинът отвори очи и я видя.
	Очите му се разшириха, но въпреки опасенията й, не издаде никакъв звук. Гледаха се в продължение на няколко секунди, сетне Койла се дръпна назад.
	Описа накратко, предимно с езика на жестовете, онова, което бе видяла вътре, и нареди на оръженосците да останат по местата си. След това махна на Хаскеер. Той напусна групата си и се присъедини към нея.
	Когато изкатериха билото, Страк вече бе започнал да губи търпение.
	— Погрижихме се за всички пазачи — Докладва Хаскеер. — В голямата къща е събран целият отряд. Поне така ми се стори. На тези дребосъци им трябва малко място.
	— Някакви следи от цилиндъра?
	Хаскеер поклати глава.
	— Не — додаде Койла. — Но в малката къща видях нещо интересно. Там държат един затворник, Страк. Гремлин. Изглежда ужасно стар.
	— Гремлин ли? За какво им е притрябвал?
	Койла сви рамене.
	Хаскеер едва се сдържаше.
	— Ама какво чакаме? Да вървим да ги избием до крак, докато още спят!
	— И това ще стане — успокои го Страк. — Но ще го направим както трябва. Не забравяйте, че сме тук заради цилиндъра. Това е единствената ни възможност да го открием. Но освен това не искам пленникът да пострада.
	— Че защо?
	— Защото врагът на моя враг, е мой приятел.
	Тази идея очевидно бе чужда на Хаскеер.
	— Ние нямаме приятели.
	— Съюзник, тогава. Искам го жив — стига да е възможно. Ако цилиндърът не е там, може би той ще знае къде е. Съмнявам се някой от вас да се е научил да разбира брътвежите на коболдите.
	— Време е да действаме — подкани ги Джъп. — Преди да открият телата.
	— Правилно — кимна Страк. — Ето как ще постъпим. Две групи. Аз, Койла и Алфрей ще се присъединим към оръженосците при малката къща. Искам да съм сигурен, че пленникът ще оцелее. Хаскеер, Джъп и останалите ще обкръжите голямата. Но не предприемайте нищо, докато не дойда. Ясно ли е?
	Стотниците кимнаха, но избягваха да се поглеждат.
	— Добре. Тръгвайте!
	Върколаците се разделиха на две и се спуснаха по склона. По пътя си не срещнаха никаква съпротива.
	Веднага щом Страк се присъедини към оръженосците при малката къща, те заеха позиции около вратата. Джъп и Хаскеер направиха същото при голямата къща.
	— Готови по моя заповед — нареди с приглушен глас Страк. — Койла, ела да огледаме прозореца.
	Тя го поведе и той я последва приведен. Надникна първа, сетне му даде знак да направи същото. Сцената беше същата като преди малко — двамата спящи пазачи и техният пленник. Този път гремлинът не ги забеляза и остана с увесена глава. Койла и Страк се върнаха при останалите.
	— Време е да действаме — прошепна Страк. — Но да го направим бързо и тихо.
	Той почука по рамката на вратата и се дръпна встрани. Измина цяла напрегната минута. Започна да се чуди дали не е избрал погрешен начин на действие и дали след миг наоколо няма да гъмжи от въоръжени до зъби коболди. Огледа местността, не забеляза никого и почука отново. След няколко секунди се чу изскърцване на резе. Вратата се отвори и единият от пазачите подаде глава навън. Направи го съвсем нехайно, което означаваше, че не очаква неприятности. Страк мигом го улови за врата и го дръпна навън. Оръженосците нахлуха в помещението.
	Страк уби гърчещия се коболд с един удар с кинжал в сърцето. Вторият пазач вече беше мъртъв. Дори не бе успял да се изправи — бе срещнал смъртта си спейки. Страк захвърли трупа на първия пазач до него.
	Койла бе притиснала с длан устата на разтреперения пленник. С другата ръка бе опряла кинжал в шията му.
	— Гъкнеш ли, мъртъв си! — закани се тя. — Ще мълчиш ли, ако си дръпна ръката?
	Гремлинът кимна с разширени от страх очи. Тя свали ръката си от устата му, но продължи да опира острието в шията му.
	— Нямаме време за любезности — изръмжа Страк. — Знаеш ли нещо за цилиндъра?
	Гремлинът изглеждаше объркан.
	— Един метален цилиндър?
	Гремлинът огледа първо тях, после и мъртвите коболди, вдигна очи към Страк и кимна.
	— Къде е?
	Гремлинът преглътна. Когато заговори, се оказа, че има нисък и басов тембър.
	— В голямата къща, при онези, които спят.
	— Дано не лъжеш — стрелна го със заплашителен поглед Койла.
	— Остани при него — нареди й Страк. — Останалите да дойдат с мен.
	Той ги отведе при голямата къща.
	Войниците наизвадиха оръжията за близък бой. Повечето бяха избрали ножове. Страк предпочиташе комбинацията от меч и кинжал. Хаскеер се подпираше на секирата си.
	Както вече знаеха, имаше само една врата. Скупчиха се около нея, като най-отпред бяха Страк, Хаскеер, Джъп и Алфрей.
	Намираха се в покрайнините на голямо селище, принадлежащо на чужда раса, а наоколо цареше изумителна тишина. Страк неволно оприличи това спокойствие на спокойствието, което предхождаше всяка битка; тишината, която предшестваше смъртта.
	— Напред! — изръмжа той.
	Хаскеер повдигна чергилото.
	Върколаците нахлуха в стаята и започнаха да секат и мушкат с бликнала в миг ярост, поваляйки всичко, което им се изпречваше на пътя. Тъпчеха коболдите, ритаха ги, пронизваха ги с мечовете си, прерязваха гърлата им или посичаха телата им със секири и кинжали. Общият хаос се подсилваше от виковете и писъците на жертвите. Много от тях загинаха, преди още да се надигнат. Но някои, които бяха спали в отсрещния край на помещението, успяха не само да станат, но и да организират нещо като отбрана. Касапницата постепенно се превърна в яростна ръкопашна схватка.
	Въпреки напредналата си възраст, Алфрей подскачаше чевръсто и поваляше един след друг съпротивляващите се коболди. Хаскеер замахна със секирата си, разцепи главата на един коболд, завъртя се на пети и заби острието в корема на друг.
	На Джъп се падна противник, въоръжен с рапира. Джъп изби оръжието му с един удар и заби меча си в окото му.
	Клането секна също така внезапно, както беше започнало. Коболдите бяха изтребени до крак.
	Страк обърса кръвта и потта от челото си.
	— Бързо! — кресна той. — Намерете цилиндъра, преди да са дошли още!
	Войниците се разпръснаха и започнаха да тършуват из къщата. Ровеха из дрехите на убитите, преобръщаха сламениците, разхвърляха във всички посоки вещите им.
	Страк се наведе над един коболд, който се оказа не толкова мъртъв, отколкото очакваше. Коболдът се изправи рязко и понечи да го прободе с ножа си. Страк го натисна с коляно в гърдите и го промуши с меча си. Коболдът бе прикован мъртъв към земята. Страк продължи да тършува.
	Вече се опасяваше, че всичките им усилия са напразни, когато Алфрей нададе вик.
	Всички спряха и се обърнаха към него. Страк ги разблъска. Алфрей сочеше един посечен коболд. Цилиндърът се подаваше от пояса му.
	Страк коленичи и побърза да го извади. Вдигна го високо и го огледа на светлината. Изглеждаше непокътнат.
	Хаскеер подсмъркваше радостно.
	— Никой не може да краде от орките!
	— Да изчезваме! — просъска Страк.
	Измъкнаха се навън и се затичаха към малката къща.
	Този път гремлинът изглеждаше по-скоро възбуден, отколкото уплашен. И не можеше да свали очи от цилиндъра.
	— Трябва да се махаме оттук! — подкани ги Джъп.
	— А с него какво ще правим? — попита Хаскеер и посочи гремлина с меча си.
	— Да, Страк — присъедини се Койла. — Какво ще правим с него?
	Хаскеер вече имаше готово решение.
	— Да го пречукаме и да се омитаме!
	Гремлинът се сви уплашено.
	Страк видимо се поколеба.
	— Цилиндърът има огромно значение! — обади се неочаквано гремлинът. — За всички орки! Мога да ви помогна със знанията си!
	— Лъжеш! — отряза го Хаскеер и го заплаши с меча. — Дайте да му клъцнем главата!
	— В края на краищата — продължи разтреперано гремлинът — заради него ме отвлякоха коболдите.
	— Какво? — подскочи Страк.
	— За да им обясня за какво служи. Затова ме доведоха тук.
	Страк се втренчи в лицето му. Още не беше сигурен дали гремлинът казва истината. И дали това може да има някакво значение за тях.
	— Какво ще правим, Страк? — попита нетърпеливо Койла.
	— Ще го вземем с нас — реши той. — А сега да изчезваме.


>>	13.

	Върколаците не изгубиха нито миг, щом получиха заповед да напуснат Черна скала. Завързаха гремлина с дълго въже и го повлякоха след тях. Когато най-сетне прехвърлиха първия хълм, нещастникът едва си поемаше дъх с шумно свистене.
	Страк нареди да вдигнат лагера и да се подготвят за бързо изтегляне.
	Хаскеер не можеше да сдържи радостта си.
	— Най-сетне се връщаме в Каменна могила. Казвам ти, Страк, вече направо не ми се вярваше.
	— Благодаря ти за оказаното доверие — отвърна хладно командирът.
	Но Хаскеер не долови насмешката.
	— Ще бъдем истински герои, когато се появим с това нещо. — Той кимна към цилиндъра в пояса на Страк.
	— Още не сме се върнали — предупреди го Алфрей. — Нека първо прекосим вражеската територия.
	— Освен това нямаме представа как ще реагира Дженеста на забавянето ни — добави Джъп. — Цилиндърът и пелуцидът не са гаранция, че главите ни няма да хвръкнат.
	— Песимисти — присмя им се Хаскеер.
	— Не мислите ли, че трябва да дадем думата и на този? — попита Койла и посочи гремлина. Беше седнал на един дънер, изтощен и уплашен.
	— Да бе — кимна Хаскеер. — Предлагам да приключваме с него. Иначе ще трябва да го мъкнем през целия път заедно с останалите мързеливци.
	— Така ли се отнасяш към ранените си другари? — сряза го ядосан Алфрей.
	Страк вдигна ръка да замълчат.
	— Стига вече. Не искам да стоим тук и да се караме, докато на един хвърлей място гъмжи от коболди, които скоро ще ни търсят под дърво и камък. — Той се обърна към пленника: — Как се казваш?
	— Мммоо… Мммоо — гремлинът се изкашля нервно и опита отново: — М-м-м… Моббс.
	— Е, добре, Моббс, хайде разправяй защо те отвлякоха коболдите? И какво знаеш за това? — Той почука с пръст по цилиндъра.
	— Животът ти виси на косъм, гремлине — предупреди го Алфрей. — Внимавай какво ще кажеш.
	— Аз съм само един скромен книжник — отвърна Моббс така, сякаш се оправдаваше. — Бях тръгнал по работа към Хекълой, когато тези отвратителни негодяи ме отвлякоха. — В гласа му започна да се пробужда възмущение.
	— И какво искаха от теб? — попита Койла.
	— Цял живот изучавам езици, най-вече мъртвите. Казаха, че съм им трябвал, за да преведа съдържанието на цилиндъра. Доколкото разбирам, вътре е скрито някакво послание…
	— Това го знаем — прекъсна го Страк.
	— Та не цилиндърът е важен, а знанието, което се крие вътре.
	— Ама и коболдите са едни глупаци! — намеси се Алфрей. — За какво им е това „знание“?
	— Може би са изпълнявали нечия чужда повеля. Нямам представа.
	Хаскеер прихна.
	Но Страк бе заинтригуван и искаше да чуе повече.
	— Моббс, имам чувството, че историята ти не е от онези, които трябва да се разкажат с няколко думи. Нека се скрием в гората и тогава ще чуем останалото. Дано да е все така интересно.
	— О, стига, Страк! — възропта Хаскеер. — Защо да си губим времето? Да се прибираме у дома!
	— Кое наричаш губене на време? Това, че ще се скрием в гората? Прави каквото ти се заповядва.
	Хаскеер завъртя глава и се отдалечи.
	Вдигнаха лагера, настаниха ранените на носилки, заличиха всички следи и се отправиха с бърз ход към гората на Черна скала.


	Три часа по-късно стигнаха целта си.
	Гората беше гъста, почти непроходима. Клоните на дърветата се виеха високо над тях, земята бе обрасла с трева — мека и влажна. Направиха временен лагер и разпратиха съгледвачи във всички посоки.
	За по-сигурно Страк нареди да не се палят огньове. Първото им ядене през този ден се състоеше от почернели сухари, изсушено месо и вода.
	Страк, Койла, Джъп и Хаскеер наобиколиха Моббс. Останалите се струпаха на почтително разстояние от началството. Алфрей прегледа ранените и също се присъедини към тях.
	— Дариг засега се държи — докладва той. — Но треската на Меклун се усили.
	— Прави каквото ти е по силите — отвърна уморено Страк. След това насочи вниманието си към Моббс.
	Гремлинът отказа да яде и прие съвсем малко вода. Страк предположи, че страхът е потиснал апетита му.
	— Не виждам от какво се страхуваш — опита се да го успокои той. — Стига да си честен с нас. — Той вдигна цилиндъра. — Искам да ми кажеш какво точно знаеш за този предмет и защо той може да откупи живота ти.
	— Може да откупи и вашите — отвърна Моббс.
	— Така ли? — намръщи се Койла.
	— Зависи доколко цените наследството, което са ви оставили вашите предци, и дали сте готови да следвате отредената ви съдба.
	— Празни думи, за да отложи края си — изръмжа Хаскеер. — Дайте да го намушкам.
	— Нека каже каквото има да казва — възрази Джъп.
	Хаскеер изгледа свъсено джуджето.
	— Ти май си на негова страна?
	— Аз съм този, който ще реши има ли смисъл в думите му — обади се Страк. — Говори по-бързо, Моббс.
	— За да ме разберете, трябва да познавате поне малко историята на нашата земя, но се боя, че тя вече е достояние само на малцина.
	— Уф, сега пък ще ни разказва приказки — пухтеше Хаскеер. — Хубаво, нали не бързаме за никъде.
	— Млъквай! — сряза го заплашително Страк.
	— Не знам за другите, но аз имам известна представа за миналото на Марас-Дантия — обади се Алфрей. — Какво се опитваш да ни кажеш, гремлине?
	— Без да обиждам никого, повечето от това, което си мислите, че знаете, и което смятате, че е станало, е всъщност само смесица от легенди и митове. Аз посветих част от живота си да изуча истинския ход на нещата, които са ни довели до настоящото положение.
	— Човеците са тези, които ни доведоха до това положение — обяви Страк.
	— Така е. Но появата им е доста скорошна от историческа гледна точка. Преди това животът в Марас-Дантия не е претърпявал промени от незапомнени времена. Вярно е, че отделните раси са враждували помежду си и честата смяна на съюзници е водела до постоянни конфликти. Но земята е била достатъчно голяма, за да могат всички да живеят в хармония — повече или по-малко.
	— А после дошли хората — намеси се Койла.
	— Да. Но колко от вас знаят, че е имало две нашествия на тази отвратителна раса? И че в началото взаимоотношенията им с древните народи съвсем не са били враждебни?
	— Майтапиш се — не повярва Джъп.
	— Това е факт. Първите преселници, прекосили Сцилантийската пустиня, били самотници или малки групи. Те били пионери, дирещи нова граница или бягащи от закона, или просто хора, които се надявали да започнат живота си отново.
	— Бягащи от закона? — повтори Хаскеер. — Никой няма да повярва на дрънканиците ти, грознико.
	— Говоря само истината такава, каквато я открих, колкото и да ви е трудно да я преглътнете. — В гласа на гремлина се долавяше накърнена гордост.
	— Продължавай! — подкани го Страк.
	— Въпреки че обичаите им се сторили странни на местното население — и все още ги намираме за такива, — новодошлите били оставени на мира. Трудно е да се повярва, нали?
	— Абсолютно — съгласи се Койла.
	— Част от хората дори започнали да се кръстосват с представители на древните народи и в резултат се пръкнали странни и чудати хибриди. Но това и вие го знаете, защото кралицата, чиито последователи сте, е плод на подобно съчетание.
	— Дженеста. И „последователи“ не е най-точната дума — каза Койла.
	— Но за това ще говорим по-късно. Ако ми позволите да се върна към този въпрос, разбира се — добави Моббс с прискърбно изражение. — Докъде бях стигнал всъщност?
	— До първите заселници — припомни му Алфрей.
	— О, да. Та както казах, първата вълна се спогодила съвсем добре с древните народи. Втората била различна. Можем да я наречем по-скоро потоп. — Той се подсмихна на собствената си духовитост. Орките го гледаха с каменни лица. — Тъй де. Второто нашествие на човеци не било като първото. Това били жадни за земи разбойници и плячкосници, за които ние сме били само досадна пречка. Още с появата си те ни намразили и започнали да се боят от нас.
	— Но някои от тях проявявали състрадание — припомни му Койла.
	— Така е, но не и когато са преименували земята ни.
	— Центразия — изплю думата Хаскеер.
	— Те се отнасяли към нас като към животни или чудовища и започнали да разработват природните богатства на Марас-Дантия. Това също ви е известно, разбира се, защото продължава и до ден-днешен и придобива все по-застрашителни размери. Изтребването на скитащите из равнините животни заради месото и кожата, унищожаването на растителността…
	— Замърсяването на реките — добави Койла, — изкореняването на дърветата.
	— Изгарянето на нашите селища — прибави Джъп.
	— Разпространението на техните заразни болести — рече Алфрей.
	— И най-лошото — приключи Моббс. — Изяждат магията ни.
	Орките нададоха гневни възгласи.
	— За нас, древните народи, стопяването на земните сили беше последното оскърбление. То пося семената на войните, които водим оттогава.
	— Винаги съм се чудил защо хората не използват магията, която ни отнемат — рече Джъп. — Нима са толкова глупави, че не знаят за какво служи?
	— Може би са по-скоро невежи. И предпочитат да я пилеят, вместо да я прилагат.
	— Ей това си мислех и аз.
	— Но дори по-лошо от стопяването на магията — заговори Страк — е объркването на сезоните.
	— Без съмнение — съгласи се Моббс. — Като изтръгват сърцето на земята ни, човеците се намесват в естественото движение на магични сили, които поддържат равновесието в природата. И ето че от север започнаха да настъпват ледове, така както от юг нахлуват човешки тълпи. И всичко това е започнало по времето на бащите на нашите бащи.
	— Аз не познавам баща си — обади се Страк.
	— Сигурно, защото вие, орките, растете в общността. Но мисълта ми бе, че всички тези промени в Марас-Дантия са настъпили съвсем скоро. Движението на ледовете например започна по мое време, а каквото и да смятате, аз не съм чак толкова стар.
	Страк забеляза, че Алфрей гледа Моббс съчувствено.
	— Виждал съм с очите си как опустошават земите ни — продължи гремлинът. — А дружбата между отделните раси бе разрушена от интригите на унистите и пантеонистите.
	— И стана така, че избрахме да се сражаваме на страната на хората — подхвърли мрачно Койла.
	Моббс въздъхна унило.
	— Така е, много благородни раси се превърнаха в слуги на нашествениците. Включително и орките.
	— Защото навсякъде има предатели — просъска Койла.
	— А хората се оказаха безчестни създания — продължи Моббс. — При това не само към нас, а и помежду си. Чувал съм, че най-фанатизираните от тях, особено унистите, често изгарят сънародниците си заради някакво провинение, което наричат „еретизъм“. — Той забеляза учудените им изражения. — Доколкото разбирам, става въпрос за това как служат на бога, или боговете, които са си избрали. Е, сред древните народи също се срещат подобни отношения. Ето, например историята на елфите… там също се говори за преследване на друговерците — Моббс преглътна и се покашля.
	— Добре де, чухме урока по история — тросна се Койла. — Но какво ще ни кажеш за цилиндъра?
	— Вярно, Моббс, време е да се върнеш на въпроса — съгласи се Страк.
	— Въпросът, Страк, е, че според мен този цилиндър произхожда от древни времена, когато всичко това още не се е било случило. От най-ранните дни на Марас-Дантия.
	— Обясни по-добре.
	— Споменах ви за симбиотите, тези странни хибриди, плод на връзките на древните народи с хората.
	— Като Дженеста.
	— Точно. И нейните сестри — Адпар и Санара.
	— Те са само мит, нали? — попита Джъп.
	— Смята се, че съществуват. Но никой не знае къде са. Говори се, че докато в Дженеста двете раси са оставили по равен брой белези, Адпар е чист нияд. За Санара не се знае нищо.
	— Истински или не, какво общо имат с цилиндъра, освен че Дженеста държи да го притежава? — попита Страк.
	— Доколкото зная, нищо. Говорех по-скоро за майка им — Вермеграм. Чували сте историите, че била могъща магьосница.
	— Но не толкова велика като онзи, който я убил — бе коментарът на Страк.
	— Легендарният Тентарр Арнгрим, разбира се. За него също не се знае почти нищо. Дори спорят от коя раса произлиза.
	Хаскеер въздъхна.
	— Това са истории, с които плашат малките, гремлине.
	— Може би. А може би не. Това, което искам да ви внуша, е, че този предмет произлиза от много древни времена, от златната епоха, когато Вермеграм и Тентарр Арнгрим са били в разцвета на силите си.
	— Никога не съм можел да си обясня — прекъсна го Джъп — как тази Вермеграм, ако наистина е съществувала, може да бъде майка на Дженеста и сестрите й, след като е живяла толкова отдавна.
	— Известно е, че Вермеграм била надарена с изключително дълголетие.
	— Какво? — подскочи Хаскеер.
	— Дълъг живот, глупако — повтори Койла. — Значи Дженеста и сестрите й също са много стари. Така ли е, Моббс?
	— Не е задължително. Всъщност Дженеста вероятно е на възрастта, на която изглежда. Спомнете си, че наскоро се заговори за смъртта на Вермеграм и изчезването на Арнгрим.
	— Значи Вермеграм е била в доста напреднала възраст, когато е излюпила дъщеричката си. Да не искаш да кажеш, че е запазила плодовитостта си и на старини? Това е безумие!
	— Не зная. Вярно е обаче, че е притежавала изключителни магьоснически способности. А като се има предвид този факт, всичко е възможно.
	Страк извади цилиндъра от пояса си и го положи в краката си.
	— И какво общо има тя с това нещо?
	— В най-ранните записи, в които се говори за Тентарр Арнгрим и Вермеграм, се споменава и този предмет. Или по-скоро се говори за познанието, което той съдържа в себе си. А познанието, както знаете, е сила. Сила, за която мнозина биха дали живота си.
	— И що за сила е това?
	— Тук историята става доста мъглява. Доколкото можах да разбера, това е някакъв вид… нека го наречем ключ. Ключ към познанието. Ако съм прав, той ще хвърли светлина върху много неща, между които и възникването на древните народи, включително и на орките. На всички нас.
	Джъп се загледа в цилиндъра.
	— И това, което е вътре, ще отговори на всички тези въпроси?
	— Не. То ще ви „тласне“ към отговорите. Ако разсъжденията ми са верни, то ще ви покаже пътя. Подобно познание не се постига лесно.
	— Това са само конски фъшкии — избухна Хаскеер. — Защо този дребосък не говори на понятен език?
	— Млъквай! — махна с ръка Страк. — Моббс, доколкото разбирам, ти смяташ, че в цилиндъра се съдържа нещо важно. И нищо чудно, като се има предвид колко държи на него Дженеста. Но какво точно искаш да кажеш?
	— Познанието е неутрално. Обикновено то не е нито добро, нито лошо. Може да се превърне в сила на просветлението или в зло, в зависимост от това кой го притежава.
	— Е, и?
	— Ако попадне в ръцете на Дженеста, нищо добро няма да излезе от него — добре е да го знаете. Ето защо трябва да иде в добри ръце.
	— Искаш да кажеш, че не бива да й връщаме цилиндъра? — попита Койла.
	Моббс не отговори.
	— Така ли е? — настоя тя.
	— Много сезони съм преживял и много неща съм видял. Ще умра спокоен, ако се изпълни едничката ми надежда.
	— И тя е?
	— Не го ли усещате в сърцата си? Моята най-съкровена мечта е да си върнем земята. Да възстановим света такъв, какъвто е бил някога. Силата, която крие в себе си тази реликва, може би ще е достатъчна, за да го постигнем. Казвам „може би“. А може и да е само първата стъпка от едно дълго пътешествие.
	Страстта, с която произнесе тези думи, накара присъстващите да замълчат.
	— Да я отворим — предложи след малко Койла.
	— Какво? — Хаскеер скочи на крака.
	— Не ти ли е любопитно какво има вътре? Не искаш ли тази сила да освободи земята ни?
	— Как ли пък не, луда кучка такава! Да не искаш да ни изтреби всички?
	— Признай го, Хаскеер — ние и без това сме обречени. Ако се върнем в Каменна могила, нито цилиндърът, нито пелуцидът ще ни спасят от гнева на Дженеста. Ако някой мисли иначе, значи е кръгъл глупак.
	Хаскеер изгледа останалите.
	— Имате повече разум от тази тук. Кажете й, че греши.
	— Не съм сигурен, че греши — отвърна Алфрей. — Според мен ние подписахме смъртните си присъди в часа, когато не изпълнихме задачата навреме.
	— Тогава какво можем да загубим? — попита Джъп. — Вече и домове си нямаме!
	— Очаквах подобно нещо от теб — озъби се Хаскеер. — И без това мястото ти не е сред нас. Какво те е грижа дали ще живеем, или ще измрем? — Погледна към Страк. — Прав ли съм, капитане? Ние знаем по-добре от една женска и някакво си джудже. Нали?
	Всички се втренчиха в Страк. Той мълчеше.
	— Кажи им! — повтори Хаскеер.
	— Аз съм на мнението на Койла — заяви Страк.
	— Ти… Не може да говориш сериозно!
	Страк не му обърна внимание. Виждаше усмивката на Койла и няколко орки в тълпата, които кимаха одобрително.
	— Да не ти е избила чивията? — подскочи Хаскеер. — Не го очаквах от теб, Страк. Нима искаш да зарежем всичко?
	— Искам само да отворим цилиндъра. Останалото вече отдавна сме го зарязали.
	— Страк има предвид, че можем просто да махнем печата и да надзърнем вътре. А после пак да го затворим. Нали, капитане? — попита Джъп.
	— Ами ако кралицата разбере, че сме го отваряли? Представяте ли си колко ще се ядоса?
	— Не е необходимо да си представям — рече му Страк. — Тъкмо затова трябва да вземем нещата в свои ръце. И ще направим нещо, което не сме правили досега — искам всички да гласувате. Съгласни ли сте?
	Нямаше възражения. Той вдигна цилиндъра.
	— Нека тези, които смятат, че не трябва да го отваряме, а да го върнем в Каменна могила, да дадат знак.
	Хаскеер вдигна ръка. Още трима оръженосци се присъединиха към него.
	— Кои са за отварянето?
	Всички останали вдигнаха ръце.
	— Мнозинството печели — обяви Страк.
	— Правиш голяма грешка — промърмори мрачно Хаскеер.
	— Не, мисля, че постъпваш както трябва, Страк — възрази Койла.
	Прав или не, облекчението, което почувства, бе голямо. Сякаш за първи път от много време насам бе постъпил честно и справедливо. Но тази мисъл не прогони ледените пръсти от гърба му.


>>	14.

	Настъпи напрегнато мълчание. Страк извади ножа и го опря във восъчния печат на цилиндъра. Преряза го с едно решително движение и повдигна капачето. Въздухът напусна металната кутия с едва чуто свистене.
	Страк пъхна пръст в отвора. Напипа навит на руло пергамент. Беше чуплив и крехък, пожълтял от времето. Извади го и го подаде на Моббс. Гремлинът го прие със смесица от нетърпение и благоговение. Страк разклати цилиндъра. Нещо вътре изтрака и той надзърна.
	— Тук има още нещо — обяви на всеослушание.
	Обърна цилиндъра и изсипа съдържанието му. Върху дланта му тупна тъничък предмет. Представляваше сфера, от която под различни ъгли излизаха седем шипа с различна дължина. Предметът имаше пясъчно жълтеникав цвят, наподобяващ цвета на полирано дърво. Беше по-тежък, отколкото изглеждаше.
	Страк го вдигна и го разгледа.
	— Прилича на звезда — обади се Койла. — Или по-скоро на играчките, наподобяващи звезди.
	Права е, помисли си Страк. Предметът наистина беше грубо подобие на звезда.
	Моббс беше разгърнал пергамента на коляното си, но не откъсваше поглед от звездата. Изглеждаше хипнотизиран от нея.
	— От какво е направена? — попита Алфрей.
	Страк му я подаде.
	— Материалът не ми е познат — обяви Алфрей. — Не е дърво, нито кост.
	Джъп бе следващият, който я взе.
	— Дали не е издялана от някакъв камък?
	— От скъпоценен например? — обади се Хаскеер с внезапно пробудил се интерес.
	Страк отново взе звездата.
	— Не мисля — рече той и я стисна в шепата си. — Каквото и да е, материалът е здрав.
	— Дай да видя — настоя Хаскеер. — Сега ще проверя колко е здрав.
	Той дръпна звездата, пъхна я в устата си и стисна със зъби. Чу се пукане и лицето му се изкриви от болка.
	— Проклятие! — изруга Хаскеер и изплю един строшен зъб.
	Страк взе обратно звездата и я изтри в бричовете си. След това я разгледа внимателно, но върху повърхността й нямаше и драскотина.
	— Страшно е здрава, казвам ви. Щом и зъбите на този проклетник не можаха да й сторят нищо.
	Неколцина оръженосци се изкискаха. Хаскеер ги смрази с поглед.
	Вниманието на Моббс бе разделено между звездата и пергамента. Лицето му бе напрегнато и развълнувано.
	— Е, какво мислиш за всичко това, книжнико? — попита го Страк.
	— Ами мисля… мисля си… че това е точно каквото се надявах. — Ръцете на гремлина трепереха. Той посочи пергамента. — Написаното тук е на толкова древен език, че дори аз едва го разбирам.
	— Хубаво де, какво пише вътре? — попита Койла. — Стига си ни измъчвал!
	— На този етап разбирам само отделни пасажи. Но и това е достатъчно да потвърди подозренията ми. — Сега вече лицето му грееше. — Този предмет… — той посочи звездата в ръката на Страк — … е _инструментум_.
	— Какво, какво? — ококори се Хаскеер, докато изтриваше с ръкав кръвта от устата си.
	Страк подаде звездата на Моббс и той я прие почтително.
	— Инструментум — повтори гремлинът. — И живо доказателство за една история, смятана досега за мит. Ако може да се вярва на легендата, той е принадлежал на самата Вермеграм. А може би дори е бил създаден от нея.
	— И с каква цел? — попита Джъп.
	— Като тотем с неописуема магична сила, като символ на великата истина в онази част, която касае древните народи.
	— Какво значи това? — попита Страк.
	— Знам само, че този инструментум е част от нещо по-голямо. Една пета от него, ако трябва да бъда точен. Истината ще бъде разкрита едва когато се съедини с останалите четири части. Да ви призная обаче нямам представа какво значи това. Но съм готов да заложа живота си, че това е най-значимият предмет, който някога съм виждал.
	Говореше с такова убеждение, че останалите бяха запленени от думите му.
	Джъп пръв наруши възцарилото се мълчание.
	— Как може да бъде съединен с останалите? Какво ще стане тогава? Къде са те?
	— Загадки в загадки и въпроси без отговори. Свикнал съм с това, откакто се занимавам с проучвания. — Моббс подсмръкна многозначително. — Не мога да отговоря на първите два въпроса, но нещо, което подочух от моите похитители, може да ни подскаже отговора на третия. Вероятно.
	— И какво е то? — намеси се Страк.
	— Коболдите не знаеха, че имам известни познания по техния език. Реших, че ще е най-добре, ако не им разкривам този факт. Ето защо те разговаряха свободно в мое присъствие и на няколко пъти споменаваха един унистки град на име Троица. Бяха убедени, че сектата, която обитава града, е въплътила легендата за инструментумите в своята религия.
	— Троица? Това не е ли крепостта на Кимбал Хоброу? — попита Койла.
	— Точно така — кимна Алфрей. — А той е прочут с фанатичната си вяра. Управлява последователите си с нагорещен остен. Мрази в червата всички представители на древните народи.
	— Моббс, и ти смяташ, че в Троица се намира една от тези… звезди?
	— Не зная. Но шансовете са големи. Защо иначе коболдите ще се интересуват от това място? Освен ако не са тръгнали да събират инструментумите — за себе си или за някой друг.
	— Почакайте малко — вдигна ръка Джъп. — Ако тези инструментуми са толкова могъщи…
	— Вероятно са могъщи — поправи го Моббс.
	— Добре де, ако крият подобна възможност. Защо тогава Хоброу не ги събира? Или някой от останалите?
	— Най-вероятно защото не са чували легендите за тяхната сила. Или не знаят, че за да се получи нещо, звездите трябва да се съединят в една. От друга страна, кой може да знае дали Хоброу не търси останалите звезди? Ако е така, сигурно се е постарал да го запази в тайна.
	— Ами Дженеста? — сети се Койла. — Моббс, тя дали знае легендата за петте звезди?
	— И това не ми е известно. Но най-вероятно я знае, щом толкова настоява да получи тази.
	— Значи сега търси и другите, така ли?
	— Така бих постъпил аз на нейно място. Но помнете какво ви казах. Не е лесно да се сдобиеш със силата, която крият в себе си инструментумите. Което не означава, че трябва да се отказвате.
	— Да се отказваме? — наду се Хаскеер. — От какво да се отказваме? Страк, нали не смяташ да подхващаме подобно налудничаво приключение?
	— Обмислям как да го направим.
	— Даваш ли си сметка какво би означавало издирването на тези звезди? Дезертьорство!
	— Хаскеер, вече отдавна са ни обявили за дезертьори. Още преди седмица трябваше да се приберем в Каменна могила.
	— И кой е виновен за това?
	В продължение на няколко удара на сърцето присъстващите се почудиха как Страк ще реагира на откритото обвинение. Но и този път бяха изненадани.
	— Добре де, виновен съм. Не мога да споря за това.
	Хаскеер продължи да го притиска.
	— Чудя се дали не си искал да ни поставиш в подобно положение? Най-вече сега, когато предлагаш да се оплетем още повече в тази история.
	— Не аз ви стъжнявам живота. Но каквото станало — станало. Трябва да се възползваме от ситуацията.
	— Като слушаме тия врели-некипели за митове и легенди? Това са приказки за новоизлюпени, Страк. Не можеш да вярваш на тези грифонски говна.
	— Въпросът не е в това дали вярвам, или не. По-важното е, че Дженеста вярва. А това ни дава възможност да се пазарим с нея. За нас тези звезди са едничката възможност да спасим кожите си. Но дори в това не съм съвсем сигурен, като я познавам. И все пак, ако притежаваме повече от звездите или всичките пет…
	— Значи предлагаш първо да се втурнем в едно безумно приключение, а сетне да се оставим на милостта на Дженеста?
	— Тя няма милост, Хаскеер. Опитай се да си го набиеш в главата. Или трябва аз да го сторя с юмруци?
	— Но си готов да повярваш на думите на един стар гремлин. — Той ръгна с пръст Моббс и той подскочи уплашено. — Откъде знаеш, че казва истината? Ами ако е умопобъркан?
	— Аз му вярвам. И да не му вярвах, пак не можем да се върнем. Виж, ако ти и останалите, които гласувахте против — Джад, Финдже и Брегин — искате, можете да се приберете в Каменна могила. Но ще ви предупредя, че колкото повече сме, толкова по-малък е рискът.
	— Предлагаш да разтурим дружината?
	— Не, не предлагам такова нещо.
	— Страк, ти ни предложи да гласуваме за отварянето на цилиндъра, а не дали да се превърнем в изменници.
	— Вярно е. Но ако питаш мен, ние вече сме ренегати. Просто още не си го осъзнал. — Страк изгледа останалите Върколаци. — Чухте какво казах. Предлагам да идем в Троица и да потърсим втората звезда. Няма да ви залъгвам, че задачата е лесна. Но ние сме орки — за нас войната е втора природа. Ако някой от вас не иска да дойде и предпочита да се прибере в Каменна могила, ще получи кон и провизии. Хайде, всеки да каже какво решава.
	Никой не отговори, дори тези, които подкрепиха Хаскеер.
	— А ти идваш ли? — обърна се към него Страк.
	— Май нямам друг избор, а? — отвърна Хаскеер след кратка пауза.
	— Май нямаш.
	— Идвам. Но ще си плюя на петите, ако работата тръгне на зле.
	— Хубаво. Но запомни едно нещо. Може вече да не сме част от ордата на Дженеста, но държа да се запази дисциплината. Без нея нищо няма да се получи. Ако възразяваш срещу това, ще направим още едно гласуване — този път кой да бъде водач.
	— Запази си водачеството, Страк. Всичко, което искам, е да се измъкна от тази бъркотия с глава на раменете.
	— Вие направихте първата стъпка от едно дълго и опасно пътешествие — обади се Моббс. — Но знайте, че за вас няма връщане назад. Вече сте извън закона.
	Думите му допринесоха за отрезвяването на атмосферата.
	— Пригответе се за тръгване — обърна се Страк към войниците.
	— Към Троица ли? — попита Койла.
	— Към Троица.
	Тя се усмихна и се отдалечи. Алфрей отиде да нагледа своите пациенти. Останалите Върколаци се разпръснаха.
	— Ами… с мен какво ще стане? — попита Моббс.
	Страк го разглежда няколко секунди с непроницаемо изражение.
	— Питам се дали трябва да ти благодаря задето ни помагаш, или да те убия, понеже ми преобърна живота наопаки.
	— Това второто се е случило още преди да ме откриете, Страк.
	— Май си прав.
	— Е, какво ще правите с мен?
	— Ще те пуснем.
	Гремлинът се поклони с благодарност.
	— Къде ще идеш? — попита го Страк.
	— В Хекълой. Там имам недовършени дела. — В очите му се появи блясък. — Знаеш ли, там открихме цял сандък с плочици с надписи. Търговски архив от епохата на… Май не ти е интересно.
	— Всеки с интересите си, Моббс. Пътищата ни съвпадат ли?
	— Аз съм за Хекълой, вие — за Троица. А те са в противоположни посоки.
	— В такъв случай ще ти дадем кон и всичко необходимо за пътя.
	— Много щедро от твоя страна.
	— Е, ти може би ни дари със свободата, тъй че размяната си я бива. Не се безпокой, разполагаме с известни резерви. А, вземи и това. — Той му подаде пергамента.
	— Наистина ли?
	— Защо не? На нас не ни трябва. Или греша?
	— Е… не ви е нужен. Той няма отношение към действието на инструментумите. Благодаря ти, Страк. И задето ме освободихте от коболдите. — Гремлинът въздъхна. — Знаеш ли, с радост бих тръгнал с вас. Но на моята възраст…
	— Разбира се.
	— И все пак ви пожелавам успех. И ако се вслушате в съвета на един стар гремлин — пазете се. Не само защото с последните си действия си създадохте много врагове от всички страни. Сигурно ще се натъкнете и на други търсачи на инструментумите. При такива високи залози съперниците ви няма да се спрат пред нищо, за да се сдобият с наградата.
	— Не се безпокой, можем да се грижим за себе си.
	Моббс огледа масивните плещи на орка, плъзна поглед по гръдния му кош, мускулестите рамене и гордо изпъкналата брадичка. Видя твърда решимост в израза на лицето и стоманен блясък в очите.
	— Не се съмнявам, че можете.
	Появи се Хаскеер, помъкнал седло. Той го тръшна наблизо и започна да го наглася.
	— Кой път ще избереш? — попита Страк.
	Моббс се усмихна.
	— Не и през гората — можеш да си сигурен. Първо ще поема на запад, за да изляза от нея, сетне на север, за да я заобиколя…
	— За да си в по-голяма безопасност. Разбирам. Е, поне до края на гората ще яздим с теб.
	— Благодаря ти. Отивам да се приготвя. — Той се отдалечи, стиснал в ръка пергамента.
	— Това може да е поредната ти грешка — обади се Хаскеер. — Той знае твърде много. Ами ако проговори?
	— Няма.
	Преди Хаскеер да продължи по темата, Алфрей се появи намръщен.
	— Меклун е мъртъв — обяви той. — Треската го е убила.
	— Проклятие! — изруга Страк. — Не съм изненадан.
	— Е, поне това сложи край на мъките му. Мразя да ги губя, Страк. Но ще ти кажа, че направих всичко по силите си.
	— Не се и съмнявам.
	— Въпросът е как да постъпим с него? Като се има предвид положението, в което се намираме.
	— Да, погребалната клада ще е като сигнален огън за коболдите и всички останали, които ни търсят. Не можем да рискуваме. Този път ще забравим традициите. Нека го заровят.
	— Ще се погрижа за това.
	Алфрей понечи да си тръгне, но зърна Хаскеер и спря.
	— Добре ли си? — попита той. — Виждаш ми се блед.
	— Нищо ми няма — тросна се Хаскеер. — Просто не ми харесва това, което се случва с дружината. А сега ме остави на мира!
	Той им обърна гръб и се отдалечи ядосан.


	Дженеста втренчи поглед в огърлицата от зъби на снежен леопард.
	Бяха й я донесли заедно с безочливото съобщение от капитана, на когото Кустан бе наредил да издири Върколаците. Въпреки заповедта й Делорран на своя глава бе удължил срока на преследването. Огърлицата бе живо свидетелство за това колко нагли и самостоятелни стават слугите, ако ги оставиш без надзор. И за наказанието, което трябва да получат за поредното нарушение.
	Тя пъхна огърлицата в джоба на наметалото си и погледна към небето. Ятото дракони се бяха превърнали в мънички тъмни точки. Беше ги пратила на поредната обиколка, за да издирят бегълците.
	Вятърът смени посоката си и донесе неприятна миризма. Тя погледна към бесилката в средата на двора.
	На нея се поклащаше тялото на генерал Кустан. Трупът вече бе започнал да се разлага. Скоро над замъка й щяха да закръжат лешояди и дракони. Но тя бе решила да го остави там още известно време. Нека е назидание за всички, които биха могли да престъпят заповедите й. И най-вече онази заповед, която предстоеше да издаде.
	Вдигна отново глава, но драконите бяха изчезнали в далечината.
	На двора се появиха неколцина стражници, които водеха млад, наперен орк. Докато минаваха покрай бесилото оркът погледна крадешком трупа на генерала. Групата стигна при нея и младият орк тракна с токове и сведе почтително глава.
	— Милейди.
	Тя махна на стражниците да си вървят.
	— Свободно, Мерсадион.
	Дори и да се бе отпуснал, не си личеше по нищо.
	— Казаха ми, че сте амбициозен, енергичен и по-добре ориентиран политически от Кустан — поде тя. — Освен това бележите бърз напредък в службата. Това, че сте участвали в доста сражения, също говори добре за вас. Искам обаче веднага да ви припомня — аз ви създадох и аз мога да ви унищожа.
	— Ваше величество.
	— Какво мислите за Кустан?
	— Той беше… от старата генерация, милейди. Не хранех особена симпатия към него.
	— Не започвайте кариерата си с половинчати изказвания, генерале, инак ще я приключите бързо. Да чуя истината!
	— Той беше глупак, Ваше величество.
	Тя се усмихна. Ако Мерсадион я познаваше по-добре, нямаше да си позволи да се успокоява от този факт.
	— Изборът ми падна върху вас, защото дочух, че глупостта ви е чужда. В течение ли сте на положението с Върколаците?
	— Дружината ли? Зная само, че са изчезнали — предполагам избити или пленени.
	— Нищо не знаете. Те са дезертьори — ясно ли е? Освен това са задигнали един предмет, който страшно много ценя.
	— Тях ли търси капитан Делорран?
	— Да, но и той се изгуби. Познавате ли го добре?
	— Не особено, милейди.
	— Какво ви е мнението за него?
	— Млад, напорист, мрази водача на Върколаците Страк. Отдавна се опитва да го свали от поста. Но като истински орк е готов стриктно да изпълнява заповедите.
	— Той наруши отредения от мен срок за издирване. Много съм му ядосана.
	— Може би го е направил с основателна причина, милейди. Гореща следа на Върколаците например.
	— Прати ми съобщение в подобен смисъл. Добре де, поне засега няма да го включа в списъка на изменниците. Но за мен Върколаците вече са такива. Първата ви задача, генерале, ще бъде и най-важната. Искам да се заемете с издирването им. От огромно значение е да ми върнете реликвата, която ми откраднаха.
	— Какво представлява тази реликва, милейди?
	— Не е необходимо да знаете нищо освен външното й описание. Имам и други задачи за вас, но ще ги получите по-късно.
	— Разбрано, Ваше величество.
	— Служете ми вярно, Мерсадион, и аз ще ви възнаградя. Ще получите всички възможни отличия. Но сега искам добре да погледнете своя предшественик. — В гласа й се долови заплаха. — Нека ви е ясно какво ви чака, ако ми измените. Разбрахме ли се?
	— Напълно, Ваше величество.
	Изглежда той прие нещата добре. Заплахата го бе стреснала, но не прекалено, за да му попречи да действа. Може би най-сетне този ще свърши работа, мислеше си тя. И нямаше да се наложи да го убива така, както смяташе да постъпи със Страк. И с Делорран — когато се върнеше.


	Делорран оглеждаше овъглените останки на селцето.
	Бяха изгорели не само къщите, но и дърветата и храсталакът наоколо.
	Двамата със стотника седяха на конете си, докато оръженосците тършуваха из руините.
	— Изглежда Върколаците сеят разруха навсякъде, където се появят — подметна Делорран.
	— Смятате, че е тяхна работа ли, господарю?
	Делорран изгледа презрително стотника.
	— Това не е военна цел. Прилича по-скоро на цивилен лагер.
	— Но откъде знаете, че Върколаците имат нещо общо с това?
	— Защото следите им водят право тук. Кой друг може да бъде?
	Един оръженосец се приближи към тях. Стотникът се наведе да изслуша доклада му, сетне го освободи.
	— Труповете в изгорените къщи, господарю — обърна се той. — Всичките са на орки. Все женски и малки.
	— И как са били избити?
	— Не знаем, господарю. Телата са твърде обгорени.
	— Значи Страк и бандата му са изпаднали до там да избиват своите! При това посягат на най-беззащитните.
	— С цялото си уважение, господарю… — поде стотникът.
	— Да, стотник?
	— Причините за смъртта може да са различни. Нямаме доказателства, че Върколаците…
	— Доказателствата са пред очите ни. И никак не съм изненадан, като знам на какво е способен Страк. За мен те са изменници. Нищо чудно да са се присъединили към унистите.
	— Да, господарю — в гласа на стотника не се долавяше и капчица ентусиазъм.
	— Съберете хората си, стотник. Нямаме време за губене. Видяхме достатъчно, за да издирим тези бандити и да ги спрем. Тръгваме веднага!


	Не можеха да направят друго за Меклун, освен да пратят духа му на бога на войната и да предадат тялото му на земята.
	След като придружиха Моббс до покрайнините на гората на Черна скала, Върколаците се насочиха на югозапад. Избраният път щеше да ги преведе между Тъкашка ливада и Кват — страната на джуджетата. Имаше и по-пряк път през Тъкашка ливада, но с все още пресни спомени от неприятностите, които им бяха създали хората от барикадата, Страк бе решил да не рискува и да избягва човешките селища. Планът му беше да заобиколи Тъкашка ливада и да се насочи към подножието на Карасчукар. Там щяха да свърнат на запад, в посока към Троица. Този маршрут силно удължаваше пътя, но според Страк бе най-безопасен.
	Рано привечер зърнаха още едно стадо грифони. Животните се движеха на север, като препускаха с внезапни, насечени подскоци, характерни за техния вид. След около час високо в небето се появи ято дракони, които се рееха далеч на запад. Чудовищата очевидно се наслаждаваха на свободата си в тези смутни и несигурни времена. Те са такива и за орките, помисли си Страк.
	Хаскеер, за когото всички тези картини бяха само досадна подробност, не спираше да хленчи.
	— Дори не знаем за какво служи тази проклета звезда — мърмореше той непрестанно.
	Търпението на Страк се изчерпваше, но той намери сили да отговори с привидно спокойствие:
	— Знаем, че Дженеста я иска, което ни дава известно предимство. Повече засега не ти е нужно.
	Но това не бе достатъчно за Хаскеер.
	— И какво ще правим като открием втората звезда? Ами останалите три? Къде ще ги търсим? С кого ще се съюзим, когато всички се обърнат срещу нас? Как да…
	— О, богове! — избухна Страк. — Престани да ми казваш какво не можем да правим! Съсредоточи се върху онова, което можем.
	— Това, което _можем_, е да си изгубим главите! — Хаскеер дръпна рязко юздите и се върна в средата на колоната.
	— Страк, не знам защо му позволи да остане — отбеляза Койла.
	— И аз взех да се чудя — въздъхна той. — Може би защото не ми се щеше да разпускам дружината. А и въпреки всичко този негодник е добър войник.
	— И скоро може пак да ни потрябва — намеси се Джъп. — Погледнете!
	Стълб черен дим се издигаше от посоката, в която бе Тъкашка ливада.


>>	15.

	Моббс беше доволен.
	Бяха го освободили от коболдите. След като го спасиха, орките пощадиха живота му, въпреки страховитата си репутация. Ако имаше възможност да избира, би предпочел други пазачи на инструментума, но тези поне, изглежда, бяха твърдо решени да не го предават на Дженеста. От гледна точка на Моббс, това бе по-малката от двете злини. Той се надяваше, че е успял да им внуши, че от по-нататъшните им действия зависят бъднините на всички древни народи. На всичко отгоре се беше сдобил с оригинален документ с неоценима историческа стойност. Може би в края на краищата това премеждие нямаше да се окаже толкова лошо.
	През последните няколко дни бе видял твърде много смърт и нещастия и сега всичко, което искаше, бе да се прибере у дома.
	Изминаха близо шест часа, откакто орките го бяха придружили до края на гората на Черна скала и му бяха посочили накъде е север. Оставаше само да следва правилната посока, като се движи от дясната страна на гората. Това, което го смути след известно време обаче, бе размерът на тази гора. Краят й все не се виждаше, въпреки че поддържаше доста добро темпо. А може би просто не беше привикнал с подобни неща. Като истински книжник, свикнал да превива гръб над документи в някоя зле осветена стаичка. Предишния път, когато бе минал оттук, беше в плен при коболдите, които го държаха под чергилото на една каруца.
	Малко го безпокоеше мисълта, че може отново да се натъкне на коболди. Шансовете му да им избяга не бяха големи, тъй като беше слаб ездач. Краката му дори не достигаха стремената, което бе съвсем нормално за същество от толкова дребна раса. Можеше да се уповава единствено на милостта на боговете.
	Но светът си оставаше все същото неспокойно и изпълнено с опасности място. Около час преди залез-слънце той забеляза стълб черен дим в южна посока. Ако ориентацията му беше вярна, идваше откъм Тъкашка ливада. Той продължи да поглежда от време на време нататък. Стълбът се отдалечаваше и издигаше в небето. Чудеше се каква може да е причината, когато забеляза някакво движение вляво.
	Местността в тази посока бе хълмиста, с единични дръвчета, чиито семена са били пренесени из голите склонове от вятъра или птиците. Заради тях в началото не можа да различи точно кой или какво се приближава. Приличаше на конен отряд. След малко реши, че са коболди, защото му се стори, че не яздят коне, а киргизили. Изморените му старчески очи не можаха да различават повече подробности и това пробуди страховете му. Можеше само да се надява, че ако продължава в същата посока, ще се размине с тях, без да го забележат.
	Но тази надежда се оказа напразна.
	Ездачите внезапно смениха посоката и се насочиха към него, като пришпориха животните си. Гремлинът продължаваше да се надява, че не са го видели и случайно са сменили посоката, докато неколцина от тях не излязоха пред него, а други му отрязаха пътя отзад.
	Едва тогава видя, че са орки. Завладя го облекчение. Сигурно бяха войниците на Страк, тръгнали да дирят друг от инструментумите. Или може би да го ескортират до по-безопасни места.
	Моббс дръпна юздите на коня и спря. Орките се приближаваха в тръс към него.
	— Здравейте — махна им той с ръка. — Защо се връщате?
	— Да се връщаме ли? — попита един от тях. На скулите си имаше знаци на стотник.
	Моббс примигна. Не познаваше този войник, а и никой от останалите не му изглеждаше познат.
	— Къде е Страк? — попита той. — Не го виждам.
	По лицата им разбра, че е задал погрешен въпрос. Смути се. Един оркски капитан си проправи път през тълпата. Гремлинът и него виждаше за първи път.
	— Този ни взе за Върколаците — докладва стотникът и кимна към Моббс. — Спомена Страк.
	Делорран се изравни с гремлина и го изгледа отгоре до долу.
	— Сигурно всички орки му се струват еднакви — рече той. В гласа му нямаше и следа от дружелюбност.
	— Капитане, мога да ви уверя, че…
	— Щом знаеш за Страк — прекъсна го капитанът, — значи си срещал Върколаците.
	Моббс почувства заплаха. С признанието си се бе озовал в трудно положение. Но нямаше как да го отрече. Докато се колебаеше, капитанът се надвеси над него.
	— Срещнал си го, нали?
	— Вярно е, че се натъкнах на една група орки — рече Моббс, като подбираше внимателно думите си.
	— И какво стана? — попита Делорран. — Разправяхте си спомени? Разговаряхте за техните пътешествия? Или може би им помогна по някакъв начин?
	— Не виждам с какво би могъл да им помогне един стар книжник като мен.
	— Те не са като нас. Те са изменници! — сопна се капитанът.
	— Така ли? — Моббс си придаде учуден вид. — Нямах представа за техния… статут.
	— Може би поне имаш представа накъде са се отправили?
	— А вие не знаете ли, капитане?
	Делорран извади меча. Острието му опря в гърдите на Моббс.
	— Нямам време за губене, а ти си лош лъжец. Къде са?
	— Аз… не зная…
	Острието проби наметалото му.
	— Говори, или ще замлъкнеш завинаги!
	— Те… споменаха, че може би ще отидат… в Троица — призна неохотно Моббс.
	— В Троица. Това унистко гнездо? Знаех си! Какво ти казвах, стотник? Те са не само дезертьори, но и мръсни предатели!
	— Ами ако лъже, господарю? — отвърна стотникът, втренчил поглед в Моббс.
	— Истината казва. Погледни го само. Още малко и ще се подмокри.
	Жегнат от това оскърбление, Моббс се надигна, доколкото можеше, в седлото и се опита да си предаде достоен вид.
	Без никакво предупреждение Делорран заби меча в гърдите му.
	Моббс изстена и сведе поглед към острието. Делорран го измъкна. От раната рукна кръв. Моббс вдигна очи към капитана на орките. На лицето му се четеше изумление. След това тупна от седлото.
	Изплашеният кон подскочи. Стотникът се пресегна и го улови за поводите.
	Делорран забеляза кожена торба на седлото, която досега бе скрита от наметалото на гремлина. Той повдигна капака й и започна да рови вътре. Единственото интересно нещо, което откри, бе стар, навит на руло пергамент.
	— Виж, това може да има някаква връзка с предмета, който търсим — промърмори той. — Жалко, че не го разпитахме по-внимателно.
	Стотникът си помисли, че капитанът изглежда малко смутен. Но това не беше въпрос, който можеше да обсъжда. Премести поглед към сгърченото телце на земята и подметна:
	— Вече е късно за това, господарю.
	Делорран не долови иронията в гласа му. Беше се загледал в пушеците на хоризонта.


	Привечер Върколаците бяха много по-близо до стълба дим, който бе станал бял на фона на черното небе. Съвсем скоро трябваше да зърнат и Тъкашка ливада. От известно време дори разговаряха с приглушени гласове.
	— Нещо не е наред там, Страк — подметна Джъп. — Не е ли по-добре да не ходим в Тъкашка ливада?
	— Няма начин да стигнем в Троица, без да минем оттук.
	— Бихме могли да обърнем и въобще да не ходим в Троица — намеси се Алфрей.
	— Вече взехме решение — отряза го Страк. — А и накъдето да тръгнем, все неприятности ни чакат.
	Разговорът им бе прекратен от появата на един съгледвач.
	— Капитане, селището е от другата страна на хълма, на около половин миля по-нататък — докладва той. — Но там става нещо. Бих посъветвал да слезем от конете и да се прокраднем незабелязано.
	Страк кимна и го освободи.
	— Само боговете знаят какво ни чака оттатък — въздъхна Хаскеер.
	Страк не му обърна внимание. Нареди на всички да пазят тишина и дружината продължи бавно пътя си. Стигнаха подножието на хълма, слязоха от конете и се изкачиха при очакващите ги съгледвачи.
	Тъкашка ливада се простираше под тях. Това беше доста голямо човешко селище, с къщи, построени предимно от камък, но и от дърво. Някои от тях — хамбари, конюшни, складове, общинска палата — бяха с внушителни размери, а една — вероятно с религиозно предназначение — завършваше с кула.
	Но най-изумителното от всичко бе, че по-голямата част от града бе обхваната в пламъци.
	Виждаха се само отделни фигури, озарени от пожарищата. Изглежда се опитваха да потушат огньовете, но усилията им бяха напразни.
	— Би трябвало да има много повече хора — отбеляза Койла. — Къде са останалите?
	Съгледвачите повдигнаха рамене.
	— Няма смисъл да стърчим тук и да чакаме да ни забележат — реши Страк. — Ще заобиколим и ще продължим нататък.
	Около час по-късно, след като изкачиха най-високия хълм в околността, те откриха какво бе станало с останалите човеци.
	В долината под тях една срещу друга се бяха изправили две армии, готови за бой. Задържаше ги може би само спускащият се здрач. От двете страни на бойната линия блещукаха безброй факли и лагерни огньове.
	— Битка между унистите и пантеонистите — въздъхна Джъп. — Само това ни липсваше.
	— Колко са според теб? — попита Койла. — По пет-шест хиляди от всяка страна?
	Страк примижа.
	— Трудно е да се каже на тази светлина. На мен ми се струват много повече.
	— Сега вече знаем защо гори Тъкашка ливада — заключи Алфрей. — Там трябва да е бил първият удар.
	— И какво ще правим, Страк? — попита Койла.
	— Ако се върнем назад, ще се натъкнем на коболдите. Ако пък се опитаме да заобиколим, ще ни вземат за противников отряд и ще ни обкръжат. Тази нощ ще прекараме тук, а утре отново ще преценим положението.
	Налягали до него, другите се втренчиха в сцената долу.


	На зазоряване по-голямата част от дружината беше заспала. Събуди ги рев откъм бойното поле.
	Озарени от лъчите на изгряващото слънце, вече и двете армии се виждаха в пълния си блясък. Изглежда бяха по-многобройни, отколкото бе предположила Койла.
	— Съвсем скоро ще се срещнат — рече Страк.
	Джъп завъртя сънените си очи.
	— Човеци срещу човеци. Не е лошо, от наша гледна точка.
	— Може би не е. Ще ми се само да не го бяха направили точно тук и сега. Имаме си достатъчно проблеми.
	Някой посочи към небето. От далечината се приближаваше ято дракони.
	— Пантеонистите си имат подкрепление — отбеляза Алфрей. — Дали са от Дженеста, как мислиш, Страк?
	— Не е изключено. Макар че тя не е единствената, която ги командва.
	— Ей, това ще ви изненада — намеси се Хаскеер. — Но не и мен. И в двете армии видях джуджета.
	— Е и? — попита го Джъп.
	— Е и — факт, който говори сам за себе си. Твоите сънародници са готови да се бият за всеки, който има достатъчно парици.
	— И преди съм ти го казвал — не мога да отговарям за действията на останалите джуджета.
	— Аз пък се питам доколко може да се вярва на едно джудже, когато въпросът опре до това кой ще плати повече. Ето, ти например… — Той млъкна и избухна в мъчителна кашлица, лицето му се зачерви.
	— Добре ли си, Хаскеер? — попита Алфрей. — Тази кашлица хич не ми харесва.
	Хаскеер успя да си поеме дъх и избухна в гневни проклятия.
	— Остави ме на мира, касапино! Нищо ми няма! — Отново се закашля, но не така мъчително.
	Страк тъкмо се готвеше да се намеси, когато вниманието му бе привлечено от виковете на един оръженосец.
	Всички погледи се извърнаха назад, към подножието на хълма. По пътя се задаваше оркски конен отряд, далеч по-многоброен от техния.
	— Тези нас ли търсят? — попита Койла.
	— Напълно възможно — въздъхна Страк.
	— Може да са ги пратили на помощ на пантеонистите — подхвърли Джъп.
	Новодошлите се приближаваха.
	— Проклятие! — изстена Страк.
	— Какво има? — попита Койла.
	— Офицерът, който ги води… Мисля, че го познавам. Не ми е голям приятел.
	— Но е орк, нали? — обади се Алфрей. — Значи сме на една и съща страна.
	— Не и когато става въпрос за Делорран.
	— Делорран!? — възкликна Алфрей.
	— И ти ли го познаваш? — попита Койла.
	— Ами да. Двамата със Страк… имат стари сметки за уреждане.
	— Може и така да се каже — кимна Страк. — Но какво, по дяволите, прави тук?
	— Не се ли досещаш? — попита го Алфрей. — Чия кандидатура би била по-добра, когато трябва да пратят някой да те открие? Той те мрази, нали?
	Отрядът спря в подножието. Делорран и двама орки продължиха още малко напред и също спряха. Единият от придружителите вдигна жезъл и го размаха. Знакът беше съвсем ясен.
	— Искат да преговаряме — рече Койла.
	Страк кимна.
	— Добре. Ти ще дойдеш с мен. Доведете конете.
	Страк се наведе към Алфрей и му подаде звездата.
	— Пази я. — Алфрей я прибра в джоба на жакета си. — Дай сигнал, че слизаме долу да преговаряме.
	Алфрей вдигна знамето на Върколаците и го развя.
	— Качете Дариг на кон — добави Страк.
	— Какво?
	— Искам да е готов, искам всички да сте готови, в случай че се наложи да се придвижим бързо.
	— Не съм сигурен, че ще може да язди.
	— Тогава ще го изоставим, Алфрей.
	— Да го изоставим?
	— Чу ме какво ти казах.
	— Ще го взема при мен на коня.
	Страк помисли за миг и кимна.
	— Става. На ако те забави, освободи се от него.
	— Ще се престоря, че не си го казвал.
	— Запомни го. Инак вместо един, ще изгубим двама.
	Алфрей кимна, но бе мрачен и навъсен. Страк не вярваше, че ще изпълни нареждането му.
	— Щом този Делорран ти е враг — рече Джъп, — уместно ли е да слизаш при него?
	— Няма кой друг да иде, Джъп, и ти го знаеш. Пък и е даден знак за примирие. Но нека всички да са в бойна готовност.
	Страк се върна при Койла. Метнаха се на седлата и препуснаха надолу.
	— Остави на мен да говоря — рече й той. — Ако стане напечено, не се колебай и бягай.
	Тя кимна едва забележимо.
	Стигнаха Делорран и неговия стотник.
	Страк заговори пръв.
	— Добра среща, Делорран! — поде той с привидно любезен тон.
	— Страк — рече през зъби Делорран и кимна. Изглежда дори най-обикновената учтивост му костваше огромни усилия.
	— Много си далеч от дома.
	— Хайде да спрем с шикалкавенето, Страк. И двамата знаем защо съм тук.
	— Знаем ли?
	— Щом настояваш да играеш тази игра докрай, ще ти кажа. Ти и дружината ти сте обявени за дезертьори.
	— Ще ми обясниш ли по каква причина?
	— Причината е очевидна. Не се върнахте навреме.
	— И нищо повече?
	— И _нещо_ повече. Отмъкнали сте предмет, който принадлежи на кралицата. Пратиха ме да го взема. С всякакви средства.
	— С всякакви? Нима ще вдигнеш оръжие срещу събратя? Делорран, знам, че с теб не се погаждаме много, но не съм си помислял, че ти…
	— Нямам никакви скрупули, когато се разправям с предатели.
	Страк вирна глава.
	— Първо бяхме дезертьори, сега станахме предатели? Голям напредък, не мислиш ли? — в гласа му се долавяха стоманени нотки.
	— Не ми се прави на невинен. Как иначе ще обясниш, че не се върна навреме, взе нещо, което принадлежи на кралицата, а сега си застанал на страната на унистите?
	— Доста сериозни обвинения, Делорран. Но за унистите малко се изсили. Как смяташ, че ще съм на тяхна страна, като те биха ни видели сметката още преди да успеем да ги заговорим?
	— Но не биха отказали цял оркски отряд да премине на тяхна страна. Сигурно са наели и други предатели като теб. Не съм тук да си говорим празни приказки. Стана ми ясно колко струваш, когато открих, че сте избили оркски лагер с женски и малки.
	— Какво!? Делорран, тези орки бяха измрели от заразна болест. Ние само изгорихме…
	— Не ме залъгвай с измислици! Заповедите ми са недвусмислени. Очаквам от теб да предадеш реликвата, а дружината ти да сложи оръжие.
	— Как пък не! — обади се Койла.
	Делорран я погледна ядосано.
	— Страк, не е зле да научиш подчинените си на дисциплина. Всъщност това не ме изненадва…
	— Тя каза това, което щях да кажа и аз. Щом смяташ, че държим нещо, което ти трябва, ела и си го вземи.
	Делорран посегна към меча си.
	— И ако искаш да нарушиш примирието — направи го! — добави Страк и посегна към своя меч.
	Двамата се измериха с погледи.
	Делорран не посмя да извади оръжие.
	— Давам ти две минути да обмислиш предложението. След това или се предавате, или ние сами ще вземем каквото ни трябва.
	Страк обърна коня си, без да каже нито дума. Койла не пропусна да се озъби на Делорран, преди да го последва. Двамата препуснаха нагоре по склона, където ги очакваше дружината.
	Страк пръв скочи от седлото и предаде на останалите накратко разговора.
	— Обявили са ни за предатели и смятат, че ние сме избили орките, чийто лагер запалихме.
	— Как е възможно да ни обвиняват в подобно нещо? — възмути се Алфрей.
	— Делорран е готов да повярва на всичко, казано за мен, стига да е достатъчно лошо. След по-малко от минута ще ни нападнат. Готови са да ни откарат обратно — живи или мъртви. — Той изгледа събралите се Върколаци. — Дойде решителният момент. Предадем ли се, очаква ни неизбежна смърт, от самия Делорран или когато ни откара в Каменна могила. Ако ще срещна смъртта си, предпочитам да е сега и с меч в ръка. — Той плъзна поглед по лицата им. — Вие какво смятате? С мен ли сте?
	Всички го подкрепиха единодушно. Дори Хаскеер и тримата, които бяха заявили, че са на негова страна, казаха, че предпочитат боя, макар да не изглеждаха така ентусиазирани като останалите.
	— Добре, значи сме готови да им дадем отпор — заключи Джъп. — Но вижте в какво положение се намираме — зад гърбовете ни всеки момент ще започне голяма битка, а противникът ни превъзхожда трикратно. Какво, по дяволите, ще правим?
	— Положението ни ще се подобри, ако успеем да отбием първата атака — рече им Страк. — А тя ще започне всеки момент.
	В подножието на хълма отрядът на Делорран се подреждаше за щурм.
	— На конете! — извика Страк. После повика двама оръженосци. — Помогнете на Дариг да се качи на коня на Алфрей. А ти, Алфрей, ще останеш в задната редица. Движете се! Всички!
	Върколаците се метнаха на седлата и наизвадиха оръжията си. Страк взе звездата от Алфрей и на свой ред се метна на коня.
	Отрядът на Делорран вече се носеше срещу тях, като една трета от орките му бяха оставени отзад — в резерв.
	Страк даде воля на току-що споходилата го мисъл:
	— Против природата ми е да вдигам оръжие срещу свои. Но помнете — те ни смятат за предатели и ще ни убият, удаде ли им се възможност.
	Времето за приказки беше свършило. Страк вдигна ръка, спусна меча рязко надолу и извика:
	— Атака!
	Върколаците извърнаха конете и препуснаха срещу прииждащата вълна.
	Противникът, въпреки оставения резерв, ги превъзхождаше числено, но Върколаците разполагаха с предимството да атакуват надолу по склона.
	Отекна звън на остриета, коне зацвилиха и се заизправяха на задните си крака. Въздухът се изпълни със звука на стоварващ се върху щитове метал.
	Не само за Страк, но и за останалите Върколаци бе странно да се бият срещу същества от тяхната раса. Страк се надяваше, че този факт няма да намали решимостта на войните му. Не беше сигурен обаче какви може да са чувствата на орките на Делорран.
	Отговор на този въпрос намери след няколко минути, когато и двете страни се отдръпнаха, без да оставят на бойното поле сериозно ранени. Докато орките на Делорран се връщаха надолу по склона Страк извика тържествуващо:
	— Ето, видяхте ли! Не им беше по сърце тази битка! Делорран се излъга, но сигурно ще вземе мерки! Вторият път няма да е толкова лесно.
	И наистина, Делорран пресрещна отстъпващите и съдейки по жестовете, думите му не бяха никак приятни.
	— Не можем да ги задържим още дълго — подметна Койла.
	Джъп погледна към бойното поле зад тях. Двете армии бавно настъпваха една срещу друга.
	— А и няма накъде да бягаме — отбеляза той.
	Отрядът на Делорран се подготвяше за нова атака, този път с всички сили.
	Страк взе решение. Беше почти налудничаво, но нямаше друг изход.
	— Чуйте ме! — извика той на Върколаците. — Искам сега да ми се доверите и да ме последвате!
	— Пак ли ще ги нападнем? — попита Койла.
	Отрядът на Делорран вече препускаше нагоре.
	— Доверете ми се! — повтори настойчиво Страк. — Последвайте ме!
	Противниците вече бяха близо и набираха скорост. Нямаше никакво съмнение, че този път са твърдо решени да победят. Намираха се на един хвърлей копие от Върколаците.
	Страк извърна поглед към бойното поле.
	— Сега! — извика той.
	След това обърна рязко коня си и го пришпори нагоре към билото на хълма.
	След секунди го достигна, прехвърли го и продължи надолу.
	— О, не… — изстена Джъп.
	Хаскеер гледаше след Страк с увиснало от почуда чене. Изглежда не разбираше какво става. Някои от останалите също. Досега никой не беше помръднал.
	Делорран бе съвсем близо.
	Койла бе тази, която пое инициативата.
	— Хайде! — извика тя. — Това е единственият ни шанс!
	Тя обърна коня и последва Страк.
	— Ах, проклет да съм! — изруга Хаскеер и се понесе след нея.
	Така направиха и останалите Върколаци. Въпреки че придържаше Дариг, Алфрей успя дори да развее знамето.
	Когато стигнаха билото, Страк вече беше слязъл до средата на склона. В долината под тях двете армии се приближаваха с нарастваща бързина. Пешаците размахваха пики и копия. Конниците пришпорваха конете си. Процепът между тях се стесняваше. Подгонени като прилепи от пещера, Върколаците препускаха право към него.
	Делорран и войниците му изкачиха билото.
	Гледката на двете армии в долината ги накара да заковат на място. Всички дръпнаха юзди едновременно, въпреки че Делорран не бе дал знак да спират.
	Под изумените им погледи Върколаците препускаха бясно право към мястото, където двете армии щяха да се срещнат.
	— Какво ще правим, капитане? — попита стотникът.
	— Ако нямаш по-добра идея — озъби се Делорран, — ще останем тук да гледаме как сами се пъхат в устата на вълка.


>>	16.

	Склонът бе толкова стръмен, че конете по-скоро се пързаляха, отколкото препускаха надолу.
	Койла успя да се обърне на седлото и да погледне нагоре. Всички Върколаци я следваха. Преследвачите бяха спрели високо над тях и ги наблюдаваха. Тя изравни коня си с този на Страк.
	— Какво, по дяволите, ще правим? — извика му задъхано.
	— Ще минем между армиите — отвърна той. — Делорран едва ли го очаква!
	— Той не е единствената опасност тук!
	Противниковите армии продължаваха да се приближават.
	Страк посочи напред.
	— Ще препускаме между предните линии. Никакво спиране, даже когато стигнем от другата страна!
	— Ако я стигнем! — отвърна тя.
	Най-сетне се озоваха на равно. Страк хвърли поглед през рамо. Всички бяха налице, дори Алфрей с Дариг, който, макар и най-отзад, успяваше да поддържа темпото.
	В равнината конете препускаха по-бързо. От тук двете армии изглеждаха по-близо. Страк пришпори изморения си кон и викна на другите да го следват неотстъпно.
	Малкият отряд продължаваше да се носи право напред през долината на смъртта. Докато навлизаха в бойното поле, въздухът се огласи от рева на хиляди войници. Пред погледа на Страк се мяркаха размазани лица и вдигнати във въздуха оръжия. Виждаше извръщащи се глави, сочещи ги ръце, чуваше учудени крясъци. Можеше само да се моли, че елементът на изненада ще им осигури тъй нужната преднина. Освен това нито една от двете страни не знаеше към кого ще се присъединят орките. Макар че унистите сигурно щяха да сметнат, че са помощници на пантеонистите.
	Бяха прекосили едва една четвърт от бойното поле, когато към тях полетяха стрели и копия. За щастие двете армии бяха достатъчно далеч, та стрелите им не достигаха на време целта. Въпреки това Страк забеляза, че войниците от предните редици ускориха крачка. Ако се поколебаеха дори за миг, ги заплашваше опасността да бъдат смазани от налитащите една срещу друга вълни от стомана. На места отделни конници и по-чевръсти войници дори бяха излезли на пътя на препускащата дружина.
	Точно пред Страк имаше такава група, въоръжена с пики. Той препусна право през тях и ги повали с коня си. Конете на останалите Върколаци смачкаха с копитата си оцелелите.
	Стрелите вече профучаваха съвсем близо над тях. Едно копие се заби между коня на Страк и този на орка зад него. И от двете страни отделни войници се опитваха да ги спрат. Орките отвръщаха на ударите им, като сечаха с мечовете си както унисти, така и пантеонисти.
	Облечен в черно човек препусна редом с коня на Койла и сграбчи юздите му. Дръпна ги рязко назад и ги опъна с всичка сила. Конят му се препъна и едва не падна, като за малко на събори Върколаците отзад. Към скупчването се затичаха още човеци.
	Койла извади светкавично ножа си и го заби в лицето на ездача до нея. Мъжът изпищя и падна. Останалите орки го прегазиха. Койла забоде шпори в хълбоците на коня си. Дружината успя да набере скорост и да се отдалечи от дотичалите войници.
	Озовал се на един от фланговете на отряда, Хаскеер трябваше непрестанно да си проправя път със секирата, разбивайки черепите на пиконосците, които се опитваха да го прободат. Бойният му вик огласяше околностите.
	Върколаците вече едва се виждаха един друг, заобиколени от безкрайно човешко море.
	Страк си даваше сметка, че отрядът му губи набраната инерция. Боеше се, че всеки миг вълната ще ги залее и събори.
	Гледани от върха на хълма, орките приличаха на шепа мънички черни перли сред безкрайна, тъмна, люшкаща се маса от хора, която заплашваше всеки миг да ги смачка.
	— Тези безумци! — възкликна Делорран. — Готови са да се самоубият, вместо да се изправят срещу правосъдието.
	— Те са обречени, капитане — каза стотникът.
	— Няма смисъл да стоим тук. Може да ни забележат. Дай заповед за изтегляне.
	— Ами реликвата, господарю?
	— Искаш ли да слезеш и да я потърсиш?
	Всеки миг процепът пред Върколаците щеше да се затвори. Стотици унисти и пантеонисти тичаха към празното пространство.
	— Тръгваме! — извика Делорран, обърна коня си и орките го последваха.
	В долината под тях Страк видя хората, които се опитваха да им отрежат пътя. Продължи да препуска право към тях, поваляйки ги с меча си. Секунди по-късно го последваха и останалите Върколаци, също размахали оръжия. Унистите и пантеонистите започнаха да се млатят помежду си и на бойното поле настъпи хаос.
	Настана кърваво меле.
	Неколцина унисти едва не смъкнаха Джъп от седлото. Той съумя да се откъсне от тях, размахвайки като побъркан оръжието си, но и това нямаше да помогне, ако не го бяха подкрепили двама оръженосци. Тримата продължиха да си пробиват път към отсрещната страна.
	Алфрей успяваше да се държи с последните, макар че това му костваше огромни усилия. Той също се озова сред вражески войници, този път пантеонисти, които вероятно се бяха отказали от идеята, че тези орки са им дошли на помощ. Мисълта, че пази ранения си другар, му даваше сили. Вдигнал високо знамето, той косеше наред войниците около него. Обаче беше останал сам и нямаше кой да му помогне.
	Почти се бяха измъкнали от вражеската тълпа, когато едно копие удари Дариг и той извика от болка. Алфрей се извърна и отсече с един замах дръжката на копието. Но за Дариг вече бе твърде късно. Той се люшна на седлото с увиснала глава.
	Алфрей бе твърде погълнат от обградилите го нападатели, за да му отдели повече внимание. Още един конник се изпречи на пътя му и конят на Алфрей се изправи на задните си крака. Дариг тупна. Щом се свлече на земята, върху него се нахвърлиха поне дузина пешаци. Копията и мечовете им се повдигаха и спускаха с ужасяваща ритмичност.
	Алфрей нададе гневен вик. Повали с един удар конника отпред, но щом се огледа, осъзна, че нищо не може да направи за своя спътник. Стиснал зъби, той пришпори коня си и продължи да си пробива път. Съвсем скоро стигна Върколаците, които се сражаваха в самия край на фронтовата линия. Съмняваше се, че ще успеят да се измъкнат.
	Зад тях армиите се бяха срещнали в своя първи, могъщ сблъсък.
	Началото на сражението беше истинска благодат за орките. Прекалено заети да се избиват едни други, хората изведнъж забравиха за тях. След още няколко трудни минути Върколаците най-сетне си пробиха път от другата страна. Продължиха да препускат с пълна сила през плитката река и по отсрещния бряг.
	Койла си позволи да погледне назад едва след като прекосиха реката. Отряд от двайсетина души яздеше след тях. По дрехите им личеше, че са унисти.
	— Преследват ни! — извика тя.
	— Продължавай да яздиш! — нареди Страк.
	Изкатериха отсрещния хълм, зад който се простираше равнина, нашарена от ниски горички. Продължиха надолу. Преследвачите им също прехвърлиха билото, без да се поколебаят и за миг.
	От тази страна на долината почвата бе по-мека. Копитата на конете хвърляха цели чимове трева.
	Един оръженосец извика уплашено. Всички вдигнаха глави. Три дракона се спускаха към тях откъм бойното поле.
	Страк мигом предположи, че са ги пратили да ги търсят. Поведе Върколаците към най-близката горичка — единственото укритие в равнината.
	— Главите ниско! — нареди Джъп.
	Един от драконите пикира. Гореща вълна ги блъсна в гърбовете. Драконът профуча съвсем ниско над тях и се издигна, за да се присъедини към събратята си.
	Когато отново погледнаха назад, Върколаците откриха, че преследващите ги човеци са изпепелени. Обгорените трупове на хора и коне се въргаляха по склона. Няколко човеци, обгърнати в пламъци, тичаха без посока, овладени от ужас и болка. Само трима-четирима от задните редици бяха останали невредими, но гледката на овъглените им другари бе охладила желанието им да преследват орките.
	Страк не беше сигурен дали изпепеляването е било преднамерено или случайно. А това никога не беше сигурно, когато ставаше въпрос за дракони. През това време дружината продължаваше да препуска към горичката.
	Над главите им се спусна широка, назъбена сянка. Парещият дъх на дракона подпали тревата на няколко метра вдясно от тях. Върколаците отново пришпориха уморените си животни.
	Още един дракон се спусна, пляскайки с могъщите си криле. Вятърът, който вдигаше, сякаш ги понесе към гората.
	Тъкмо когато навлязоха в горичката, от небето се спусна следващият дракон. Този път пламъците от устата му запалиха короните на дърветата. Върху уморените коне и орките се посипаха горящи клони.
	Без да забавят темпото, Върколаците продължиха да навлизат в гората. От време на време през отворите между дърветата виждаха, че летящите чудовища ги следват.
	Но след известно време гората неочаквано се сгъсти. Драконите се изгубиха в небето. Дружината забави ход, но продължи да препуска в същата посока. Спряха едва когато зърнаха далечния край на гората. В небето над него се рееха гигантските страховити чудовища. Орките наскачаха от конете и Страк веднага се разпореди да бъдат поставени постове, в случай че нови човешки отряди ги последват отзад. Засега обаче нямаше следа от такива. Без да прибират оръжията, Върколаците зачакаха драконите да се уморят и да си идат.
	След като гаврътна на един дъх остатъка в манерката си, Хаскеер започна да се жалва в познатия стил.
	— Направо не мога да повярвам, че участвах в подобна лудост!
	— И какво друго можехме да сторим? — попита го Койла. — Но се получи, нали?
	Нямаше как да не признае, че е права.
	Настроението сред останалите войници бе по-скоро тържествуващо. Младите оръженосци бяха толкова възторжени от премеждието, че се наложи Страк да ги сгълчи, за да млъкнат.
	Алфрей не беше толкова ентусиазиран. Все още не можеше да прежали загубата на Дариг.
	— Ако го бях задържал, може би още щеше да е с нас — повтаряше той.
	— Нищо не си могъл да направиш — успокояваше го Страк. — Не се тормози.
	— Страк е прав — подкрепи го Койла. — Цяло чудо е, че не дадохме още жертви.
	— И ако някой трябва да бъде винен — продължи Страк, — това съм аз.
	— Стига сте хленчили и двамата — укори ги Койла. — Точно сега ни трябвате с трезви мозъци.
	Страк кимна и изостави темата. Бръкна в джоба си и извади звездата.
	— Тази дреболия ни създаде толкова много ядове — поклати глава Алфрей. — Направо ни обърна живота наопаки. Дано си заслужава, Страк.
	— Може да е спасението ни от робството.
	— Може би да, а може би не. Аз мисля, че по-скоро я използваш като предлог, за да отложим известно време завръщането си.
	— Да, и това е вярно.
	— Само че времето тече и аз остарявам.
	— Живеем във времена на промени. Всичко се мени. Защо да не се променяме и ние?
	— Ха, промяна! — присмя се Хаскеер. — Всички тези приказки… за… — Той изведнъж се улови за гърдите и изхриптя. След това краката му се подгънаха и заядливият орк тупна на земята.
	— Какво му стана? — подскочи Койла.
	Всички се струпаха около него.
	— Да не е ранен? — попита Страк.
	— Не, не е — заключи Алфрей след кратък преглед. Положи ръка на челото на Хаскеер, после провери пулса му.
	— Какво му е тогава?
	— Има треска. Знаеш ли какво си мисля, Страк. Да не е лепнал болестта на Меклун.
	Неколцина оръженосци отстъпиха изплашено назад.
	— И сигурно го е крил от нас, глупакът — добави Алфрей.
	— Наистина не е на себе си през последните дни — съгласи се Койла.
	— Така е. Всички признаци са на лице. Имам и друго подозрение, което също не е приятно.
	— Казвай! — подкани го Страк.
	— Хранех известни подозрения относно това, което уби Меклун — призна Алфрей. — Защото раните му не бяха чак толкова лоши, че да не може да се възстанови. Мисля, че се е заразил с болестта, която е изтребила орките в лагера.
	— Той въобще не беше близо до нас тогава — припомни му Джъп. — Не е възможно.
	— Не. Но Хаскеер беше.
	— Богове! — прошепна Страк. — Когато го попитах, каза, че не е докосвал труповете. Сигурно ме е излъгал.
	— Щом Хаскеер се е заразил пръв и е предал болестта на Меклун — разсъждаваше на глас Койла, — възможно ли е да е заразил и други от нас?
	Сред дружината се разнесоха неспокойни възгласи.
	— Не е задължително — отвърна Алфрей. — Меклун беше слаб заради раните си и възприемчив към зарази. Ако някой друг беше заразен, досега щеше да е проявил някакви симптоми. Някой да се чувства зле?
	Всички присъстващи поклатиха енергично глави.
	— От малкото, което ни е известно за тези човешки болести — продължи Алфрей, — най-голямата опасност от заразяване е през първите четирийсет и осем часа.
	— Да се надяваме, че си прав — въздъхна Страк и сведе поглед към Хаскеер. — Дали ще прескочи трапа?
	— Той е млад и силен. Това помага.
	— Какво можем да направим за него?
	— Нищо, освен да лекуваме треската и да му осигурим покой.
	— Нов проблем — рече Койла.
	— Да — съгласи се Страк. — Точно сега само това ни липсваше. — Като си спомня какво предлагаше за ранените… Помните ли как предложи да постъпим с Меклун?
	— Да. Каква ирония!
	— Е, какво решаваш, капитане? — попита Джъп.
	— Ще се придържаме към първоначалния план. — Той посочи драконите в небето. — Веднага щом изчезнат, поемаме отново към Троица.


	Изминаха няколко часа, преди небето да се изчисти.
	След като прелетяха безброй пъти над гората, драконите най-сетне отлетяха на север. Страк нареди да нагласят Хаскеер на седлото на коня му и назначи един оръженосец да го придружава. После дружината потегли към Троица. Страк предполагаше, че с това темпо ще бъдат там след ден и половина. Стига да не срещнеха непреодолими пречки.
	Сега, когато Тъкашка ливада остана зад тях, вече можеха да поемат право към целта. Но тъй като се намираха далеч на юг, в онази част на Марас-Дантия, където хората се бяха укрепили здраво, трябваше да се придвижват предпазливо. Където беше възможно, се прокрадваха през горички и храсталаци и избягваха тесните долини и клисури, така подходящи за клопки. Колкото по на юг се придвижваха, толкова по-често се натъкваха на следи от човешко присъствие.
	Сутринта на втория ден стигнаха малка гора, която бе изсечена почти напълно. По-голямата част от трупите бяха откарани, но имаше и немалко, оставени да гният. Някои от дънерите вече бяха обрасли с мъх и горски гъби. Което означаваше, че сечта бе приключила преди месеци.
	Орките се дивяха на това безсмислено унищожение и на усилията, които са били положени, за да бъде извършено. Но същевременно станаха още по-предпазливи, защото си даваха сметка, че опустошение с подобни размери е сторено от множество ръце.
	Само след няколко часа откриха за какво са били предназначени изсечените дървета.
	Стигнаха една река, която се виеше на югозапад, към Карасчукар. Тръгнаха по поречието й, защото реките бяха най-лесното средство за ориентация. Скоро след това забелязаха, че водата става мътна и непрозрачна. Откриха защо, когато свиха зад следващия завой.
	Тук реката се разширяваше, превръщайки се в езеро, което бе заляло много акри от равнината. Коритото й бе запречено от масивен дървен бент, скован от трупите на изсечената горичка. Бентът будеше в тях едновременно възхищение и гняв. По-висок от най-високите борове, той представляваше стена с дебелина шест дървесни ствола и дължина колкото хвърлей на умел лъконосец. Трупите бяха подредени изключително точно и пристегнати с дебело и яко въже. За по-голяма стабилност бентът бе укрепен със забити в дъното на езерото подпори.
	Най-странното бе, че наблизо не се виждаха никакви хора. Тъй като дружината препускаше без почивка от предния ден, Страк нареди да направят лагер и разпрати съгледвачи.
	След като отдели известно време на Хаскеер, чиято треска се бе засилила, Алфрей се присъедини към останалите, за да решат какво да правят.
	— Препречването на реката сигурно означава, че сме близо до Троица — поде Страк. — Навярно езерото им трябва за нуждите на населението.
	— Освен това показва, че хората тук са могъщи — поклати глава Алфрей. — Иска се голяма сила, за да се извърши подобно нещо.
	— Под сила разбираш работната ръка, която са използвали, предполагам — рече Страк. — Следователно хората от Троица са не само добре организирани, но и многобройни.
	— И въпреки това те игнорират магичните сили, на които са навредили, като са променили посоката на реката — подхвърли Джъп. — Дори аз усещам негативната енергия, която се е породила тук.
	— Аз пък усещам един друг проблем — намеси се Койла. — Троица е фанатична унистка крепост. Казват, че се отнасяли с омраза към древните народи. Как, по дяволите, ще се опитаме да вземем звездата? Страк, не ти ли се струва, че сме тръгнали на самоубийствена мисия?
	— Още не съм решил какво ще правим. Но засега ще се придържаме към неизменната военна тактика — първо ще се приближим, доколкото можем, след това ще намерим укритие и ще преценим обстановката на място. Все трябва да има някакъв начин, макар засега да не знам какъв точно.
	— Ами ако няма? — попита Алфрей. — Ако не успеем да се доближим до града?
	— Тогава ще измислим нещо друго. Може дори да се опитаме да преговаряме с Дженеста и да й предложим звездата в замяна на нашата амнистия.
	— Да бе, как пък не! — подметна скептично Койла.
	— А може това да е началото на нов живот за нас — като орки извън закона. Каквито, да си кажем правичката, вече сме.
	Джъп имаше угрижен вид.
	— Не ми звучи много успокояващо, капитане.
	— Ами да се постараем да излезем от това положение. Искам всички да си починете добре. След час потегляме за Троица.


>>	17.

	Съгледаха Троица късно следобед.
	Скрити в една горичка, озъртащи се тревожно за патрули, Върколаците впериха погледи към разположеното в далечината човешко селище. Градът бе заобиколен от висока стена с щръкнали на равни разстояния бойници. Зад него се издигаха върховете на Карасчукар, въздухът над които трептеше, подгряван от топлите течения, пробуждани в недрата на Киргизилската пустиня отвъд.
	Добре отъпкан път водеше към висок портал, който служеше за главен вход на Троица. Вратите бяха затворени. Извън градските стени се ширеха ниви, които достигаха почти до горичката, където се спотайваха Върколаците. Но житото в тях изглеждаше повехнало и болнаво.
	— Сега вече знаем за какво им е трябвала водата — рече Койла.
	— Само дето май не им помага особено — отвърна Джъп. — Погледнете каква бедна реколта. Тези човеци са наистина глупави. Не могат да осъзнаят, че като разрушават магичните запаси в недрата, вредят и на себе си.
	— Страк, как, по дяволите, ще се приближим? — поиска да знае Алфрей. — А какво остава да влезем вътре?
	— Може да извадим късмет. Все още не сме видели нито един човек. Сигурно повечето са заминали за сражението при Тъкашка ливада.
	— Е, няма да оставят града без охрана, нали? — намеси се Койла. — А дори армията да е отишла там, все някога ще се върне.
	— Не съм казал, че обезлюдяването е решение на проблема, а само, че може да ни е от полза.
	— И какво ще правим? — попита Джъп.
	— Преди всичко ще намерим подходящо място, където да се скрием. Койла, вземи трима оръженосци и заобиколи града отдалече. Джъп, с други трима ще минеш от противоположната страна. Търсете място, където да се скрием, и не забравяйте, че трябва да е удобно и за конете. Ясно?
	Двамата кимнаха и се отдалечиха.
	Страк се обърна към Алфрей.
	— Как е Хаскеер?
	— Все така.
	— Този негодник ни къса нервите дори когато е в несвяст. Направи каквото можеш за него. — После се обърна към останалите Върколаци: — Искам всички да сте нащрек и готови за бой.
	Разположиха постове и зачакаха.


	— Не съм сигурен — прошепна Джъп.
	Скрити в шубраците, те гледаха зейналото гърло на тунела, прокопан навътре в склона.
	— Това, което ме безпокои — рече Алфрей, — е как ще се държат конете.
	— Друго място не намерихме — повтори Койла, изнервена.
	— Койла е права — взе решение Страк. — Трябва да се възползваме от всяка възможност. Сигурни ли сте, че е изоставен?
	Тя кимна.
	— Двама оръженосци влязоха доста навътре. Със сигурност вече не се използва.
	— Ще бъдем като плъхове в капан, ако човеците ни надушат — не се предаваше Джъп.
	— Това е риск, който се налага да поемем — отвърна Страк, после се огледа, за да се увери, че наоколо няма никого. — Хайде, да действаме бързо. Първо конете.
	Един по един Върколаците навлязоха през отвора на тунела. Не всички коне обаче ги последваха доброволно в мрака.
	Вътре бе не само тъмно, но и студено и влажно.
	Дневната светлина достигаше на около трийсетина крачки, където тунелът постепенно се стесняваше и снишаваше. По-нататък цареше непрогледен мрак.
	— Ще останем тук — нареди Страк. — Никакви огньове, освен ако не е абсолютно необходимо.
	Койла потрепери.
	— И да ме караш, няма да продължа нататък. На мен ми дай открито небе.
	Джъп докосна грапавата стена.
	— За какво ли са го изкопали?
	— За злато, най-вероятно — отвърна Алфрей, надвесен над Хаскеер. — Или някой друг метал, който смятат за ценен.
	— Виждал съм такива и преди — рече Джъп и подритна няколко черни камъчета с ботуша си. — Мисля, че ги използват за гориво. Колко ли време им е трябвало, за да изчерпят жилата?
	— Не много, доколкото познавам човеците — предположи Койла. — Мисля, че си прав, Джъп. Чувала съм, че Троица е основан наблизо тъкмо заради залежите от черни камъни в околните планини.
	— Отново са посегнали на недрата на земята — промърмори недоволно Джъп. — Трябваше да разрушим бента — тогава щяхме да им дадем храна за размисъл.
	— Нямаше да е никак лесно — посочи Страк. — Цяла армия няма да стигне за тази работа. Всъщност това не е наша грижа в момента. Трябва да намерим слабото място на Троица.
	— Ако има такова.
	— Няма да го открием, докато седим тук, Джъп.
	— Какъв е планът? — попита Койла.
	— Какъвто и да е, трябва да избягваме да се движим на големи групи, особено по светло. Затова на разузнаване ще идем само аз, ти и Джъп.
	Койла кимна.
	— Харесва ми. Не обичам да живея като троглодит.
	— Останалите ще стоите тук и няма да си подавате носовете навън. Алфрей, разположи постовете. И се постарайте конете да не вдигат шум. Койла, Джъп, да тръгваме.
	Двамата го последваха към изхода.
	Насочиха се право към града. Около половин миля следваха плитка падина, после, когато пресичаха една от нивите, Койла сграбчи Страк за ръката и просъска:
	— Залегни!
	Тримата се скриха между стъблата. На двайсетина крачки от тях стояха неколцина човеци — първите, които видяха, откакто се бяха приближили към Троица. Бяха жени, облечени с черни дрехи и приведени в полето. Събираха окосените стръкове и ги товареха в чували, които после качваха на самарите на магарета. Двама въоръжени, брадясали и също облечени с черни дрехи мъже ги охраняваха.
	Опрял пръст на устните си, Страк даде знак на Койла и Джъп да го последват. Пълзешком те заобиколиха групата отдалеч. По-нататък се наложи още няколко пъти да прибегнат до подобна маневра.
	Докато пълзяха, те неочаквано излязоха на широк, покрит с чакъл път — същия, който водеше право при градските порти. Тъй като не видяха никакви хора наоколо, се приготвиха да го пресекат. Койла тъкмо щеше да излезе първа, когато дочу тропота на приближаваща се каруца. Скри се обратно сред житата и се огледа.
	Откъм завоя се приближиха няколко коли. Първата беше открита карета, теглена от чифт чудесни, бели жребци. Отпред седеше кочияшът и още един човек — и двамата въоръжени до зъби и облечени в черно. Отзад имаше двама войници. Единият бе въоръжен с лък, но по-интересен бе вторият — настанен удобно на подплатена седалка.
	Той бе единственият, който носеше шапка — висока, черна и лъскава тръба, която Страк оприличи на комин. Въпреки че беше седнал, нямаше съмнение, че е висок, слаб и жилест. Имаше обветрено лице, обрамчено от разрошени бакенбарди. Устните му бяха тънки, почти като цепка, а очите — черни и проницателни. Лицето му излъчваше сила и воля и без съмнение не бе привикнало да се усмихва.
	Каретата ги отмина.
	Следваха я три каруци, теглени от волове. Кочияшът на всяка от тях бе придружаван от въоръжен пазач и всички бяха облечени в черни дрехи. В каруците имаше пътници, но толкова много, че стояха прави, за да се поберат. До един бяха джуджета.
	Страк забеляза, че Джъп наблюдава внимателно колите, които се отдалечаваха към градските порти.
	— Представяте ли си какво щеше да каже Хаскеер за това? — подметна той.
	— Не бяха затворници, нали? — попита Койла.
	Страк поклати глава.
	— Бих казал, че са по-скоро работници. По-интересно ми е кой беше човекът в каретата?
	— Хоброу?
	— Който и да е, имаше осанка на водач, Койла.
	— И очи на мъртва риба — допълни Джъп.
	Тримата изпроводиха с поглед процесията до вратите. По бойниците се показаха стражници. Портата се разтвори и за миг те мярнаха сцена от вътрешността. След това вратите се затръшнаха. Чу се стърженето на масивното резе.
	— Това е, нали? — обяви Джъп. — Единственият начин да влезем.
	— Какво искаш да кажеш? — погледна го неразбиращо Страк.
	— Трябва ли да обяснявам? Те използват джуджета. Аз съм джудже.
	— Това е рискован план, Джъп — обади се Койла.
	— Дори да успеем да те вкараме — рече Страк, — какво смяташ, че ще направиш?
	— Ще събера информация. Ще разузная какво е разположението на постовете. Може да разбера как да се доберем до звездата.
	— Ако Моббс е прав и тя е в града — припомни му Койла.
	— Няма да разберем, докато някой от нас не влезе вътре.
	— Джъп, не знаем нищо за стражата и патрулите — рече Страк. — Ами ако познават по лице джуджетата?
	— Или те се знаят помежду си? — вметна Койла. — Как ще се държат към някой непознат?
	— Не съм твърдял, че няма да е опасно — сви рамене Джъп. — Сигурен съм обаче, че хората не познават джуджетата. Те се отнасят с презрение към древните народи. Не виждам защо ще си правят труда да различават лицата ни.
	— Това е рисковано предположение — намръщи се Койла.
	— Готов съм да поема риска. Що се отнася до самите джуджета, мисля, че там ще се справя. Нали знаете, че нашата раса се състои от четири различни племена. А тези джуджета бяха с различен произход.
	— Как разбра? — вдигна вежди Страк.
	— Много просто — по дрехите. По кърпите на вратовете — те бяха с различни цветове, а също и по жакетите. Всяко племе има свой начин на обличане.
	— А как се облича твоето племе? — попита Койла.
	— Както и да е, аз не съм облечен така. Махнах всичко излишно, когато отидох на служба при Дженеста. Тъй че за тях ще е по-трудно да разберат от кои съм. Но аз мога да ги определя веднага.
	Страк все още го гледаше със съмнение.
	— Твърде много „ако“ и „може би“, Джъп.
	— Така е, само дето още не съм споменал най-големия проблем. Няма начин да не броят колко джуджета излизат и колко влизат.
	— Което означава, че не можем да те смесим с групата.
	— Точно така. Трябва да бъда разменен с някой от тях.
	Койла го погледна присмехулно.
	— И как предлагаш да го направим?
	— Честно казано, нямам понятие. Но ако успеем, има няколко фактора в моя полза. Първо, не смятам, че едно ново лице ще предизвика подозрения, тъй като джуджетата са събрани от различни племена. Второ, човеците не могат да ни различават един от друг. Това важи и за другите древни раси, както знаете.
	— Е, и? — подкани го Койла.
	— Хората няма да очакват, че зад стените се е промъкнало враждебно джудже.
	Страк поклати бавно глава.
	— Джъп, не ме разбирай погрешно, но твоята раса има репутацията… да се носи, накъдето духа вятъра, ако ме разбираш. Хората знаят, че джуджетата се сражават на всички страни.
	— Не ме обиждаш, Страк. Отдавна съм престанал да се извинявам за постъпките на сънародниците си. Нека да кажем тогава, че не биха очаквали едно-единствено враждебно джудже да се промъкне в крепостта. Помни, че хората са като нас — виждат само онова, което искат. Те използват джуджетата. Аз съм джудже. Да се надяваме, че с това въпросът се изчерпва.
	— Да се надяваме… — повтори като ехо Койла. — Хората са негодници, но не са малоумни.
	— Знам.
	— А какво ще направиш с татуировките на лицето си? Имаш бойни отличия.
	— Корен от гарва. Мачка се във вода и се добавя малко глина за цвят. Ще се боядисам и никой няма да разбере.
	— Освен ако някой не се вгледа внимателно — рече Страк. — Много станаха рисковете.
	— Зная. Но по принцип съгласен ли си с плана?
	— Да, просто защото не виждам друг начин.
	Джъп се засмя.
	— Добре де — намеси се Койла. — Останаха още няколко подробности. Като например как ще те разменим с някое от джуджетата?
	— Предложения? — попита Страк.
	— Да. Джуджетата се изкарват всеки ден на работа. Ще устроим засада на една от каруците и в суматохата Джъп ще се вмъкне.
	— Не. Опасно е и ще събудим подозренията на човеците.
	— Прав си — съгласи се Койла. — Май няма да стане. Ти какво предлагаш, Джъп?
	— Ами… единственото, което ми идва на ум, е да отидем при източника на джуджета. Искам да кажа, трябва да има някое място, откъдето идват, и мога да се обзаложа, че не е далече. Някое селце например.
	— Виж, в това има логика — съгласи се Страк. — За да го открием, ще трябва да проследим каруците следващия път, когато излязат.
	— Точно така. Но ще го направим без конете. Добре, че каруците са бавни.
	— Остава само да се надяваме, че селцето наистина е близо — рече Страк. — Койла, върни се при другите и им разкажи какво е станало. След това доведи неколцина оръженосци. Ще чакаме тук следващата поява на каруците.
	— Разбираш, че тази идея е направо безумна, нали? — попита го тя.
	— И така да е, вече взе да ни става навик. А сега тръгвай.
	Тя се подсмихна и изчезна сред житата.


	Каруците с джуджетата се появиха отново по здрач. Този път нямаше и следа от каретата.
	Страк, Койла, Джъп и двама войници изчакаха керванът да мине покрай тях, след това го последваха, като се прикриваха в нивите. Не след дълго обаче житата отстъпиха място на голи поляни и се наложи да проявяват цялата си изобретателност, за да не бъдат забелязани. За щастие каруците наистина се движеха бавно. По някое време напуснаха павирания път и се заклатушкаха през полето. Орките продължиха да следват кервана още две мили в посока към Калипарския залив. Тъкмо когато Страк започна да се безпокои, че ще стигнат чак до брега на залива, каруците свиха към едно малко езеро и спряха.
	Спуснаха задните прегради и джуджетата заизскачаха. После се разпръснаха на малки групи в различни посоки.
	— Това трябва да е място за среща — отбеляза Страк.
	— Така е, навярно събират работна ръка от цялата околия — съгласи се Джъп. — Още по-добре за нас. Никой няма да забележи, ако един от тях изчезне.
	След като описаха кръг, каруците потеглиха обратно за Троица. Освободени от товара, те се движеха значително по-бързо. Орките продължиха да се спотайват в храсталаците. Недалеч от тях минаха няколко джуджета.
	— Дотук добре — отбеляза Страк. — Ще чакаме до сутринта, когато ще дойдат да ги вземат.
	Той разпредели смените за нощната стража.
	Нощта премина без произшествия.


	Малко преди зазоряване към поляната отново започнаха да се стичат джуджета. Джъп завърза на врата си захабена червена кърпа — знак на едно племе от затънтен край. След това намаза боята по бузите си, за да скрие татуировките. Страк се боеше, че крайният резултат няма да е убедителен, но се оказа, че греши.
	— Сега ни трябва някой подходящ работник — рече той. — И да е достатъчно далеч от езерото.
	Всички се заоглеждаха за възможен кандидат. Един от оръженосците побутна Страк и посочи едно самотно джудже, което крачеше през тревата вдясно от тях.
	— Аз ще го направя — надигна се Джъп.
	Страк се опита да го спре.
	— Трябва да съм аз, Страк. Сигурно разбираш защо.
	— Добре. Но вземи Койла да ти пази гърба.
	Двамата запълзяха към набелязаната жертва. Останалите можеха само да ги наблюдават, като в същото време държаха под око и другите работници.
	Малко след това самотното джудже ненадейно се изгуби от погледите им. Чу се кратък шум от сборичкване. Миг по-късно на мястото му се появи Джъп, който продължи да крачи към чакащите каруци.
	Орките го следяха зорко, готови да се намесят, ако нещата не потръгнат според очакванията им. Джъп вървеше с безгрижна походка.
	— Страшно го бива за тези неща! — подхвърли с нескрито възхищение един от оръженосците.
	Храстите се раздвижиха и от тях изпълзя Койла.
	— Стигна ли вече? — попита тя.
	— Почти — отвърна Страк.
	Джъп излезе на откритото при езерото, където вече се бяха събрали десетина джуджета. Това бе най-рискованият момент и първото изпитание за плана им. Но нито джуджетата, нито кочияшът му обърнаха внимание. Само след няколко минути керванът потегли. Джъп бе в една от каруците, натъпкан при останалите джуджета.
	Орките го изпроводиха с угрижени лица. Оставаше им само да се молят маскировката му да се окаже трайна.
	Каруците се отдалечаваха, без да спират. Единствено плющенето на камшиците отекваше надалеч.
	Най-сетне и последната каруца се скри. Докато я изпровождаха с поглед, орките забелязаха, че тази сутрин на полето бяха излезли повече хора от вчера. Отново бяха предимно жени, но сега пазачите бяха повече.
	Върколаците започнаха да се прокрадват към Троица, следвайки отдалеч каруците. Както и предния ден, когато керванът наближи портите, по бойниците се появиха стражници. Чуха се викове, сетне вратите се разтвориха. Каруците влязоха. Облечени в черно мъже изтичаха да затворят вратите.
	Звукът от затръшването им бе като съдбоносен гонг.
	Страк се надяваше той да не оповестява края на Джъп.


>>	18.

	Градските порти се затръшнаха зад Джъп.
	Тъй като нямаше какво да прави, той се заоглежда. Първото, което видя, бяха дузина стражници, облечени с черни униформи и въоръжени до зъби.
	Що се отнася до Троица, градът бе построен почти като военен лагер. Във всеки случай разположението му би задоволило и най-педантичния военачалник. Всички къщи бяха подредени в редици. Някои от тях бяха дървени, други каменни, със скосени покриви и масивни подпори. Имаше и по-големи, продълговати постройки, които наподобяваха казарми, със стени от надлъжно сковани греди. Улиците бяха прави като стрели. Дори и оскъдните дръвчета бяха насадени в права линия.
	Виждаха се човеци — мъже, жени и деца, които щъкаха във всички посоки, всеки тръгнал по работа. Подобно на стражниците, мъжете бяха облечени в черни дрехи. Одеждите на жените и децата, макар и разноцветни, също не се отличаваха с изящни кройки.
	Джъп още не беше завършил огледа, когато каруцата спря и джуджетата наскачаха на калдъръма. През целия път почти не бяха разговаряли помежду си. Ето че наближаваше вторият момент на истината. Сега щеше да разбере, дали хората разполагат със списък на работниците. Ако е тъй, очакваха го крайно неприятни последствия.
	Съвсем според настроенията, които навяваше този вманиачен на тема симетрия град, джуджетата бяха строени в няколко редици на площадчето. След това, за огромно облекчение на Джъп, покрай редиците преминаха неколцина надзиратели, които ги изброиха, като сръгваха всеки един от тях с пръст в гърдите. Човекът, който броеше редицата на Джъп, мърдаше съсредоточено устни и въобще не му обърна внимание.
	Джъп още се чудеше какво ще последва, когато при вратата на една от постройките, наподобяващи казарми, настъпи суматоха. На входа се появи мъжът, когото вчера бяха видели в една от каретите и за когото бяха предположили, че е Кимбал Хоброу.
	Очите му бяха все тъй студени и пронизващи, лицето — безизразно и неприветливо. Джъп предположи, че е на средна възраст според човешките представи, макар че не беше никак лесно да се правят подобни преценки, когато ставаше въпрос за друга раса. Някои разправяха, че съществувала формула за изчисляването на възрастта при хората, подобна на тази при котките и кучетата, но точно сега Джъп не можеше да си я спомни.
	Но без съмнение човекът притежаваше харизматична външност. Излъчваше власт, сила и стаена заплаха.
	Заселниците се смълчаха и се отдръпнаха да му сторят път. Той се приближи до спрялата отпред карета и се покатери на седалката. След това се извърна и огледа бавно джуджетата. Джъп почувства, че се свива под пронизителния му поглед.
	Хоброу вдигна ръка в жест, нареждащ пълно мълчание, макар че и без това на площада не се чуваше нито звук.
	— Аз съм Кимбал Хоброу! — обяви той. Гласът му бе нисък и дрезгав, твърде мощен за слабото тяло, в което се пораждаше. — Някои от вас са нови тук — добави той.
	Джъп се зарадва да го чуе. Това улесняваше положението му.
	— Тези, които са идвали и преди, вече са чули това, което ще ви кажа. Но си заслужава да го повторя. Ще правите каквото ви се казва и нито за миг няма да забравяте, че сте само гости, допуснати в крепостта, за да могат хората да се заемат с по-важни дела.
	„Сигурно ще ни карат да рием тор — помисли си Джъп. — Ама че майтап!“
	Хоброу огледа слушателите си, сякаш им даваше време да възприемат чутото.
	— Има някои неща, които са позволени тук, и други — които са забранени — обяви той. — Можете да работите здраво върху възложените ви задачи. Позволено ви е да изразявате уважение към надзирателите. Позволено ви е да се прекланяте пред онези, които са били създадени по образ и подобие на Върховния Творец.
	„Толкова по въпроса за моркова — рече си Джъп. — Да чуем за тоягата.“
	— Не позволяваме леност, безочливост, неподчинение, разпуснатост и груб език. Не толерираме употребата на алкохол, пелуцид или други упойващи средства. Нямате право да заговаряте гражданите, ако те първи не ви заговорят, и трябва да се подчинявате безпрекословно на всяка издадена от тях заповед. През цялото време ще спазвате порядките и законите на нашия град, които са и закони на Твореца. Нарушителите ще бъдат наказвани. Също като Върховния Творец, аз мога да отнемам това, което съм дал.
	Той плъзна стоманения си поглед по джуджетата. Джъп забеляза, че малцина посмяха да срещнат очите му. Той самият се опита да ги избегне, за да не привлича внимание.
	Хоброу повдигна шапката си, разкривайки изненадващо черна коса, прошарена от сребристи кичури.
	— А сега да се помолим за успешна работа — рече той.
	Джъп погледна крадешком останалите. Джуджетата, които имаха шапки, също ги бяха свалили. Следвайки примера им, той сведе глава, чувствайки се като глупак. Нямаше представа защо трябва да се прави това. Не му се беше налагало да прибягва до подобен подход, когато разговаряше с боговете. Едва ли от местоположението на шапката му зависеше дали боговете ще го чуят, или не.
	— О, Всевишни, който си създал всичко на този свят — поде Хоброу. — Смирено просим да приемеш молитвите ни. Благословени да са усилията на тези нисши създания, о, Господи, и ни помогни да ги въздигнем над тяхното невежество и глупост. Благословени да са усилията и на нас, Избраниците, които най-добре служим на волята Ти, Всевишни. Дай ни сили за отредената ни мисия, Господи. Ние сме инструментите на Твоя гняв. Позволи ни да бъдем Твоя меч и Твоя щит срещу неверниците и нечестивците. Опази чиста расата ни и порази без милост нашите и Твоите врагове. И ни направи, о, Господи, безмерно благодарни за даровете, с които не спираш да ни отрупваш.
	Без повече думи Хоброу си сложи шапката, слезе от каретата и се прибра в сградата, откъдето беше излязъл. Последваха го неколцина помощници.
	— Този нещо ми се видя сърдит — обърна се Джъп към джуджето до него.
	Мрачният му съсед игнорира забележката. Той само огледа Джъп от главата до петите, но без прекомерно любопитство.
	„Ще ми хареса това местенце“ — помисли си Джъп.
	Един стражник, или надзирател, както Джъп вероятно трябваше да го нарича, зае мястото на Хоброу на капрата. Зад него се наредиха още надзиратели.
	— Вие, новите, останете, за да получите разпореждания — рече той. — А тези от вас, които си знаят задълженията, да тръгват на работа.
	Повечето от джуджетата се разпръснаха в различни посоки.
	— И да се върнете преди здрач! — извика подире им мъжът.
	Останаха Джъп и още четири джуджета. Сега, когато не беше скрит в тълпата, той се почувства беззащитен. Джуджетата се струпаха около надзирателя и Джъп побърза да ги последва.
	— Чухте думите на господаря — рече им надзирателят. — Постарайте се да ги спазвате. Защото в Троица знаем как да наказваме непокорните — добави той заплашително. След това надникна в един тефтер. — Трябват ми трима за строежа на централния площад. Ти, ти и ти — той посочи избраниците. — Последвайте го.
	Един от помощниците им даде знак да тръгнат с него.
	Мъжът погледна отново в тефтера.
	— Един за изкопаване на нова помийна яма на южната страна.
	Джъп вече бе сигурен, че с неговия късмет точно той ще е избраникът.
	— Ти.
	Надзирателят посочи другото джудже, което никак не сияеше от щастие, когато се отправи след помощника.
	Останал последен, Джъп се притесни. Мина му през ума, че може би са го разкрили по някакъв начин и му готвят клопка. Надзирателят втренчи тежкия си поглед в него.
	— Ти ми изглеждаш як — рече той.
	— А-а, да, тъй си е.
	— Наричай ме „господарю“ — информира го с леден тон надзирателят. — За теб всички човеци сега са „господари“.
	— Да… господарю — поправи се Джъп, опитвайки се да потисне надигащата се в гърдите му неприязън. Надзирателят отново погледна в тефтера.
	— Работна ръка за пещта на ботаническата градина.
	— На кое? — попита Джъп и побърза да добави: — Господарю.
	— На парниците. Отглеждаме растения, които се нуждаят от топлина. От теб ще се иска да помагаш при пещта… — Той махна с досада. — Ще ти обяснят на място.
	Джъп тръгна с помощника, на когото го бяха поверили. Мъжът бе от мълчаливите, а и джуджето не гореше от желание да подхваща разговори. Беше се надявал, че работата ще му осигури възможност да обикаля наоколо и да шпионира. Засега обаче не бе ясно какво го чакаше. Съдейки по строгия ред, който цареше зад градските стени, едва ли щеше да постигне много. В най-добрия случай щеше да се прибере при другарите си с мазоли по ръцете. В най-лошия щеше да изгуби главата си.
	Като вървеше на няколко крачки след помощника, Джъп прекоси една права улица и няколко постройки, които му изглеждаха съвършено еднакви. В дъното на улицата свърнаха по друга, която бе досущ като първата. Джъп започна да се озърта объркано.
	Свиха отново. Този път най-сетне забеляза ориентир — най-високата сграда на Троица, която бе видял отдалече. Издигаше се с четири или пет етажа над останалите постройки и стените й бяха от гранитни плочи.
	Бе впечатлен и от масивните порти на сградата, над които имаше грамаден овален прозорец. Най-забележителното в него бе стъклото. Джъп бе виждал стъкло само веднъж досега, в двореца на Дженеста, но знаеше, че това е рядък и скъп материал, чието производство е много сложно. Стъклото на този прозорец обаче бе синкаво, а в средата му бе изрисуван типичен унистки мотив. Джъп предположи, че то има култово значение. Помощникът забеляза втренчения му поглед и го подкани да върви. Джъп си придаде безразлично изражение и продължи.
	Докато вървяха, си каза, че ще трябва да приключи със задачата си до вечерта. На другия ден сигурно вече щяха да знаят за изчезналото джудже или пък щяха да открият тялото му в храстите. А тогава часовете му щяха да са преброени.
	Подминаха храма, свиха отново и се озоваха пред друга голяма и причудлива постройка. Беше по-ниска от храма, но доста по-странна на вид. Външните й стени, изградени от квадратни червеникави камъни, бяха на височината на Джъп. Над тях се издигаше преграда от прозрачно стъкло, затворено в дървени рамки, които се срещаха на плоския покрив. Цялата постройка имаше правоъгълна форма, а стъклото бе замъглено и влажно отвътре. Джъп едва различаваше през него неясни тъмнозелени очертания.
	От едната страна постройката завършваше с каменна къщичка, която нямаше стъклен похлупак. Помощникът се насочи към нея.
	Още на вратата ги посрещна гореща вълна.
	Джъп забеляза, че от вътрешната страна няма никакви прегради между къщичката, в която бяха влезли и така наречения разсадник. Вътре бе влажно. Парникът буквално гъмжеше от растения — малки и големи. Бяха подредени в саксии по пода и рафтове по стените. В едни имаше цветя, в други — малки храсти или дръвчета. Повечето му бяха абсолютно непознати.
	В къщичката, в която бяха влезли, имаше три високи тухлени пещи. И в трите горяха огньове. Пред всяка имаше купчина цепеници и от онези черни камъни, които човеците използваха, за да подхранват пламъците. Ето още един начин, мислеше си Джъп, с който човеците изтощават земята.
	Над решетките, с които бяха захлупени пещите, стърчеше широка пръстена тръба, от която излизаше дим. Тръбата правеше завой и навлизаше през отвор в стената в откритата част на парника.
	Джъп веднага схвана с каква цел е направено всичко и се възхити, на инженерните способности на хората. Не знаеше само защо е било необходимо да си правят труда.
	В помещението имаше две джуджета, едното хвърляше с лопата черни камъни в пещите, другото подаваше цепеници. И двете бяха сърдити и плувнали в пот. Имаше и един човек, който седеше в широко кресло близо до вратата, колкото се може по-далече от топлината. Когато Джъп и помощникът влязоха, той се надигна и поздрави:
	— Здравей, Стърлинг.
	— Здравей, Истуан. Водя ти един новак — отвърна помощникът и посочи небрежно Джъп.
	Истуан не си направи труда да го погледне.
	— Тъкмо на време — изръмжа той. — Тези двамата не успяват да поддържат температурата.
	Стърлинг кимна, махна с ръка и си тръгна.
	— Отзад има водни резервоари — обясни пренебрежително Истуан. — Те захранват тръбата над пещите. Водата трябва да е гореща постоянно, за да са доволни растенията.
	— Какви са тези растения, господарю? — попита Джъп.
	Истуан го погледна стреснато, сякаш го бе заговорило домашно животно. Сетне на лицето му се изписа подозрение.
	— Не е твоя грижа. От теб се иска само да не позволяваш на температурата да спада. Ако се провалиш, ще те нашибам с камшик.
	— Да, господарю — отвърна Джъп и си придаде уплашен вид.
	— Задачата ти е да попълваш запасите от въглища, да следиш нивото на водата в резервоарите и да заместваш другите двама, когато окапят. Разбрано?
	Джъп кимна.
	— А сега хващай лопатата и отивай за въглища. Ето там има. — Надзирателят му посочи една врата.
	Тя водеше към вътрешен покрит двор. Там имаше малка планина от цепеници и две дървени каци, пълни с вода. Джъп се захвана за работа.
	Натоварването бе изтощително, а и никой от тримата не беше склонен да подхваща разговори. Джъп скоро се примири с враждебното мълчание, което цареше в парника.
	След около час надзирателят се надигна и се протегна.
	— Отивам да докладвам как върви работата — уведоми ги той. — А вие продължавайте и не се мотайте!
	Веднага щом човекът излезе, Джъп се опита да поговори с другите джуджета.
	— Какви странни растения… — поде той.
	Единият сви безразлично рамене. Другият дори не си направи труда да го погледне. И двамата мълчаха.
	— Не бях виждал такива досега — упорстваше Джъп. — Изглежда не са зеленчуци.
	— Това са някакви билки — отвърна най-сетне първото джудже. — За отвари…
	— А, така ли било? — Джъп се приближи към едно от растенията.
	— Не можеш да влизаш вътре! — извика му другото джудже. — Забранено е.
	Джъп разпери ръце послушно.
	— Добре де. Интересно ми беше.
	— Няма какво да ти е интересно. Работи и не задавай въпроси.
	Джъп се върна при купчините. Отново настана мълчание. Още щом влезе, надзирателят нареди на Джъп да провери как е налягането на парата и нивото на водата в резервоарите.
	Оказа се, че е време да бъдат напълнени, което пък означаваше, че надзирателят и двете джуджета трябваше да идат за още вода. След като предупреди Джъп да поддържа огньовете и в трите пещи, човекът излезе заедно с джуджетата.
	Щом напуснаха помещението, Джъп отиде да разгледа растенията. Все още не можеше да разпознае никое от тях. Но това не беше изненадващо, тъй като никога не се бе интересувал от подобни неща. Реши да откъсне няколко листа, за да ги покаже на другарите си. След като избра на посоки три от растенията, той внимателно откъсна от тях по едно листо. Скри ги в ботушите си, защото се сети, че може би на излизане от града ще ги претърсят.
	Като свърши с това, върна се при пещите, зареди ги отново с цепеници и въглища, отиде до вратата, отвори я и надзърна на улицата. Наоколо не се виждаше никой. Джъп прекрачи прага.
	По пътя към парника бе видял други джуджета да вървят сами по улиците — вероятно изпълняваха поръчения или носеха послания. Ето защо си придаде делови вид.
	Вече беше решил накъде да върви, макар че планът му бе рискован. Смяташе, че ако звездата се намира в града, най-вероятно ще е някъде в храма. Изглеждаше логично, като се имаше предвид фанатизмът на унистите.
	Отправи се натам.
	Не беше необходимо да му обясняват, че джуджетата са нежелани гости в светите места на човеците. Нито че наказанието за подобно престъпление ще бъде сурово. Но не виждаше смисъл да рискува главата си, като прониква в Троица, а сетне да се спотайва, без да предприема каквото и да било.
	Както и по-рано, вратите на храма бяха затворени. Но вътре сигурно имаше хора. Сградата бе толкова голяма, че можеше да побере цяла тълпа.
	Той си пое дъх, приближи се до портата и натисна дръжката. Вратата се отвори и той надзърна. Храмът беше празен и Джъп се шмугна чевръсто вътре.
	Намираше се в просторна зала, мебелирана семпло, но с вкус, който граничеше дори с елегантност. За последното допринасяше богатата употреба на дървен материал. Първото, което видя, бяха редовете пейки, подредени пред най-обикновен на вид олтар. Таванът бе висок и сводест.
	Отново се вгледа в овалния прозорец над вратата, който, оказа се, имаше двойник над олтара. Стъклата на втория прозорец бяха кървавочервени и там също бе изрисуван познатият унистки символ. Падащата отвън светлина преминаваше през него и оформяше две пресечени черти върху дъсчения под.
	Джъп заобиколи пейките и се приближи към олтара. Той бе скромен — върху обикновено бяло платно бяха подредени метален унистки символ, два дървени свещника и сребърна чаша. Както и кутия с прозрачни стъклени стени.
	Звездата лежеше в кутията.
	Джъп бе предполагал, че ако въобще открие втория инструментум, той ще е досущ като първия. Беше вярно, но само донякъде. Тази звезда беше със същите размери и форма. Но докато другата бе с пясъчен цвят, тази бе зелена и лъчите й бяха пет, а не седем. Освен това бяха подредени по различен начин.
	Джъп се поколеба. Инстинктът го подканяше да строши стъклената кутия, да сграбчи звездата, а след това да потърси някакъв начин да се измъкне от града. Здравият разум му нашепваше, че това е прибързан ход, който вероятно ще го доведе до гибел.
	Решението му бе отложено заради гласовете, които неочаквано се разнесоха отвън. Поне неколцина човеци се приближаваха към вратата. Джъп се огледа, но не видя друг изход. Нямаше и къде да се скрие, освен под олтара. Шмугна се там тъкмо когато вратите се разтвориха.
	Проснат на пода, той надзърна внимателно между подпорите.
	Видя Кимбал Хоброу, който тъкмо си сваляше шапката. Придружаваха го двама също толкова навъсени и сериозни мъже. Те заобиколиха пейките и за миг Джъп си помисли, че идват за него. Сви юмруци, твърдо решен да не се даде без бой.
	Но мъжете спряха на няколко крачки от олтара и седнаха на първия ред. Следващата мисъл на Джъп бе, че се готвят за някакъв религиозен ритуал. Оказа се, че и този път греши.
	— Тадеус, как стои въпросът с водата? — попита Хоброу.
	— Всичко е готово. Ако се наложи, още днес можем да преминем на собствени запаси.
	— А смесите? Ще се разтворят ли във водите, без да бъдат открити?
	— Пуснем ли ги вътре, ще се стопят, сякаш ги няма. Докато не подействат, разбира се. След два дни ще направим последен опит.
	— Погрижете се за това. Не искам повече отлагания.
	— Да, господарю.
	— Вземи го присърце, Тадеус. Планът на Всевишния се развива добре. Нека първо успеем тук, а сетне ще разпространим мора и по-надалеч. Близо е часът за избавлението на нашата раса, братя мои. И не само от заразата на пантеонистите.
	Джъп нямаше представа за какво говорят, но чутото хич не му се понрави.
	Изведнъж Хоброу се изправи и пристъпи към олтара. Джъп замръзна. Не виждаше Хоброу, но имаше чувството, че той разглежда звездата или може би я е взел в ръце. Джуджето въздъхна мислено, когато фанатикът се обърна към спътниците си.
	— Не бива да забравяме, че кръстоносният поход срещу Прокоп също е от голямо значение. Как са силите ни на този фронт, Калверт?
	Джъп наостри слух, чул да се споменава родината на тролите.
	— Битката при Тъкашка ливада се състоя в неподходящ момент — отвърна запитаният. — Тя ни забави в изпълнението на плана. Ще минат няколко седмици, преди да съберем достатъчно хора.
	Хоброу не беше доволен.
	— Не бива да чакаме. Онези неверници държат нещо, което по право е наше. Ще разгневим Господ със забавянето.
	— Но, господарю, не бива да преминаваме към открити враждебни действия, преди да разполагаме с необходимата сила. Инак може да се случи непоправимото.
	— В такъв случай докарайте още нечовеци, за да освободят хората от работа. Нека нищо не застава на пътя ни, братя мои. Добре, утре пак ще разговаряме. А сега, връщайте се на работа и нека Бог е с вас. Щом следваме волята Му, ще победим.
	Хората на Хоброу излязоха, но той остана. Върна се при олтара, сключи ръце и подпря на тях глава.
	— Дай ми силата, която ми трябва, о, Господи — произнесе той напевно. — Защото следваме Твоя план. Благослови усилията ни да прочистим тази земя, за да могат Твоите избраници да жънат плодовете й необезпокоявани.
	Джъп започна да се тревожи, че се е забавил прекалено. Ако Хоброу останеше още малко в храма, можеше да започнат да го търсят.
	— И дари ни с божествената Си благословия, в нашия поход срещу варварите от Прокоп. Нека получим онова, що държат и що ни е нужно, за да изпълним предначертаното от Теб. Укрепи решимостта ни, о, Господи, и прогони страховете ни, докато Ти служим вярно.
	Хоброу се изправи, обърна се и напусна храма.
	Джъп си наложи да изчака още малко, преди да се подаде от скривалището си. После се приближи до външната врата и я отвори съвсем леко. Наблизо не се виждаше жива душа и той излезе от храма, след което бързо се отправи към парника. През цялото време обмисляше чутото.
	За негово щастие, когато се прибра, се оказа, че парникът е все така пуст. Веднага започна да хвърля цепеници и въглища в пещта, защото огньовете бяха почти угаснали. Тъкмо приключи със задачата, и навън се чу тропот на приближаваща се каруца.
	Влезе Истуан и огледа подозрително помещението. Джъп почти очакваше човекът да се нахвърли върху него.
	— Виждам, че добре си поработил — рече надзирателят. Джъп не можеше да повярва, че чува похвала от устата му, но се усмихна и кимна, защото беше прекалено изтощен, за да отговори.
	Почти веднага го пратиха да пренася вода от каруцата до резервоарите. След това имаше и други изнурителни задачи. Джъп нямаше нищо против. Ако не друго, поне имаше достатъчно време, за да размишлява. Вече не се съмняваше, че няма да завърши задачата си този ден. Но поне знаеше къде държат звездата, а освен това бе събрал и допълнителни сведения, които обаче му се струваха доста обезпокояващи.
	Продължиха да се трудят почти до здрач. След това Истуан им каза, че трябва да идат при главната порта, за да ги откарат. Този път ги оставиха да се прибират сами.
	По обратния път спътниците на Джъп бяха все така мълчаливи. Когато излязоха на големия площад в центъра, видяха каретата на Хоброу. Той отново седеше на седалката, но този път го придружаваше жена. Всъщност тя бе съвсем млада, почти дете, но дрехите й бяха най-ярките, които Джъп бе виждал, откакто бе влязъл в Троица. Косата и беше медноруса, а очите — морскосини. Тялото й бе пълно, дори дебело. Устата й бе изкривена в неприятна усмивка.
	Когато горделивият Хоброу и жената-дете ги отминаха, Джъп попита спътника си кои са тези.
	— Хоброу и дъщеря му — отвърна лаконично джуджето и се засмя.
	— Че кое е смешното? — попита учудено Джъп.
	— Името й. Наричат я Милост.
	Стигнаха при главната порта. Останалите джуджета вече се бяха качили в каруците и ги чакаха. Преброиха ги и после — както и бе очаквал Джъп — ги претърсиха. Но не особено старателно — само опипаха дрехите и джобовете им. Никой, слава на боговете, не надникна в ботушите му. Сега поне знаеше, че ще може да изнесе звездата незабелязано.
	Накрая им пуснаха по няколко дребни монети в шепите и каруците потеглиха.
	Отварянето на градската порта бе най-приятният миг през целия ден.


>>	19.

	След като се прибраха в мината, Джъп преразказа на Върколаците премеждията си от деня. Алфрей веднага се зае да изследва листата.
	— Добре си се справил, Джъп — похвали го Страк. — Но не съм ентусиазиран от идеята да се връщаш там. Представи си, че съобщят за изчезналото джудже или намерят трупа му.
	— Мислих върху това. Повярвай ми, капитане, на мен тази идея също не ми се нрави. Но ако искаме да сложим ръка на звездата, друг начин няма.
	— Едно е да я намериш, а друго — да я вземеш — посочи Койла. — Какъв е планът?
	— Чудех се дали не мога да се прехвърля по някакъв начин през стената? — предложи Джъп.
	— Едва ли — поклати глава Страк.
	— А какво ще кажете да направим копие на звездата и да го поставим на мястото на оригинала? — рече Койла.
	— Хубава идея. Но и това няма да стане. Никой от нас няма нито уменията, нито материалите и инструментите, с които да изработи достоверно копие.
	— Освен това, онази в Троица е различна от нашата — припомни им Джъп. — Ще трябва да я правим по спомени. Дори и да изработим копие, това не решава въпроса как да изнесем оригинала.
	— Така е — съгласи се Страк. — Изглежда единственият начин е директният подход. И без това в него най-много ни бива.
	— Да нямаш предвид щурмуване на крепостта? — попита Койла. — Шепа орки срещу цял град?
	— Не точно. Но планът ми се уповава главно на теб, Джъп. И е далеч по-опасен от всичко, което си правил досега.
	— Накъде биеш, Страк?
	— Ти ще отмъкнеш звездата, а после ние — теб.
	— Какво?
	— Всъщност всичко е съвсем просто. Ако се справим, утре ти и звездата ще сте зад градските стени, а ние — отвън. Има ли някакъв начин да ни вкараш?
	— По дяволите, Страк, нямам представа…
	— Забеляза ли друг път за влизане или излизане, освен градските порти? Нещо, което да сме пропуснали по време на огледа?
	— И да има — не съм го видял.
	— Тогава остава главната порта.
	— Но как?
	— Ще уговорим час. Ти ще се измъкнеш от парника, ще откраднеш звездата и после…
	— И после ще ви отворя портата. Това ми изглежда страшно рисковано, Страк. Вратите са тежки и добре охранявани.
	— Не съм казал, че ще е лесно. Ще трябва да се справиш с пазачите и да дръпнеш резето. Ние ще чакаме отвън и ще ти помогнем да отвориш. Оттук нататък става по-лесно. Но ако този план ти се вижда опасен, ще опитам да измисля нещо друго.
	— Всъщност снощи, когато си тръгвах, при вратата имаше само двама стражници. Няма да е трудно да се справя с тях. Добре, да опитаме с твоя план.
	Алфрей се присъедини към тях. Стискаше в шепата си листата, които бе донесъл Джъп. Имаше озадачен вид.
	— Джъп, тези растения са много особени.
	— Защо? Какви са?
	— Познах два от трите вида, макар че са много редки. — Той вдигна едно листо. — Това е унтикс, нисък храст, който се среща в южните области. — А това — той посочи второто листо, — е „прощална лилия“ и расте на запад, макар че ще ви трябват години да откриете подобна. Третият екземпляр е нов за мен и предполагам, че хората са го донесли с тях в Марас-Дантия. Но най-вероятно има същото предназначение, като другите два.
	— И то е? — попита Страк.
	— Да убива. Двете, които познах, са сред най-отровните растения по нашите земи. „Прощална лилия“ ражда мънички плодове, които имат смъртоносно действие дори в незначителни количества. А при унтикса се вари стеблото. Само боговете знаят колко е опасно третото растение, което не познавам. А, да, първите две имат още една обща черта. Те са с толкова силно действие, че ефектът им не намалява дори когато се разтварят в големи количества вода. Ясно ли ви е сега какво е намислил Хоброу?
	Джъп беше потресен.
	— Да, по дяволите. Отглеждат тези растения, за да изтровят с тях древните народи.
	Алфрей кимна.
	— Прилича по-скоро на масово убийство. Това обяснява и бента. Хоброу си осигурява собствени запаси от прясна вода, преди да отрови другите водоизточници.
	— В Троица видях кладенци.
	— Значи водният резервоар е само още една предпазна мярка.
	— Или може би точно него смятат да отровят — рече Страк. — Когато контролираш водоизточниците на цял район…
	— Можеш да насочваш обитателите му към онези от тях, които ти избереш — довърши Койла. — Ако например настъпи суша, както ще стане през близкия сезон.
	— Каквото и да е, важното е, че се подготвя масово изтребване — заключи Алфрей.
	Джъп си припомни още нещо.
	— Хоброу каза, че ако се получи тук, ще го изпробват в по-широк мащаб. Сетне говориха за чистотата на расата в Троица и за това, че трябва да бъде опазена. Какъв по-добър начин от това да изтребиш останалите раси?
	— План на безумци — отсъди Алфрей. — Помислете само. Първият, който отпие от водата, ще умре и това ще предупреди останалите. Нима унистите наистина вярват, че ще успеят?
	— Може би са прекалено заслепени от омраза — търсеше обяснение Страк. — Или смятат, че ще е достатъчно да изтребят известна част от нас.
	— Какви мръсници! — избухна Койла. — Не можем да им позволим да го сторят, нали, Страк?
	— А какво да направим? И без това си имаме достатъчно проблеми.
	— И ще си тръгнем, без да предприемем нищо?
	— От обясненията на Джъп стигнах до извода, че този парник е дълбоко във вътрешността на Троица. Няма никакъв начин да стигнем до него, особено когато вдигнат тревога за изчезналата звезда. Единственото, което можем да предприемем, е да разпространим вестта за намеренията на Хоброу сред останалите древни народи и да се надяваме, че ще вземат мерки.
	— Това не е достатъчно — поклати глава Койла.
	— Ами ако измисля още нещо, докато съм вътре? — предложи Джъп. — Без да излагам звездата на опасност.
	— Тогава ти желая късмет. Но звездата е от първостепенно значение. Изглежда в нея и останалите се крие сила, която може да помогне на Марас-Дантия да възвърне изгубеното си величие.
	— Питал ли си се някога защо му е на Хоброу звездата? — обади се Алфрей.
	— Да — кимна Страк. — Но си спомних какво каза Моббс. Не е изключено човеците да са я намерили случайно и да не подозират истинското й предназначение.
	— Не че ние го знаем — промърмори Койла.
	— Или пък Хоброу знае за какво могат да послужат реликвите и затова иска да ги има всичките — рече Джъп.
	— И пътем да изтреби древните народи — кимна Койла.
	— Добре, стига сме си блъскали главите — заключи Страк.
	Джъп се обърна към Алфрей.
	— Как е Хаскеер?
	Дори да беше изненадан, че Джъп се интересува от здравето на своя главен опонент, Алфрей с нищо не го показа.
	— Добре. Надявам се скоро да преодолее треската.
	— Жалко, че е в безсъзнание. Може да ме дразни понякога, но утре щеше да ни е полезен.
	Поговориха още малко за утрешния план и за експедицията, която Хоброу подготвяше към Прокоп. Накрая се разотидоха и всеки се опита да поспи, тъй като въпросите им бяха повече от отговорите.


	И на следващия ден да се влезе в Троица не се оказа особено трудно.
	Джъп се появи на сборния пункт, качи се на една от каруците и бе откаран в града. Този път обърна специално внимание на стражите край портата. Бяха петима. Сърцето му се сви, но опита да се успокои с мисълта, че може би само сутрин е така.
	За разлика от предния ден сега Джъп бе скрил в ботуша си нож. Надяваше се, че отново няма да го претърсят. Оказа се прав.
	Днес нямаше реч от Хоброу. Изброиха ги по списък и им наредиха да се явят на работните си места от предния ден. Джъп тръгна с другите две джуджета към парника. Истуан ги посрещна, каза им какво да правят и Джъп се захвана за работа.
	Уговореното време за среща при градските порти бе по обед — след приблизително четири часа. Което означаваше, че той трябваше да напусне парника много по-рано. Докато работеше, очите му все се стрелкаха към отровните растения в разсадника. Никак не му се щеше да напусне Троица, без да направи нещо и по този въпрос. Страк го бе предупредил, че звездата има първостепенно значение, но Джъп смяташе, че допълнителният риск си заслужава.
	Планът му за измъкване от парника бе съвсем прост, директен и малко брутален. Беше го измислил, докато цепеше дърва за пещите.
	Когато прецени, че е настъпил моментът, той излезе през задната врата на помещението с пещите и отиде в двора, където обикновено проверяваше нивото на резервоарите. Не искаше да използва ножа срещу своите сънародници, освен ако не се наложеше, независимо от предателската им натура. Ето защо избра един дебел и як клон, притаи се зад вратата и зачака.
	Само след няколко минути отвътре се чуха гласове. Не можеше да различи думите, но несъмнено го викаха.
	После вратата се отвори и едно от джуджетата излезе.
	Джъп изчака, докато се затвори вратата, пристъпи зад джуджето и стовари импровизираната сопа върху главата му. Жертвата рухна в несвяст. Джъп издърпа джуджето настрани.
	Върна се на мястото си и отново зачака. Този път вратата се отвори без викове. Появиха се не една, а две фигури.
	Джъп стовари клона първо върху главата на джуджето. Но когато се обърна към надзирателя, той вече бе готов да се защитава.
	— Ах, ти, мръсен, дребен урод! — изрева Истуан и вдигна своята тояга, която, за разлика от клона на Джъп, бе специално пригодена за нападение.
	Двамата започнаха да си разменят удари. Джъп се опасяваше човекът да не извика за помощ. Налагаше се да приключи с него бързо.
	Надзирателят не се оказа лесна плячка. Един от ударите му обездвижи за известно време дясната ръка на джуджето. И двамата бяха плувнали в пот и дишаха тежко. Джъп се нахвърли върху човека, надявайки се да намери слабо място в защитата му. Истуан замахна да го довърши и с това движение се разкри. Джъп клекна рязко и когато се изправи, удари другия с клона отдолу в брадичката. Истуан извика от болка и пусна тоягата. Джъп замахна и го халоса втори път, като сега вече го повали в несвяст.
	Захвърли тоягата и взе тежката брадва, която използваше, за да сече цепеници. Още с първия удар прекъсна напълно тръбата, която захранваше разсадника с топла пара.
	След това изтича при вратата. Водата в тръбата над пещите вече бе секнала. Той загреба разпалени въглени с лопатата, влезе в парника и ги изсипа върху най-близките растения. Повтори го още няколко пъти, не само с въглени, но и с горящи цепеници, докато растенията в парника не пламнаха и огънят не се прехвърли върху дървените стени.
	Надяваше се, че така ще убие с един изстрел два заека. Пламъците не само щяха да унищожат растенията, но и да предизвикат суматоха.
	След като пожарът в парника се разгоря с пълна сила, Джъп надзърна през външната врата, излезе със спокоен вид и затвори вратата зад себе си. Докато заобикаляше стъклената сграда на парника, видя вътре огнени езици и черен дим. Насочи се право към храма, като се стараеше да върви бавно и целеустремено, въпреки че едва се сдържаше да не хукне.
	Питаше се колко време му остава, докато вдигнат тревога.
	Слънцето вече наближаваше най-високата си точка. Върколаците сигурно бяха заели позиции. Надяваше се, че няма да ги разочарова.
	Най-сетне излезе на улицата, която водеше към храма. Тъкмо го наближи, когато вратите му се разтвориха и отвътре излезе цяла тълпа хора, които вероятно бяха дошли за религиозна служба. Той замръзна, неподготвен за тази промяна в плана.
	Съзнавайки, че докато стои неподвижно насред улицата може да предизвика внимание, Джъп си наложи да излезе от вцепенението си и да продължи напред. Крачеше бавно и с наведена глава. Заобиколи храма, като се придържаше към отсрещната страна на пътя и внимаваше да не се блъсне в някой от поклонниците. Никой не му обръщаше внимание. За първи път, откакто попадна в Троица, бе доволен от презрителното отношение към „нисшите“ създания.
	Джъп сви зад ъгъла, без да знае къде отива. Описа полукръг и като видя, че поклонниците от храма са се разпръснали, свърна обратно. Сега улицата пред вратата бе почти пуста. Джъп се насочи право към вратата и я бутна решително.
	За негово облекчение и този път вътре нямаше никого. Изтича при малката стъклена кутия, вдигна я и я строши с един удар в олтара. Взе звездата, пъхна я в джоба си и хукна навън.
	Още щом излезе, зърна стълб дим да се издига от мястото, където се намираше парникът. Някой извика. Джъп погледна през рамо. Четирима или петима надзиратели тичаха към него. Той също побягна. Вече нямаше смисъл да се преструва на покорно джудже.
	Подгониха го из улиците, размахвайки заплашително юмруци и тояги. Скоро към тях се присъединиха и други. Докато наближи градските порти вече го преследваше цяла разярена тълпа.
	Но не този факт събуди тревогата му. При вратите имаше повече стражници от обичайно. Преброи осем. Нямаше никакъв начин да ги надвие. Би могъл да се справи с двама, максимум трима или четирима. Но стражниците бяха два пъти повече.
	Другото, което прикова вниманието му, бе каретата на Хоброу. Милост седеше вътре, а самият Хоброу бе на десетина крачки встрани и разговаряше с един надзирател.
	Изведнъж му хрумна нещо. Беше отчаяна идея, но нямаше друг избор.
	Чули виковете, Хоброу и надзирателят се обърнаха към него. Неколцина от стражниците извадиха оръжия и закрачиха срещу Джъп. Джуджето смени рязко посоката и се втурна право към каретата. Стражниците се опитаха да пресекат пътя му. Самият Хоброу се беше присъединил към тях.
	Джъп достигна пръв каретата — само на няколко крачки пред преследвачите си. Скочи на капрата. Милост изпищя. Джъп я сграбчи, измъкна ножа от ботуша си и го опря в гърлото й.
	Хоброу и стражниците вече се качваха на каретата.
	— Стойте! — кресна им Джъп, притиснал острието към меката, розова плът.
	— Пусни я! — заповяда Хоброу.
	— Още една крачка, и тя ще умре! — заплаши Джъп.
	Погледите им се срещнаха. Джъп се молеше да не прозрат, че блъфира. Макар и да му се бе сторила неприятна, Милост все още бе само дете. Не му се искаше да я наранява.
	— Татко жив ще те одере за това — закани се тя. Беше странно да чуе подобна заплаха от устата на едно дете.
	— Млъквай! — скастри я той.
	— Ах, чудовище! — не спираше тя. — Грубиян вмирисан! Урод!
	Той притисна малко по-силно острието. Тя преглътна уплашено и замлъкна.
	— Отворете вратите! — нареди Джъп.
	Тълпата спря и утихна. Стражниците бяха вдигнали оръжия, но очакваха заповед. Хоброу не сваляше поглед от джуджето.
	— Отваряй! — повтори Джъп.
	— Не биваше да го правиш — рече му Хоброу.
	— Отворете вратите и ще я освободя!
	— Откъде да съм сигурен, че ще го направиш?
	— Ще трябва да приемеш думата ми.
	Лицето на Хоброу бе изкривено от злоба.
	— И колко далеч мислиш, че ще стигнеш?
	— Това е моя работа. Е, ще отворите ли вратите, или да й пусна кръвчица?
	Гневът на проповедника растеше.
	— Само косъм да падне от главата на детето ми и…
	— Тогава отваряй вратата.
	Хоброу изръмжа и за миг Джъп си помисли, че е прежалил дъщеря си. Но после даде знак на стражниците. Те изтичаха при резето, дръпнаха го и разтвориха портите.
	За Джъп това бе следващият преломен момент. Ако Върколаците не бяха отвън, нямаше никакъв шанс да се спаси.
	Стиснал юздите в едната ръка и опрял нож в гърлото на Милост с другата, той изкара каретата през портите.
	От Върколаците нямаше и следа. Това не го разтревожи — не очакваше да се появят веднага.
	Едва излязъл на открито и орките се надигнаха от високата трева.
	— Слизай! — нареди той на момичето.
	Тя го погледна с разширени от ужас очи.
	— Слизай! — кресна й той.
	Тя потрепери уплашено, скочи от каретата и се затича към портата, където баща й я очакваше с разтворени обятия.
	Вече нищо не възпираше стражниците. Те нададоха кръвожадни викове и се втурнаха навън. Джъп пришпори конете.
	Веднага щом излязоха от вратата, хората забелязаха Върколаците. Бяха тръгнали с идеята да линчуват джуджето, а се оказа, че ги очаква въоръжен, макар и малоброен отряд. Внезапната поява на орките и тяхната свирепа атака ги хвърлиха в безредие. Койла вся допълнителна суматоха като започна да обсипва със стрели стражниците на кулата. Трима оръженосци насочиха лъковете си срещу тълпата и последваха примера й.
	Водени от Страк, останалите Върколаци се нахвърлиха върху човеците, които се бяха обърнали и се опитваха да се приберат в крепостта. Иззад тълпата долиташе гласът на Хоброу, който крещеше заповеди и настояваше за кървава мъст.
	Страк скочи на капрата до Джъп.
	— Скоро ще изкарат конницата. Да изчезваме оттук!
	Койла и още неколцина орки се качиха зад него. Останалите затичаха отзад.
	— Взе ли я? — попита Страк.
	Джъп се ухили.
	— В мен е!
	Дружината започна да се отдалечава бързо от Троица.


>>	20.

	Насред хаоса Кимбал Хоброу бе завладян от неописуем гняв.
	Надзирателите крещяха да се доведат коне, по бойниците и крепостната стена тичаха стражници. Чуваха се воплите на ранените, скърцаха количките, с които откарваха труповете. Пожарникарски отряд поливаше с вода лумналия огън.
	Обляна в сълзи и зачервена от ярост, Милост Хоброу дърпаше баща си за ръкава и крещеше:
	— Убий ги, татко! Убий ги, убий ги!
	Хоброу размаха юмруци към тълпата и изрева:
	— След тях, братя мои! Нека Всемогъщият бъде ваш пастир и даде сила на оръжията ви! Смачкайте ги!
	Няколко тежковъоръжени конници препуснаха през портала. Последваха ги каруци, натоварени с войници и доброволци. Един изплашен и пребледнял надзирател застана пред Хоброу.
	— Храмът! — изпъшка той. — Осквернили са го!
	— Осквернили! Как?
	— Взели са реликвата!
	Лицето на проповедника се изкриви от гняв. Той се пресегна, сграбчи надзирателя за яката и го дръпна с нечовешка сила. Очите му горяха.
	— Какво са взели!?


	Върколаците бяха оставили конете си при Алфрей и още един войник на няколко хвърлея встрани от пътя. Там беше и Хаскеер, привързан за седлото, въпреки че целият гореше от треска.
	След като изоставиха каретата, Върколаците се метнаха на конете. Докато се отдалечаваха навътре в полето, откъм пътя зад тях се вдигна грамаден облак прах.
	Страк бе решил да се насочат право на запад — към Калипарския залив. Така в началото можеха да поддържат висока скорост, а когато се изморят — да се крият из горичките и храсталаците около залива.
	Преследвачите им бяха дезорганизирани и все още смутени от неочакваната атака. Но бяха твърдо решени да отмъстят. В продължение на няколко часа те преследваха упорито дружината. След това по-слабите и уморените започнаха да изостават, като първи се отказаха от преследването претоварените каруци.
	Надвечер зад Върколаците препускаха вече само шепа войници. Скоро обаче — след няколко успешни маневри на дружината — те също се изгубиха в прахоляка.
	Веднага щом стигнаха брега на залива, Страк нареди на хората си да спрат за почивка.
	Койла първа се приближи към него.
	— Създадохме си още един противник.
	— И то могъщ — добави Алфрей. — Съмнявам се, че Хоброу ще позволи с лека ръка да отнесем звездата.
	— Което ми напомни… — подхвърли Страк. — Джъп, я дай да я видим.
	Джуджето бръкна в джоба си и извади звездата. Страк я взе, разгледа я внимателно и я прибра в кесията при другата.
	— Да ви призная, малко се съмнявах, че ще успеем да я откраднем — рече Алфрей.
	— Аз също — отбеляза Джъп, после извади кърпа и започна да трие потта от лицето си.
	— Не се подценявай — рече му Страк. — Добре се справи.
	— Най-важният въпрос е — продължи Алфрей, — какво ще правим сега?
	— Имам чувството, че добре знаеш какво следва — отвърна Страк.
	Алфрей въздъхна и рече:
	— Боях се, че ще го кажеш. Прокоп?
	— Там може да има още една звезда.
	— Би могло. Но нямаме никакви доказателства за това. Знаем само, че Хоброу възнамеряваше да тръгне натам. Което означава, че едва ли ще е най-подходящото направление за нас.
	— Може и да се откаже, след удара, който му нанесохме.
	— Добре де — намеси се Джъп, — ами ако походът на Хоброу към Прокоп няма нищо общо със звездата? Ако това е част от налудничавия му план за изтребване на древните народи?
	— И какво, ще накара тролите насила да пият отровна вода? Съмнявам се. Трябва да има друга причина.
	— Каква друга причина, след като човеците избиват древните народи още откакто са се появили по тези земи?
	— Да, но сега са решили да оставят това на отровената вода. Защо им е да си рискуват кожите? Ти например би ли влязъл в онзи лабиринт, освен ако от това не зависи животът ти?
	— Но нали точно това искаш да направим?
	— Както казах, Джъп — от това зависи животът ни. Нека намерим подходящо място за бивак и да го обмислим.


	Малко по-късно, когато Страк и Койла се озоваха сами в челото на колоната, той я попита какво мисли за похода им към Прокоп.
	— Идеята не е по-шантава от други неща, които сторихме напоследък, но тролите са далеч по-страшен враг от фанатиците на Хоброу. Пък и не горя от ентусиазъм да се завирам в онези дупки.
	— Значи си против?
	— Не съм казала такова нещо. По-добре да имаме някаква цел, отколкото да се скитаме без идея какво да правим. Но ми се ще добре да обмислим действията си, преди да се наврем там. Освен това, Страк, през последните няколко месеца разбутахме доста кошери. Трябва да очакваме противници от всички страни.
	— Което понякога не е толкова лошо.
	— Така ли, защо?
	— Защото ще сме винаги нащрек.
	— А, в това не се съмнявай. Я кажи — според теб планът да отидем в Прокоп какво е — последна сламка за удавника или следващият ни разумен ход.
	— И двете.
	Тя се засмя.
	— Е, поне си искрен.
	— Да, но с теб. Не мисли, че ще го представя по този начин и пред останалите.
	— Но и те имат право на глас, не смяташ ли? Особено сега, когато сме обявени извън закона и вярата им в дисциплината е поразклатена.
	— Да, имат право на глас и аз не смятам да ги карам да правят нещо, които не желаят. Що се отнася до дисциплината, както казах и по-рано, без нея просто сме загубени — дано го осъзнават. Смятам да остана на командния пост, освен ако някой друг не предяви претенции за него.
	— Лично аз съм за твоята кандидатура. Всъщност повечето от останалите също. Но има едно решение, което предстои да вземеш скоро и то засяга всички ни. Кристалът.
	— Дали да го разделим на калпак, или да остане колективна собственост? Знаеш ли, мислих по въпроса. Струва ми се, че няма да е зле, ако го поставим на гласуване. Не че предпочитам да гласуваме всяко решение.
	— Разбирам, това ще подкопае авторитета ти.
	Известно време яздиха мълчаливо, сетне тя заговори:
	— Разбира се, има и друга възможност, освен да ходим в Прокоп.
	— Каква?
	— Да се върнем в Каменна могила и да разменим двете звезди за главите си.
	— Вече знаем от Делорран за какви ни смятат там. Лично аз няма да се връщам.
	— Радвам се да го чуя, Страк — ухили му се тя. — Готова съм да ида къде ли не, само да не се изправям лице в лице с Дженеста.


	В голямата зала в двореца на Дженеста цареше нещо подобно на празненство.
	Но не съвсем. Въпреки че голямата полирана маса бе подредена за хранене, тя не беше отрупана с ястия. Присъстваха петима гости, кралицата, десетина прислужници и стражата.
	Двама от гостите на Дженеста бяха орки — новопроизведеният генерал Мерсадион и капитан Делорран, току-що завърнал се от неуспешното преследване на Върколаците. И двамата бяха видимо обезпокоени. Но не един от друг, а от другите на масата.
	Те бяха човеци.
	Като поддръжник на каузата на пантеонистите, Дженеста и друг път бе контактувала с хора и появата им в двореца й не беше необичайно явление. Това, което безпокоеше двамата орки, бе занятието, с което се препитаваха тези тримата.
	Забелязала мрачното настроение на Делорран и Мерсадион, Дженеста заговори:
	— Генерале, капитане, позволете да ви представя Мика Лекман — тя посочи най-високия от тримата.
	Ако имаше брада, тя щеше да скрие белега, който тръгваше от горния край на дясната му скула и стигаше до ъгъла на устата. Но вместо това мъжът си бе пуснал мустаци. Косата му беше разчорлена и мазна, кожата — потъмняла от слънцето и сипаничава. Мускулестото му телосложение и кройката на дрехите му говореха, че е военен.
	— А тези са неговите… ъъъ… сподвижници — добави Дженеста.
	Лекман схвана подканата й да ги представи, захили се нагло и посочи с палец мъжа отдясно.
	— Грийвър Олей — обяви той.
	Грийвър бе най-ниският от тримата. Имаше лице на плъх, пепелява коса и стъклено сиво око — другото бе скрито от черна превръзка. Къса прошарена брада стърчеше от острата му брадичка. Беше слаб и жилест. Когато се захили, разкри два реда жълтеникавокафяви зъби.
	— А другият е Джабез Блаан — обяви Лекман.
	Мъжът отляво бе най-едрият от тримата. Вероятно тежеше колкото другите двама, взети заедно, но по огромното му тяло нямаше никаква тлъстина. Лъскавата му бръсната глава сякаш бе набучена направо на раменете. Носът му, чупен безброй пъти, приличаше на дръжка на врата. Юмруците, които бе положил на масата, навярно биха могли да строшат дънера на дъб.
	Нито един от представените не проговори. Двамата само леко кимнаха с глави.
	Делорран и Мерсадион продължиха да ги разглеждат с нескрита тревога.
	— Наех ги — продължи Дженеста — заради техните умения. Но затова ще поговорим малко по-късно. — На масата пред нея бе положен пергаментът, донесен от Делорран. Тя почука върху него с дългия си нокът. — Благодарение на капитан Делорран, който току-що се върна от особено важна мисия, вече знаем, че е посегнато върху моя собственост. За съжаление въпреки усилията на капитана, другият, по-важен предмет, все още е в чужди ръце. Крадците засега успяват да се измъкнат от справедливо наказание.
	Делорран се покашля сподавено.
	— Ако ми позволите, Ваше Величество, смятам, че Върколаците вече са си получили заслуженото. Доколкото знам, от тях няма и следа.
	— Видяхте ли ги да умират?
	— Не… с очите си, господарке. Но когато ги зърнах за последен път, препускаха към неминуема гибел. Без никаква надежда да се измъкнат.
	— Не чак толкова неминуема, колкото си мислите, капитане.
	— Ваше Величество? — изцъкли се Делорран.
	— Сведенията за смъртта им са били малко преувеличени, ако мога така да се изразя.
	— Нима са се измъкнали от бойното поле?
	— И още как.
	— Но…
	— Откъде зная ли? Ами след като са преминали от другата страна, те са били преследвани от патрул на дракони и дори са оцелели след неговата атака.
	— Ваше Величество, аз…
	— Вие трябваше да останете още малко там, капитане, колкото да се уверите лично, че изменниците са получили каквото заслужават. А не да ми се явявате тук с предположения — тонът й бе по-скоро на обидено дете, отколкото на разгневена кралица.
	— Ваше Величество… — поде той смирено.
	— Сигурно сте чули за злощастния край на генерал Кустан? — Делорран я погледна уплашено. — Той плати цената на вашия провал.
	Капитанът нямаше време да отговори, защото Дженеста щракна с пръсти. В същия миг ги обкръжиха прислужници-елфи и започнаха да наливат вино от сребърни кани.
	— Нека вдигнем тост — рече тя — за връщането на онова, което ми принадлежи, и за наказанието на моите врагове.
	Тя отпи от чашата и останалите последваха примера й.
	— Което не означава, капитане, че вие няма да заплатите определена цена — допълни Дженеста.
	Делорран не можа веднага да схване думите й и я погледна объркан. След това смисълът им сякаш достигна до съзнанието му. Той погледна чашата в ръката си и лицето му пребледня.
	Чашата се изхлузи от пръстите му, падна и се строши. Устата му увисна, той стисна гърлото си и изстена:
	— Ах, ти… кучко…
	После се надигна и направи няколко крачки, като се олюляваше.
	Дженеста не сваляше равнодушния си поглед от него.
	Делорран посегна към дръжката на меча.
	Кралицата не помръдваше.
	Капитанът видимо не можеше да контролира движенията си. Лицето му бе обляно в пот и разкривено от болка. От гърлото му излизаха мъчителни, свистящи хрипове. Той се преви и падна по очи. Дори на земята тялото му продължаваше да се гърчи от болезнени конвулсии. После изви гръб назад и започна да рита с крака. След минута бе вече неподвижен.
	Лицето му бе застинало в маска на неописуема мъка.
	— Защо да пилея безценните си запаси от магия? — обърна се Дженеста към смълчаните си гости. — Пък и без това исках да изпитам тази отвара.
	Изпод масата се появи Сапфир. Котката наведе глава към локвата от разляно вино, но Дженеста й махна с ръка и тя побягна.
	Кралицата вдигна глава. Тримата човеци гледаха чашите си със загрижени лица.
	— О, не се безпокойте — рече им тя. — Защо ми е да тровя гости, на които имам намерение да се доверя? И ти, Мерсадион, престани да ме гледаш втренчено. Едва ли щях да си правя труда да те повишавам само за да те пратя в гроба. Е, поне засега.
	Тя се засмя, сякаш бе казала нещо изключително забавно. След това стана, прекрачи трупа и се приближи към тях.
	— Но стига забавления. Да преминем към работата. Генерале, както вече казах, Лекман и хората му имат специални умения. Те са специалисти в откриването на избягали престъпници.
	— Искате да кажете, ловци на глави, Ваше Величество?
	— Някои ни наричат и така — отвърна Лекман. — Но ние предпочитаме да се наричаме стражари на свободна практика.
	— Да, и това става — засмя се Дженеста. — Но не бъди скромен, Лекман. Кажи на генерала за вашата тясна специалност.
	Лекман кимна на Грийвър Олей и той извади един чувал и го стовари на масата.
	— Тясната ни специалност е да ловим орки — обяви Лекман.
	Грийвър отвори чувала. Вътре имаше пет-шест жълто-кафяви овални предмета. Мерсадион се втренчи в тях. Мина известно време, преди да разбере какво представляват.
	Изсъхнали оркски глави. На лицето му се изписа погнуса.
	Лекман го дари с мазна усмивка.
	— Не се безпокойте, занимаваме се само с изменници.
	— Генерале, надявам се, че нямате никакви предразсъдъци относно намерението ми да наема тези достопочтени господа — рече Дженеста. — Разчитам да им окажете пълно съдействие при изпълнението на тяхната задача.
	У Мерсадион се бореха амбицията и отвращението. Но той скоро се взе в ръце.
	— И каква ще е тази задача, Ваше Величество?
	— Преследването на Върколаците и, разбира се, връщането на откраднатата ми собственост. За подобна задача са необходими опитни хора.
	Мерсадион се обърна към Лекман.
	— Само трима ли сте? Или имате и други… помощници?
	— Можем да повикаме и други, ако е необходимо, но обикновено работим сами. Така ни е най-удобно.
	— И на чия страна сте?
	— На своята. — Лекман погледна към Дженеста. — И на този, който ни плаща.
	— Те не са нито унисти, нито пантеонисти — обясни Дженеста. — По-скоро неверници, еретици, търсачи на приключения. Така ли е, Лекман?
	Ловецът на глави подсмръкна и кимна. Не беше много ясно дали бе съгласен с определения като „неверници“ или „еретици“.
	— Което ги прави идеални за моята задача — продължи кралицата. — Тъй като единственото, което ги интересува, е възнаграждението.
	— И какво ще правим оттук нататък, господарке? — попита Мерсадион, който все още се бореше със скрупулите си.
	— От сведенията, с които разполагаме, може да се заключи, че Върколаците са тръгнали към Троица. Всички ще се съгласите, че това е много подозрително. Може би Делорран е бил прав и те наистина са станали изменници. Лично на мен ми е трудно да го повярвам. Но ако наистина са в Троица, с каквато и да е цел, нашите приятели тук са най-подходящите кандидати за техни преследвачи.
	— Какви ще бъдат вашите заповеди? — попита Лекман.
	— Най-важна от всичко е реликвата. Ако успеете да избиете Върколаците, и най-вече да видите сметката на водача им — толкова по-добре. Но не и с цената на реликвата. Използвайте всякакви методи.
	— Можете да разчитате на нас… Ваше Величество — рече Лекман.
	— Надявам се. За ваше добро е. — В тона й се долови хладина. — Защото решите ли да ме измамите, ще разберете, че гневът ми е безграничен. — Погледите на всички присъстващи се впиха в трупа на пода. — Но справите ли се, няма да има по-щедра награда от моята. — Усмивката отново изгря на лицето й. Ако не я познаваха добре, щеше да им се стори топла. — Няма да оставя необърнат камък, докато не открия онези негодници и не си върна онова, което ми отнеха.
	Тя даде знак на двама от оркските стражници и те отнесоха трупа на Делорран.
	— Нека влязат — нареди Дженеста на един прислужник.
	Той разтвори голямата врата към столовата. Влязоха двама старейшини-елфи и се поклониха ниско.
	— Имам съобщение за вас — рече им Дженеста. — Разпространете го из цялото царство и пратете вестоносци към всички места, до които трябва да достигне тази информация. — Тя махна с ръка към слугите при вратата. — Продължавайте.
	Един от слугите разви пергаментов свитък и започна да го чете с типичната за елфите напевна интонация:
	— Нека се знае, че по заповед на Нейно имперско величество кралица Дженеста от Каменна могила, оркската дружина, известна като Върколаците, оттук нататък се обявява за изменническа и се лишава от протекцията на това царство. Нека бъде известно и че за главите на офицерите от дружината ще бъде изплатено възнаграждение в пари, земя или скъпоценности, според желанията на онзи, който се яви с тях. Изброените по-долу капитан Страк, стотници Хаскеер и Джъп, десетници Алфрей и Койла се издирват, живи или мъртви и за всеки от тях се предлага съответната на ранга му награда. Също така съответстваща на ранга им награда ще бъде изплатена за залавянето, живи или мъртви, на изброените войници: Бохсе, Брегин, Калтмон, Дариг, Елдо, Финдже, Гант, Гледег, Хустук, Джад, Кестикс, Лиффин, Меклун, Неп, Носкаа, Орбон, Проок, Рефдоу, Сифи, Слеттал, Талаг, Точе, Вобе, Релбид и Зода. Да се знае, че всеки, който укрива указаните изменници, ще бъде съден по същите обвинения. По заповед на Нейно величество кралица Дженеста, да бъде пресветло името й.
	Слугата нави пергамента и го подаде на един от елфите.
	— А сега вървете и го разпространете — заповяда Дженеста.
	Елфите се поклониха и излязоха.
	Кралицата се изправи и всички побързаха да последват примера й. Тя се обърна към ловците на глави и каза:
	— Вие най-добре тръгвайте, защото Върколаците имат преднина. Да видим дали този път ще успеят да се измъкнат — добави тя и се засмя. След това им обърна гръб и напусна залата.


>>	21.

	Джъп се наведе и грижовно попи с кърпа челото на Хаскеер.
	На няколко крачки от навеса Страк, Алфрей и неколцина оръженосци наблюдаваха сцената с нескрито изумление.
	Алфрей поклати глава.
	— Брей, а мислех, че съм видял всичко на този свят.
	— Още едно доказателство, че няма нищо по-чудато от древните народи — отбеляза философски Страк.
	След тези думи всички се разпръснаха и се заеха с ежедневните си дела.
	Хаскеер започна да идва на себе си. Примигна мъчително срещу ярката светлина и промърмори нещо нечленоразделно. Джъп не беше сигурен дали Хаскеер го вижда, или просто бълнува. Изстиска кърпата и отново я положи върху челото на болния.
	— Какво… по дяво… — Хаскеер се размърда.
	— Спокойно, спокойно — погали го Джъп. — Скоро ще се оправиш.
	— К’во?
	Не беше ясно дали объркването, което се четеше по лицето на Хаскеер, се дължи на болестта и треската или на факта, че джуджето се е надвесило над него със загрижено изражение.
	— Много неща се случиха, докато беше в несвяст — заговори Джъп. — Ако желаеш, ще ти ги разкажа.
	— А-а, к’во?
	— Не знам дали ме разбираш, или не, копеле арогантно, но въпреки това ще ти разкажа.
	Той описа на трескавия орк всичко, което се бе случило през изминалите дни. Някъде по средата на разказа клепачите на Хаскеер се склопиха и той захърка шумно.
	Джъп се изправи.
	— Не мисли, че ще ми се измъкнеш толкова лесно. Пак ще се върна — подхвърли той на спящия и се измъкна изпод навеса.
	Навън грееше ярко слънце. Той спря и огледа пейзажа. Хълмовете от двете страни на Калипарския залив бяха покрити с гъста зеленина, но бреговете бяха мочурливи и негостоприемни. Върколаците бяха разположили лагера си на единственото късче суха земя, което бяха открили, но въпреки това краката им затъваха в меката почва.
	Оръженосците се бяха разпръснали да събират съчки за огъня или се занимаваха с други, ежедневни задачи. Наблизо се разхождаха Алфрей и Койла.
	— Как е той? — попита Алфрей.
	— Дойде на себе си за малко — усмихна се Джъп. — Но пак потъна, докато му разказвах какво е станало междувременно. Стори ми се малко объркан.
	— Нищо чудно, като се има предвид болестта. Мисля, че се оправя. Това, което ме изненадва, е твоето отношение към него.
	— Никога не съм имал нещо против този копелдак, каквото и да смята той по въпроса. Макар и заядлив, той е верен приятел.
	— Всеки е трогателен, когато е болен — припомни му Койла. — Не се размеквай прекалено, защото после ще се разочароваш.
	— Няма опасност.
	Алфрей въздъхна и каза:
	— Май е по-хладно, отколкото очаквах, а и тази влага. Но все пак не е толкова зле. Имам усещането, че се намирам на някакво късче земя от Марас-Дантия отпреди лошите времена. Лесно става, като примижиш и дадеш воля на въображението си.
	Койла се готвеше да отговори, когато чуха викове откъм близкото езеро. Втурнаха се натам, за да видят какво става и пътем към тях се присъедини Страк.
	Малко след това ги пресрещна един задъхан оръженосец.
	— Какво има, Проок — попита го Страк.
	— Малък проблем, капитане.
	— Какъв?
	— Ами… най-добре сам да видите.
	Продължиха нататък и стигнаха брега на езерото, където се бяха струпали неколцина оръженосци. Малка група странни създания танцуваха пред тях.
	— О, не — въздъхна Алфрей. — Проклета напаст!
	— Какво е това? — поиска да знае Джъп.
	— Дървесни нимфи.
	— И два-три зли духа — добави Страк.
	Похотливите женски бяха облечени с прозрачни мантии, дълбоко изрязани на гърдите и с цепки отстрани, за да разкриват примамливо оформените им крайници. Те подскачаха, развяваха кестенявите си коси и заемаха сладострастни пози. Всичко това бе придружено с пронизителни, крайно немелодични крясъци, които отекваха надалеч из въздуха.
	— В името на всички богове, каква е тази шумотевица? — попита Джъп.
	— Песента на сирените — обясни Алфрей. — Би трябвало да е съблазнителна и неустоима.
	— Но нещо не се получава, а?
	— Защото нещастниците нещо не са доразбрали — намеси се мрачно Койла. — Приличат на дърти уличници.
	Нимфите продължаваха да пъчат гърди и да въртят бедра и дори воплите им се усилиха. Някои от оръженосците очевидно бяха привлечени от гледката.
	— Погледнете ги само! — ядосваше се Койла. — Очаквах повече от тези момчета. Не са ли ги учили да контролират оплодителните си торбички?
	— Млади са и не са виждали нищо подобно досега — отвърна Алфрей. — Дори не знаят, че това е илюзия, която може да им струва живота.
	— Наистина ли? — попита Джъп.
	— Дай им възможност и тези мръсници ще изсмучат жизнените ти сили. Стига само да им позволиш да те омагьосат.
	Джъп ги погледна с изцъклени очи.
	— Не мога да си представя по-лош начин да…
	— Джъп! — сряза го Койла.
	Джуджето се изчерви.
	— Но какво правят те тук? — зачуди се Страк. — Едва ли е най-подходящото място да примамват жертвите си.
	— Или са ги прогонили от други места — обясни Алфрей, — или са доскучали на обичайната си клиентела.
	— По-скоро второто, като ги гледам — изръмжа Койла.
	— Сами по себе те не са опасни — добави Алфрей. — Разчитат жертвите им да тръгнат доброволно с тях. Доколкото знам, не притежават никакви бойни умения.
	Оръженосците обсипваха нимфите с неприлични подвиквания. Неколцина неусетно запристъпваха към тях.
	— Добре, че Хаскеер не е тук — рече Джъп.
	— Това пък откъде ти хрумна? — попита Алфрей.
	— Нямаме време за глупости — реши Страк.
	— Все едно, че ми прочете мислите — кимна Койла, извади меча от ножницата и закрачи надолу към езерото.
	— Както вече казах — подвикна след нея Алфрей, — няма смисъл да се бием с тях!
	Тя го игнорира и продължи. Но целта й бяха оръженосците. Когато стигна до тях, започна да ги налага с плоското на меча си по задниците, а те заподскачаха уплашено и скоро след това хукнаха назад към лагера.
	Неуспелите съблазнителки изпискаха разочаровано и си тръгнаха.
	Койла се върна при офицерите.
	— Няма нищо по-добро за охлаждане на страстите от яко плясване по задните части — обяви тя, докато прибираше меча си. — Но ще ви кажа, че съм отвратена от поведението на тези младоци.
	— Губим си времето — оплака се Страк. — Още малко и ще пуснем корени тук. Време е да решаваме какво ще правим с Прокоп.


	Обсъдиха разгорещено всички „за“ и „против“ и накрая решиха да се отправят към родината на тролите. Щяха да мислят какво да правят, когато стигнат там.
	Пътя, който избраха, бе стар търговски маршрут, на север от поселището на пантеонистите, известно с названието Женска дъбрава. Преди да стигнат до него, щяха да свият на североизток към Прокоп. Щяха да преминат през доста опасни места, но пък поне щяха да избегнат гъсто заселените с хора южни райони.
	Хаскеер не участва в обсъждането на плана. Отдадоха мълчанието му на болестта. Все пак се бе възстановил достатъчно, за да язди без чужда помощ. Което пък показваше, че е на оздравяване.
	Известно време Страк язди редом с него. След близо час, през който не си размениха нито дума, той попита:
	— Е, как се чувстваш?
	Хаскеер го изгледа учудено, сякаш не очакваше да му заговори, и отговори:
	— Никога не съм бил по-добре.
	Страк не можа да не забележи странния, смирен начин, по който Хаскеер му отвърна. Но преглътна коментара си и подхвърли едно неутрално:
	— Добре.
	Изминаха още няколко минути мълчание, след което Хаскеер попита:
	— Мога ли да видя звездите?
	Страк бе малко смутен от въпроса и се поколеба, преди да отговори. Но след това си помисли: „Защо да не му ги покажа? И той има право.“
	Бръкна в кесията си и извади двете звезди.
	Ако се съдеше по изражението му, Хаскеер явно бе изключително заинтригуван от тях. Той протегна ръка и застина така, очаквайки Страк да ги положи върху дланта му. Страк отново се поколеба. Накрая все пак ги прехвърли в шепата му.
	Хаскеер сведе хипнотизиран поглед към двете звезди.
	Отново се възцари мълчание. Някакъв странен блясък гореше в очите на трескавия орк. Най-сетне той вдигна глава и промълви:
	— Колко са красиви.
	Това бе толкова нетипична реакция за Хаскеер, че Страк едва не зяпна от почуда. Във всеки случай не знаеше какво да каже. Не се и наложи, защото към тях се приближи един от съгледвачите.
	— Да видим какво ще ни докладват — рече Страк. — Дай ми ги.
	Той протегна ръка. Хаскеер продължаваше да ги разглежда.
	— Хаскеер! Върни ми звездите!
	— А? О, да. Ето.
	Той ги подаде и Страк ги прибра в кесията.
	— Какво има, Талаг? — обърна се капитанът към съгледвача.
	— Капитане, срещу нас идват хора. Към трийсетина, на около миля по-нататък.
	— Враждебно настроени?
	— Не зная дали са заплаха, или са просто примамка. Те са предимно женски, малки и старци. Приличат на бегълци.
	— Видяха ли те?
	— Съмнявам се. Не са военен отряд. Повечето от тях едва ходят.
	— Почакайте тук, аз ще ида на разузнаване.
	Страк погледна към Хаскеер, но оркът продължаваше да мълчи унесено.
	— Алфрей! — извика той. — Ела с мен!
	Койла и Джъп заеха мястото си в челото на колоната. Страк и Алфрей пришпориха конете. Още на следващия завой се натъкнаха на хората. Точно както Талаг ги бе описал, те бяха женски с малки на ръце и възрастни, които едва куцукаха. Появата на орките предизвика тревога в редовете им. Децата се притиснаха към майките си, а старците заеха отбранителни пози.
	Тъй като не виждаше никакви причини за безпокойство, Страк се приближи към тях. Алфрей и Талаг го последваха.
	Една от женските пристъпи напред. Изглеждаше доста млада, доколкото можеше да прецени. Имаше дълга, сплетена на плитки руса коса, която се спускаше до кръста й. Дрехите й бяха разпарцаливени. Очевидно се страхуваше, но въпреки това се изпъна гордо пред Страк.
	— Ние сме само жени и деца — заяви тя с потрепващ от напрежение глас. — И старци… Нямаме лоши намерения, нито можем да ви сторим нещо. Искаме само да преминем.
	Страк оцени малката й реч като доста храбра.
	— Не воюваме с женски и малки — отвърна той. — Нито ви заплашваме с нещо.
	— Имам ли думата ти, че няма да ни причините зло?
	— Имаш я. — Той огледа изтощените им лица. — Откъде сте?
	— От Женска дъбрава.
	— Значи сте пантеонисти?
	— Да. А вие се сражавате на наша страна, нали? — Беше по-скоро заявление, отколкото въпрос.
	— Случвало се е — отвърна Страк уклончиво.
	— Така и трябва. Защото и вие, древните народи, също като нас, вярвате в пантеона на боговете.
	Страк кимна, но не каза нищо повече по въпроса. Между орките и човеците имаше повече различия, отколкото сходства. Но не виждаше смисъл да повдига тази тема точно сега. Вместо това попита:
	— И какво ви накара да напуснете Женска дъбрава?
	— Градът бе нападнат от армия на унисти. Избиха повечето от мъжете, а ние сме от малкото оцелели.
	— Значи градът падна?
	— Не беше, когато го напуснахме. Бяха останали малко защитници, които продължаваха да удържат атаките, но едва ли за дълго. Вие да не сте тръгнали да им помогнете?
	— Не — поклати глава Страк. Точно този въпрос не му беше никак приятен. — Ние имаме друга… задача. Тръгнали сме за Прокоп. Съжалявам.
	— Надявах се, че сте отговорът на нашите молитви — рече тя с натъжено лице. — Но боговете сигурно ще ме чуят.
	— Накъде сте се запътили? — попита Алфрей.
	— Ами… бягаме без цел. Ще потърсим някое друго селище на пантеонисти.
	— Послушайте съвета ми и не се скитайте из равнините. Точно в този момент целият район около Тъкашка ливада е много опасен.
	— И ние така чухме.
	— Придържайте се към брега на залива — добави Страк. — Едва ли е необходимо да ви казвам, че трябва да сте далеч от Троица.
	— Смятахме да поемем към селищата на западния бряг — призна тя неохотно. — Хекстон или, може би, Вермилиън. Там поне ще ни посрещнат като свои.
	— Но пътят дотам е дълъг — рече Страк. Ужасно дълъг и опасен, добави той мислено.
	— С божия помощ ще успеем.
	Нямаше никакви причини да й симпатизира, но се надяваше да се окаже права.
	В този момент иззад завоя се появи дружината и препусна към тях. Сред бегълците отново се разнесе изплашен ропот.
	— Не се бойте — успокои ги Страк. — Моите войници няма да ви сторят нищо лошо.
	Орките наскачаха от конете и се втренчиха в изплашените хора. На свой ред хората ги оглеждаха с изопнати лица. Особено впечатление им направиха Койла и Джъп. Страк се радваше, че Хаскеер е някъде по-назад, защото точно сега не му бе до грубоватите му подмятания.
	— Тръгнахме само с дрехите на гърба си — оплака се жената. — Ще ни дадете ли малко вода?
	— Да — кимна Страк. — И храна също. Но не много — трябва да оставим за себе си.
	— Благодаря ви. Имате добри сърца.
	Страк нареди на неколцина оръженосци да се заемат със задачата.
	Едно от малките излезе напред и започна да ги разглежда, ококорило очички и пъхнало пръст в устата си. С другата ръка се беше уловило за полите на майка си. Жената погледна към малкото и се засмя.
	— Трябва да я извините. Че и повечето от нас. Малцина са виждали орки — при това приятелски настроени.
	Малкото пусна полата и пристъпи смело напред. Беше се втренчило в Койла и Джъп.
	— Какво е това? — То вдигна ръка и посочи лицето й.
	Койла не разбра какво има предвид. Изглеждаше доста объркана.
	— Знаците на лицето ти — добави малкото.
	— А, татуировките. Те показват моя чин.
	Детето я гледаше неразбиращо.
	— Така всички знаят кой командва — опита се да обясни Койла. После се наведе, взе една пръчка от земята и започна да чертае. — Гледай тук, ще ти покажа. Нашият… военачалник е Страк. — Тя го посочи с пръчката, сетне започна да чертае върху прахта. — Той носи по две извити черти на всяка буза. — Тя нарисува: __( (__. — Това означава, че е капитан. Или командир, ако ти е по-ясно. — Койла посочи Джъп. — Той е стотник, затова рисунките на лицето му са ей такива. — Тя нарисува: __(- -)__. — Стотниците са втори по важност след капитаните. Следващата степен е десетник, какъвто съм аз. — Тя нарисува: __( )__. — Разбра ли?
	Детето закима възторжено, взе пръчката от Койла и започна да чертае безсмислени драскулки по земята.
	Оръженосците се върнаха с водата и припасите.
	— Не е много — извини се Страк, — но сигурно ще ви дойде добре.
	— Повече е, отколкото имахме, преди да ви срещнем — рече жената. — Боговете да ви благословят.
	Страк беше смутен. Повечето от предишните му срещи с човеци бяха свързани с кървави боеве и убийства. По негова заповед оръженосците започнаха да раздават припасите на бежанците.
	Малкото се бе покатерило на коленете на Койла.
	— Чудати са игрите на съдбата, а? — подметна замислено Джъп.
	Жената го чу.
	— Намирате го за странно? Ние също. Истината е, че не сме по-различни от вас, нито от останалите древни народи. В сърцето си всички ние жадуваме за мир и мразим войната.
	— Орките са родени да воюват — отвърна Страк с известно негодувание. — Но това не значи, че го правим заради самото унищожение.
	— Моята раса също е вършила много злини — рече жената.
	Страк бе изненадан да чуе подобно признание от човек, но си замълча.
	Един от войниците минаваше покрай Койла и малкото. В ръката си държеше мях за вода. Малкото протегна ръчички. Оръженосецът махна капачката и му подаде мяха. Детето опря устни в отвора, надигна мяха и изведнъж лицето му се изкриви. От гърлото му се изтръгна ужасен звук.
	— Апчихууу!
	Койла скочи на крака. Двамата с оръженосеца се отдалечиха на няколко крачки.
	За ужас на Страк жената се засмя.
	— Бедничката. Настинала е.
	— Настинала?
	— Да, има съвсем лека простуда. Ще й мине до ден-два. — Тя положи длан на челото на малкото. — Като че ли си няма други грижи. Нищо чудно скоро и ние да я пипнем.
	— Тази… простуда — заговори Койла. — Това болест ли е?
	— Болест ли? Ами да, предполагам, че е така. Но не е нищо…
	— Всички на конете! — извика Страк.
	Върколаците захвърлиха меховете и торбите с припаси и се метнаха на конете.
	Жената го гледаше стреснато. Спътниците й също.
	— Не разбирам. Какво има? Това е най-обикновена простуда.
	— Съжалявам — отвърна лаконично Страк. Опасяваше се, че всеки миг войниците му може да се нахвърлят върху хората и да ги избият. — Трябва да тръгваме. Желая ви… всичко най-добро.
	Той се обърна и тръгна към коня си.
	— Почакай! — извика тя след него. — Почакай! Аз не исках…
	Без да й обръща внимание, той се метна на седлото и извика на дружината да потегля.
	Всички пришпориха конете и оставиха учудените хора сред облак прах.
	— Дано да ни се размине — подметна Джъп, след като се отдалечиха.
	— Още едно доказателство, че не бива да се вярва на хората — отбеляза Алфрей. — Унисти или пантеонисти.


	Що се отнасяше до Дженеста, единствените добри унисти бяха мъртвите унисти.
	Във всеки случай труповете на унистите, които се подаваха от пълната с кръв яма, се оказаха полезни. Само че не всичко бе станало така, както се бе надявала.
	Намеренията й бяха да използва съдържанието на ямата като посредник при опитите си за гадаене. По принцип доста полезно средство, особено в тревожни и размирни времена. Нямаше по-голямо предимство от това да знаеш къде точно се намира врагът ти. Проблемът бе, че малко след началото на врачуването върху гладката повърхност на ямата се появи лицето на Адпар.
	Този път поне я нямаше самодоволната физиономия на Санара.
	В началото Дженеста бе завладяна от гняв и досада, още повече че привидението я поздрави с доста фалшива радост.
	— Сега не е време за празни приказки — сопна й се тя.
	— О, скъпа — отвърна образът на Адпар. — Аз пък си помислих, че ще поискаш да узнаеш къде се намират изменниците, които преследваш.
	Тревожен гонг отекна в главата на Дженеста. Тя си придаде невъзмутим вид и попита:
	— Изменници? Какви изменници?
	— Можеш да заблудиш подчинените си, скъпа, но не и мен. И престани да се преструваш на малко момиче, защото е отвратително. И двете знаем за какво говоря.
	— Да речем, че зная. Какво би могла да кажеш по въпроса?
	— Само, че тези, които търсиш, държат реликвата.
	— Какво?
	— Пак ли ще кажеш, че не знаеш за какво говоря.
	— Откъде ти е известно това?
	— Разполагам със свои източници.
	— Ако имаш нещо общо с тази история…
	— Аз ли? И какво по-точно?
	— Ако например се опитваш да се месиш в плановете ми.
	— О, значи имаме планове? Дали пък да не се заинтересувам?
	— Не се меси в тези неща, Адпар! Ако посмееш да…
	— Ваше Величество! — извика някой наблизо.
	Дженеста се огледа, премигвайки слепешката. На няколко крачки от нея стоеше генерал Мерсадион с вид на дете, което се готви да признае, че се е напишкало.
	— Какво има? — попита го тя.
	— Казахте ми да ви информирам, когато сме готови…
	— Да, да. Сега ще дойда!
	Той отстъпи смирено назад.
	Дженеста метна гневен поглед на Адпар.
	— Пак ще си поговоря с теб! — Пресегна се и разбърка леденостудената кървава вода, прогонвайки видението.
	След това се изправи и закрачи след почтително приведения генерал.
	Намираха се на хълм, от който се разкриваше гледка към бойното поле. Битката, която предстоеше да започне, не беше кой знае колко голяма. Щяха да участват не повече от хиляда участници от всяка страна, но изходът й имаше стратегическо значение.
	На страната на кралицата се сражаваха пантеонисти, джуджета и орки, като последните представляваха гръбнакът на армията. От другата страна имаше предимно унисти и малко джуджета.
	— Готова съм — съобщи тя на Мерсадион. — Закрийте се!
	Той махна с ръка и редицата от тръбачи, подредени малко по-надолу по склона, обърнаха гръб на бойното поле и изсвириха пронизителен сигнал. Мерсадион закри очите си с ръце.
	Долу в полето, чули сигнала, войниците на Дженеста направиха същото, за голяма изненада на унистите.
	Тя вдигна ръце и започна да рисува във въздуха магическа формула. След това бръкна под наметалото си и извади един предмет, който наподобяваше голям скъпоценен камък. Многостенната му повърхност сияеше с ярка, разноцветна светлина.
	Дженеста го подхвърли във въздуха сякаш не много силно, ала въпреки това сияещият камък полетя нагоре и настрани, сякаш бе понесен от вятъра. Войниците от вражеската армия го зърнаха и проследиха замаяно издигането му. Почти никой от тях не направи опит да закрие очите си. Малцина се усетиха, че ще се случи нещо непредвидено.
	Камъкът продължаваше да се издига бавно и да се върти, разпръсквайки призрачно сияние. После неочаквано избухна, превръщайки се в ярък блясък, който можеше да затъмни стотици светкавици. Взривът от светлина продължи по-малко от секунда. Едва бе угаснал, когато откъм бойното поле долетяха първите писъци. Противниковите войници се блъскаха едни в други слепешката, хвърляха оръжията си и притискаха очите си с ръце.
	Последва нов сигнал на тръбачите. Войниците на Дженеста махнаха ръце от очите си, обърнаха се и се заеха с клането.
	Мерсадион стоеше до кралицата.
	— Полезна добавка към нашето въоръжение — подметна доволно тя. — Заслепяващи муниции.
	Виковете и крясъците на безпомощните унисти ставаха все по-силни.
	— Само че не можем да я използваме твърде често — призна тя. — Защото е ужасно изтощителна. — Тя попи с кърпичка потта от челото си. — Доведете коня ми.
	Генералът се втурна да изпълни заповедта.
	Клането на бойното поле продължаваше. Макар да й носеше радост, то по никакъв начин не прогонваше грижите й.
	Мислите й бяха насочени към Върколаците.


>>	22.

	За Върколаците следващите няколко дни преминаха сравнително спокойно. Единствено Хаскеер бе източник на всеобща загриженост. Той се люшкаше между периоди на въодушевление и потиснатост и често говореше неща, които никой не можеше да разбере. Алфрей твърдеше, че се подобрява и че е на път да се възстанови от едно заболяване, което нерядко сееше смърт сред древните народи. Но изглежда Страк не бе единственият, който се съмняваше в благоприятния изход.
	Но и тази грижа бе забравена, когато вечерта на третия ден приближиха Прокоп.
	Родината на тролите се намираше в центъра на големите равнини. В началото равнинните треви отстъпиха място на шубраци, които на свой ред бяха заменени от горички. Накрая горите изчезнаха, прогонени от скалистата, безводна земя.
	Същинският Прокоп се състоеше от струпани един до друг назъбени каменисти хълмове. Сякаш в далечни и незапомнени времена земята под тях е била покрита с пръст и само тези, стърчащи нагоре зъбери бяха останали да напомнят за онова, което се крие отдолу. Но за орките — както за и всички останали древни народи — не беше тайна, че подпочвените води и миньорските способности на тролите бяха превърнали скритите под повърхността скални маси в лабиринт от тунели, камери и пещери. Какво имаше в тях си оставаше загадка. Почти никой от осмелилите се да се спуснат долу не се бе завърнал, за да разкрие истината.
	— И кога за последен път някой е дръзвал да нападне това място? — попита Страк.
	— Не зная — отвърна Койла. — Сигурна съм обаче, че е разполагал с по-сериозна армия от дружина изнурени орки.
	— Кимбал Хоброу изглежда вярва, че ще може да се справи с тази задача.
	— Той също няма да се яви тук с малобройна армия. Погледни ни — шепа орки сме.
	— Малко сме, вярно е, но имаме опит, въоръжени сме добре и сме твърдо решени…
	— Не ги пробутвай точно на мен, Страк — засмя се Койла. — Пък и аз съм от тези, които предпочитат да са на свеж въздух. По-важното е как да се промъкнем вътре.
	— Говори се, че има тайни пътища. Разбира се, едва ли ще намерим случайно някой от тях, така че остава да се отправим към главния вход. Все ще е някакво начало.
	— Че той не е ли също скрит?
	— Едва ли, след като го охраняват добре. Пък и Прокоп не се слави с гостоприемството си.
	— Не става ли дума за това там — Койла му посочи към голямо и тъмно петно, което се открояваше насред масивна скална издатина. Като напрегна очи, Страк установи, че това е отвор.
	Приближиха го предпазливо. Оказа се, че е вход на пещера, но много голям — с височината на селска къща. Изглеждаше пуст, но не можеха да са съвсем сигурни, тъй като вътре бе тъмно.
	— Може би това ще свърши работа — рече Койла и извади от пояса си огниво и парче кърпа, което използваше, за да чисти ножовете си. Запали плата с огнивото и го вдигна, колкото да виждат на няколко крачки пред себе си.
	— Прилича на задънена кухина в скалите — рече Страк.
	Койла погледна надолу.
	— Спри! — прошепна тя и го дръпна за ръката. Гласът й отекна в стените. — Погледни.
	Само на три крачки пред тях в хода зееше отвор. Приближиха се към него и надзърнаха през ръба, но не успяха да различат нищо в непрогледния мрак. Койла пусна горящото парче плат. То полетя надолу, превърна се в мъждукаща точица и изчезна.
	— Май че е бездънна — промърмори Койла.
	— Съмнявам се. Пък и докато измислим нещо по-добро, това е едничкият ни път навътре. Да се връщаме.


	Грийвър Олей нагласи черната превръзка на окото си.
	— Винаги започва да ме боли, когато тези негодници са наблизо — оплака се той.
	Лекман прихна подигравателно. Олей се намръщи.
	— Подигравай ми се. Но докато бяхме в двореца с всички тези орки наоколо, щях да умра от болки.
	— Какво мислиш, Джабез? — попита Лекман. — Наш’то момче да не е скрило хрътка за орки в празната дупка на окото си?
	— Ами — озъби се Блаан. — Той самият си е хрътка за орки, откакто онез му избиха окото.
	— Дрънкате глупости и двамата — изръмжа Олей. — И не ми викай момче, Мика.
	Троица бе останала далеч зад тях. Бяха се постарали да заобиколят отдалеч това голямо човешко селище. Би било глупаво да минават през него. Но от жените, с които бяха разговаряли в нивите, представяйки се за добропорядъчни унисти, бяха научили, че дружината е преминала по тези места.
	Изглежда се бе случило още нещо, но когато Лекман се опита да узнае подробности, жените изведнъж замлъкнаха. Разбраха само, че орките са направили нещо много лошо — нещо, което е накарало половината град да ги преследва чак до Калипарския залив. Което от своя страна идваше да посочи, че Върколаците не са в съюз с унистите. Ловците на глави обаче не даваха пукната пара за последното. Всичко, което ги интересуваше, бе да се доберат до реликвата и до толкова оркски глави, колкото можеха да отнесат в двореца, за да получат наградата.
	По тази причина те също се отправиха към Калипар, с надежда да открият пресни следи. Но вече няколко дена следваха брега на залива, без да мярнат и косъм от изменниците.
	— Мисля си, че не ще ги намерим по тез места — обяви Блаан.
	— Остави мисленето на мен, Блаан — посъветва го Лекман. — То не е от силните ти страни.
	— Може и да е прав, Мика — намеси се Олей. — И да са били тъдява, тръгнали са си вече.
	— А, значи окото ти не е чак толкоз сигурно в края на краищата — присмя му се Лекман.
	Разговорът им секна, когато заобиколиха дърветата.
	— Това пък какво е? — ококори се Лекман.
	От другата страна на пътя имаше малък, вдигнат с подръчни средства лагер. Обитателите му бяха жалка сбирщина от облечени в парцаливи дрехи жени, деца и старци. Изглеждаха доста изтощени.
	— Не виждам никакви мъже — отбеляза Олей. — Не и такива, които да ни се опънат.
	Хората също ги видяха и наскачаха уплашено.
	Една жена се отдели от групата и се приближи към тях. Имаше дълга руса коса, привързана с износена панделка. Лекман си помисли, че има високомерна осанка.
	Тя изгледа тримата странници. Високият имаше белег. Ниският бе с груби черти и превръзка на окото. Гологлавият бе с телосложение на тухлен нужник.
	Лекман я надари със злобна усмивка.
	— Добър ви ден.
	— Кои сте вие? — попита тя с нескрита подозрителност. — Какво искате?
	— Няма от какво да се плашите, госпожо. Ние сме скромни хорица, тръгнали по работа. — Той изгледа хората зад нея. — И май имаме нещо общо.
	— И вие ли сте пантеонисти?
	Точно това му трябваше.
	— Да, госпожо. Богоугодни хорица като вас.
	Тя изглежда леко се успокои.
	Лекман освободи единия си крак от стремето.
	— Имате ли нещо против да сляза?
	— Не бих могла да ви спра.
	Той слезе от коня, като се стараеше да се движи бавно, за да не я изплаши. Олей и Блаан последваха примера му.
	Лекман се протегна.
	— Цял ден яздихме. Хубаво е да си почине човек.
	— Прощавайте, ако ни сметнете за негостоприемни — извини се жената, — но не можем да ви предложим нито храна, нито вода.
	— Няма значение. Виждам, че и вашата не е лесна. Отдавна ли пътувате?
	— Вече ми се струва цяла вечност.
	— Откъде сте?
	— От Женска дъбрава. Но по нашите места станаха размирици.
	— Размирици има навсякъде, госпожо. Живеем в неспокойни времена.
	Тя огледа Блаан и Олей.
	— Приятелите ви са много мълчаливи.
	— Не са сладкодумци, вярно е. Повече ги бива в работата. Но да не губим време в празни приказки. Спряхме, защото се надявахме, че ще можете да ни помогнете.
	— Както вече казах, нямаме…
	— Не става въпрос за това. Въпросът е, че ние търсим един… отряд, и тъй като пътувате отдавна, може би сте го видели.
	— Доста малко хора срещнахме по време на пътуването.
	— Не говоря за хора. Имам предвид древните народи.
	На лицето й отново се изписа съмнение.
	— И кой народ по-точно?
	— Орките.
	Лицето й трепна и това не остана скрито от погледа му.
	— Ами, аз…
	— Но нали ги срещнахме, мамо!
	Ловците на глави извърнаха погледи. Едно малко момиче беше излязло пред групата.
	— Онези смешни същества с татуировките по лицата — продължи детето. Говореше носово, сякаш имаше настинка. — Не може да не ги помниш!
	Лекман вече знаеше, че са попаднали на златна жила.
	— О, да — кимна жената, сякаш едва сега се бе сетила. — Наистина срещнахме една група орки, преди няколко дена. Но само се разминахме с тях. Изглежда много бързаха.
	Лекман тъкмо се готвеше да продължи разпита, когато детето се приближи към него.
	— Вие техни приятели ли сте? — попита то.
	— Не се меси! — скастри я той, ядосан, че ги прекъсват.
	Детето отстъпи уплашено назад и се скри сред групата. Но реакцията на Лекман бе изплашила и жената. Останалите пантеонисти също настръхнаха, но Лекман виждаше, че не представляват заплаха.
	Той заряза приятелския маниер.
	— Знаете ли накъде тръгнаха тези орки?
	— Откъде да знаем? А и защо са ви притрябвали?
	— Имаме да довършим една работа с тях.
	— Сигурни ли сте, че не сте унисти?
	Той се ухили като изгладнял плъх.
	— Не сме унисти, можете да не се съмнявате.
	Олей и Блаан се изхилиха неприятно.
	— Кои сте вие?
	— Пътешественици, които ще продължат по пътя си веднага щом получат малко сведения. — Той се огледа със зъл поглед. — Може би мъжете ви ще знаят накъде поеха орките?
	— Ами те… отидоха да търсят храна.
	— Позволете да се усъмня… госпожо. Мисля си, че мъжете ви ги няма никакви. — Той изгледа спътниците й. — Гледам и младежи нямате. А поне един-двама щяха да останат с вас да ви пазят.
	— Наблизо са и скоро ще се върнат. — В гласа й се прокрадна отчаяние. — Ако не искате да си имате неприятности…
	— Не ви бива да лъжете, госпожо. — Той втренчи поглед в момичето. — Но нека си останем приятели, какво ще кажете? Та накъде тръгнаха онези орки?
	Тя прочете заплахата в очите му и сведе глава.
	— Чух ги да споменават Прокоп.
	— Страната на тролите? Че защо им е да ходят там?
	— Откъде мога да знам?
	— И нищо друго ли не казаха?
	— Не, нищо.
	— Съмнявам се, че ми казвате всичко, което знаете — рече той заплашително. — Може въобще да не са тръгнали за Прокоп.
	— Казах ви каквото зная. Няма друго.
	— Тъй, госпожо, но нямате нищо против да се уверим, нали?
	Той кимна на Блаан и Олей. Тримата заобиколиха жената.
	Когато приключиха и си тръгнаха, Лекман не се съмняваше, че тя бе казала истината.


	Според Страк обстоятелствата налагаха да преминат към директен подход.
	— Имаме само една възможност — да нападнем. Влизаме, вършим си работата и изчезваме.
	— Мисля, че е подходът е правилен — присъедини се Койла. — Но все пак трябва да предвидим и затрудненията. Първо — влизането. Единственият възможен път е кладенецът в пещерата. Може въобще да не е свързан с лабиринта на тролите. А дори да е, може да е невероятно дълбок.
	— Имаме предостатъчно въже. Ако трябва, ще идем да намерим още.
	— Добре. Но това не изчерпва всичко, Страк. Не знаем колко са дълги тунелите долу. Каква е гаранцията, че бързо ще открием звездата? Освен това сигурно ще е непрогледен мрак. А тролите виждат чудесно в тъмнината. За разлика от нас.
	— Ще направим факли.
	— С което само ще се издадем. Освен това те познават терена.
	— Не и дотам, докъдето се простират мечовете ни.
	— Остава въпросът с измъкването. Как смяташ, че ще се получи? От само себе си?
	— И преди сме си залагали главите, Койла. Няма да ме уплашат дребни трудности.
	Тя въздъхна.
	— Твърдо си решил, нали?
	— Добре ме познаваш. Но ще взема с мен само доброволци.
	— Това не ме безпокои. По-важното е да обмислим как точно да го направим. Не може просто да се хвърлим с главите напред.
	— Понякога и така става. Освен ако не измислиш нещо по-добро.
	— Точно това е проблемът, че не мога.
	— Забравихте ли Хоброу? — намеси се Алфрей.
	— Натрихме му добре носа. Едва ли ще се появи толкова скоро тук.
	— Но не е само той. Доколкото знам, из страната гъмжи от кръвожадни типове, които горят от нетърпение да ни открият. Ясно ви е, че по-трудно се удрят подвижни цели.
	— Съгласен. Но пък цели, които отвръщат на стрелбата, по-лесно биват оставяни на мира.
	— Какво искаш да кажеш, Страк? — попита Койла.
	Той вдигна глава.
	— Здрачава се. Утре ще потърсим друг път за влизане. Ако не намерим, ще се спуснем през кладенеца.
	— За който дори не знаем къде води — подметна Койла.
	— Страк — обади се Джъп. — Да речем, че долу има звезда и ние я открием. После какво?
	— Надявах се никой да не зададе този въпрос.
	— Но вече го зададоха, Страк — обади се Алфрей. — Инак защо дойдохме тук?
	— Ами… нямаше какво друго да правим. Ние сме орки. Трябва ни цел. Знаеш го добре.
	— Добре, да речем, че се измъкнем живи и невредими от Прокоп — съгласи се Койла. — Ако ще търсим останалите звезди, трябва ни някакъв план.
	— Досега имахме късмет — съгласи се Джъп. — Но едва ли вечно ще е така.
	— Късмета ние сами си го създаваме — заяви спокойно Страк.
	Койла вече имаше идея.
	— Сетих се — можем да предложим звездата, или звездите, на Дженеста…
	— Това вече го обсъждахме — прекъсна я Страк.
	— Добре де, ще ги предложим на някой друг тогава.
	— И на кого?
	— Нямам представа! Страк, и аз като всички останали се улавям за сламки. Помислих си, че ако не успеем да открием всичките пет звезди, тези, които са у нас, няма да са ни от никаква полза. Докато пълна торба с жълтици ще направи живота ни по-приятен.
	— Звездите са сила. Сила, която може да свърши много добрини за орките и за другите древни народи. Няма да ги предам така лесно. Що се отнася до парите, забравяш за пелуцида. Дори малко от него ще ни донесе огромна печалба.
	— А, като стана дума за кристала — обади се Алфрей. — Решихте ли как да го разпределите?
	— Предлагам засега да го оставим обща собственост. Ще го ползваме за нуждите на дружината. Някакви възражения?
	Нямаше.
	Хаскеер изслуша целия разговор от разстояние. Когато свършиха, се приближи със замислено изражение, каквото напоследък често виждаха на лицето му.
	— Какво става? — попита ги той.
	— Чудим се как да влезем в Прокоп — обясни му Койла.
	Лицето на Хаскеер се озари, сякаш му бе хрумнала идея.
	— Защо не попитате тролите?
	Те се разсмяха. После постепенно осъзнаха, че Хаскеер не се шегува.
	— Какво искаш да кажеш? — погледна го Алфрей.
	— Помислете си, колко щеше да е добре, ако тролите ни бяха приятели.
	— Какво? — Алфрей зяпна от почуда.
	— Възможно е, нали? И всички останали врагове, ако предпочитахме да разговаряме с тях, вместо да ги нападаме.
	— Хаскеер, не мога да повярвам, че го чувам от теб — призна Койла.
	— Нима казвам нещо погрешно?
	— Не… но тези думи са толкова необичайни за теб.
	Той помисли малко и отговори:
	— Ах. Ами добре. Да ги избием всичките тогава.
	— Е, да, нещо такова очаквах да чуя от теб.
	Хаскеер разцъфна.
	— Хубаво. Кажете ми, когато ви потрябвам. Ще ида да нахраня конете.
	Той се обърна и се отдалечи.
	— Какво му става? — попита Джъп.
	Койла поклати глава.
	— Напоследък просто не е същият.
	— Алфрей, все още ли смяташ, че ще се оправи след болестта? — попита Страк.
	— Доста бавно се възстановява, съгласен съм. Но това се случва с войници, изкарали треска. Понякога минава доста време, докато дойдат на себе си.
	— Да дойдат на себе си! — възкликна Койла. — Хаскеер толкова не прилича на себе си, че сякаш са го сменили с някой друг!
	— Не зная дали да се тревожа, или да благодаря на боговете за промяната — подметна Джъп.
	— Ако не друго, поне престана да се заяжда с теб.
	— Алфрей, смяташ ли, че се държи така заради болестта? — заговори Страк. — Не е ли възможно да има и друга причина? Например да е получил удар по главата, без да забележим?
	— Няма признаци за подобно нещо. Пък и щяха да останат белези.
	— Добре, но дръж го под око, моля те.
	— Няма да го вземеш с нас долу, нали? — попита Койла.
	— Не, ще ни бъде в тежест. Ще го оставим тук с войниците, които ще пазят конете и лагера. Мислех, че и ти ще искаш да останеш, Койла.
	Ноздрите й трепнаха от обзелото я раздразнение.
	— Да не искаш да кажеш, че и аз ще съм ви в тежест?
	— Разбира се, че не. Но и друг път си споменавала, че не се чувстваш добре в затворени пространства. А ми се ще да оставя някого, на когото бих могъл да разчитам. — Той забеляза изражението й и добави: — Това също е важна задача. Кой ще продължи делото ни, ако не се върнем?
	— Съвсем сама?
	Джъп се захили.
	— Забравяш Хаскеер.
	— Много смешно! — облещи му се тя.
	Всички погледнаха Хаскеер. Той галеше коня по главата и го хранеше от шепата си.


>>	23.

	Това беше израз на Божия гняв. Кимбал Хоброу не се съмняваше.
	Преследването на безбожниците, които му бяха отнели онова, което му принадлежеше, го беше отвело до бреговете на Калипар. Отрядът му се бе смалил до десетина фанатизирани последователи. Малко преди да се спусне нощта, се натъкнаха на зловеща сцена. Досами пътя, сред опустошен лагер, се въргаляха телата на дузина човеци, повечето жени и деца. По дрехите им Хоброу позна, че са еретици — пантеонисти, странящи от пътя на праведните.
	Той скочи от коня и закрачи между труповете, следван от своите помощници. Дори картината на осакатените тела, отрязани крайници и потъмняла плът да му въздействаше по някакъв начин, това не пролича на лицето му.
	— Гледайте и запомняйте — заговори той. — Тези заблудени овце са се отклонили от единствено верния път. Приели са еретичните вярвания на нечистите раси и Всевишния ги е наказал за делата им. Истинска ирония е, братя мои, че за целта е използвал ръцете на нечовешки създания, превръщайки ги в инструменти на своя гняв. Те са легнали със змията и змията ги е разкъсала. На всекиму заслуженото.
	Той продължи нататък, като се навеждаше, за да се вгледа в лицата на избитите.
	— Дълга е ръката на Всемогъщия и възмездието му не познава граници — прогърмя отново гласът му. — Той поразява съгрешилите също толкова сигурно, както награждава своите избраници.
	Един от войниците го повика от другия край на лагера.
	— Какво има, Калверт?
	— Тази е още жива, господарю — той посочи една жена.
	Имаше дълга руса коса. Гърдите й бяха окървавени, дишането — съвсем повърхностно. Животът бавно я напускаше.
	Хоброу коленичи до нея. Жената го забеляза с размътен поглед и се опита да каже нещо, но се чу само хрипливо дишане.
	Той се наведе.
	— Говори, дете мое. Изповядай греховете си и облекчи душата си.
	— Те… те…
	— Кои?
	— Те дойдоха… и…
	— Те? Орките ли?
	— Орки — за миг погледът й се проясни. — Да… орки.
	— Те ли ви сториха това?
	— Орки… дойдоха…
	Останалите войници се струпаха около тях. Хоброу се обърна към тях.
	— Видяхте ли? Нито един човек не е в безопасност от прокълнатите орки, дори глупците, които застават на тяхна страна. — Той се обърна към умиращата жена. — Накъде тръгнаха?
	— Орки…
	— Да, орките — той заговори бавно. — Знаеш ли накъде поеха?
	Жената не отговори. Той сграбчи ръката й и я стисна.
	— Накъде тръгнаха, жено?
	— Пр… Прокоп…
	— Боже мили! — Хоброу я пусна и се изправи. Жената се опита да вдигне ръка и да улови неговата, но не й стигнаха сили.
	— На конете! — прогърмя той и очите му се озариха от сатанински блясък. — Продължаваме своя кръстоносен поход, братя мои! Скоро ще отмъстим. Господ Бог ще ви насочва и пази!


	Върколаците прекараха целия ден в търсене на друг вход към Прокоп. Но дори такъв да съществуваше, беше скрит твърде добре. За щастие не срещнаха и троли.
	Страк взе решение да проникнат в лабиринта през кладенеца. Щяха да започнат рано сутринта на следващия ден. Нощта вече бе паднала и тъй като се бояха, че тролите може да излязат навън по тъмно, поставиха подсилени постове. Сетне налягаха, като нагласиха оръжията до себе си.
	Алфрей предложи да раздадат по малко пелуцид. Страк не възрази, но забрани да се дава на часовоите. Той самият отказа да вземе и вместо това се изтегна на едно одеяло в края на лагера и се зае да обмисля плана за предстоящите действия.
	Последното, което си спомняше, преди да го обори сънят, бе натрапчивият мирис на пелуцид.


	Стъмваше се и на небето вече се виждаха звезди. Бяха ярки и блестяха силно — никога не бе виждал такива.
	Той стоеше на скалист хребет.
	На един хвърлей копие от другата страна на пропастта се виждаше друга подобна скала, само че обрасла с дървета. Далече долу белееше пенливата повърхност на виеща се из каньона река, от която се вдигаше пара. Скалистият каньон се простираше в двете посоки, докъдето стигаше погледът.
	Между двата хребета бе построен висящ мост с въжени подпори и дъски, по които да се минава.
	Без да знае защо, той пристъпи на моста и тръгна към отсрещната страна. Когато наближи средата, отнякъде повя приятен прохладен ветрец, който носеше ситни капчици от реката. Страк крачеше бавно и се наслаждаваше на величествената гледка.
	Оставаше му около една трета от моста, когато забеляза, че насреща му върви някой. Не можеше да различи чертите, но походката бе решителна и изпълнена с достойнство. Той продължи по моста, без да забавя крачка. Скоро вече виждаше съвсем ясно другата фигура.
	Беше същата орка, която бе срещнал и предишния път. Където и да беше това.
	Главата й бе украсена с яркочервени пера, а мечът й бе привързан на гърба и дръжката му се подаваше над лявото й рамо. Тя се подпираше с една ръка на въжения парапет.
	Познаха се почти едновременно и тя му се усмихна. Той отвърна на усмивката й.
	Скоро вече стояха един срещу друг.
	— Ето че пътищата ни се пресякоха отново — рече тя. — Добра среща!
	— Добра среща! — отвърна той.
	— Ти си странен пътешественик — рече му тя.
	— Защо смяташ така?
	— Винаги се появяваш и изчезваш загадъчно.
	— Бих могъл да кажа същото и за теб.
	— Не е така. Аз съм си тук. Ти си този, който изниква като мъгла над реката. Накъде си бе запътил?
	— На никъде. Всъщност… просто разглеждах наоколо. А ти?
	— Отивам там, където налагат обстоятелствата.
	— Както си поставила меча, няма да можеш бързо да го извадиш.
	Тя погледна неговото оръжие, което висеше в ножницата на колана.
	— Защо? Моят начин е по-добър.
	— В нашите земи са носели мечовете така само когато са пътешествали из безопасни страни. Но това е било много отдавна.
	— Никого не заплашвам, нито очаквам някой да заплаши мен. Там, откъдето идваш, не е ли същото?
	— Не.
	— В такъв случай твоята страна наистина е много мрачна. Нали не те обидих с думите си?
	— Не съм се обидил. Говориш самата истина.
	— Може би трябва да дойдеш и да се установиш тук.
	Не беше съвсем сигурен дали това е покана.
	— Би било много хубаво — отвърна уклончиво. — Ще ми се да можех.
	— Спира ли те нещо?
	— Не зная как да стигна до тези земи.
	Тя се разсмя.
	— Ама наистина винаги говориш в гатанки. Как можеш да кажеш подобно нещо, след като вече си тук?
	— Може да ти прозвучи глупаво, но е така. — Той се обърна и погледна надолу, към ревящата в каньона река. — Разбирам защо съм тук, колкото реката разбира защо и накъде тече. Дори по-малко от нея, защото реката винаги тече към океана и не познава времето.
	Жената се приближи към него.
	— Ние също не познаваме времето. Носим се по течението на реката на живота. — Тя бръкна в кесията на пояса си и извади две камъчета — малки и гладки. — Тези ги взех от брега на реката. — Тя се пресегна, разтвори шепа и камъчетата полетяха надолу. — Сега те отново се сляха с реката, както ние с теб се сливаме с реката на времето. Има някакъв таен смисъл в това, че се срещаме на моста.
	— Не разбирам за какво говориш.
	— Наистина ли?
	— Зная, че това, което казваш, е истина, но не мога да вникна в него.
	— В такъв случай отвори съзнанието си и ще се получи.
	— И как да го сторя?
	— Като не се опитваш.
	— Сега пък ти говориш в гатанки.
	— Истината е съвсем проста, ние сме тези, които я превръщаме в гатанки. Но скоро и ти ще разбереш.
	— Кога?
	— Всичко започва с този въпрос. Имай търпение, страннико. — Тя се усмихна. — Все още те наричам „странник“. Дори не зная името ти.
	— Нито аз твоето.
	— Как ти казват?
	— Страк.
	— Страк. Силно име. Подхожда ти. Да… Страк. — Тя го повтори, сякаш му се наслаждаваше: — Страк…


	— Страк. Страк! Страк!
	Някой го разтърсваше.
	— А? Какво… а ти как се казваш?
	— Аз съм — Койла. Ти коя реши, че съм? Събуди се, Страк!
	Той примигна и се огледа. Зазоряваше се. Бяха в Прокоп.
	— Изглеждаш странно, Страк. Какво ти има?
	— Ами… не… просто сънувах.
	— Напоследък често ти се случва. Добре ли си?
	— Да.
	— Кошмар ли беше?
	— Не. Съвсем не. Най-обикновен сън.


	Дженеста сънуваше кръв и разрушения, страдания и отчаяние. Сънят й бе изпълнен с похот и с начин за задоволяването й.
	Когато се пробуди, откри, че е в своето „светилище“. Върху олтара все още лежеше изкорменото тяло на жертвата й от ритуала предната нощ — младеж от човешката раса, току-що навлязъл в зрелост. Без да поглежда към него, тя се надигна и загърна голото си тяло в кожено наметало. Чифт високи ботуши оформиха тоалета й.
	Зазоряваше се, а я чакаше важна работа.
	Когато излезе от помещението, часовоите тракнаха с токове.
	— Последвайте ме! — нареди им тя с пресипнал глас.
	Преведе ги през лабиринт от сумрачни коридори, сетне се изкачи по каменно стълбище и се озова на открито, във вътрешния двор на двореца.
	Тук вече се бяха строили няколкостотин войници от армията й — избрани представители на всички отряди. Един сигурен начин мълвата за онова, което предстоеше да се случи, да се разпространи и до последния орк от ордата на Дженеста.
	Войниците бяха строени с лице към забита в земята греда, висока колкото малко дърво. Пред нея бяха струпани снопове изсъхнали клони. За гредата бе завързан облечен във военна униформа орк.
	Генерал Мерсадион посрещна Дженеста с дълбок поклон.
	— Готови сме да започваме, Ваше Величество.
	— Да прочетат обвинението.
	Мерсадион кимна на оркския капитан. Той пристъпи напред и вдигна пред себе си пергаментов свитък. С гръмовен глас, заради който му бе поръчана тази неприятна задача, капитанът зачете:
	— По заповед на Нейно имперско величество кралица Дженеста свеждаме до знанието ви заключенията на военния трибунал в случая с Крекнер, десетник от Имперската орда.
	Всички очи се извърнаха към завързания за гредата.
	— Обвиненията срещу споменатия Крекнер са както следва: Първо — че съзнателно е отказал да изпълни заповед, издадена от вишестоящ офицер, и второ, че чрез неизпълнението на тази заповед е проявил страх пред лицето на врага. Трибуналът го намира за виновен по отправените обвинения и постановява да бъде наказан така, както съответства на извършеното нарушение.
	Капитанът сгъна свитъка. На площада цареше мъртвешка тишина.
	Мерсадион пристъпи към завързания.
	— Имаш право да помолиш кралицата за милост. Ще се възползваш ли?
	— Да — отвърна Крекнер. Гласът му бе равен и силен. Очевидно бе войник с достойнство.
	— Да чуем — подкани го Мерсадион.
	Крекнер извърна глава към кралицата.
	— Ваше Величество, не съм имал ни най-малко намерение да се възпротивявам на заповедите. Наредиха ни да подгоним врага, но на земята лежаха неколцина наши ранени другари. Задържах се само колкото да спра кръвта от раната на един от тях и, повярвайте ми, със сигурност му спасих живота. Веднага след това се хвърлих в атака. Не съм проявявал неподчинение, а по-скоро състрадание към събрат. Моля за прошка, Ваше Величество. Смятам, че присъдата ми е несправедлива.
	Това вероятно бе най-дългата и най-старателно обмислената реч в живота му. Той вдигна умоляващ поглед към Дженеста.
	Тя направи продължителна пауза, преди да заговори. Доставяше й удоволствие мисълта, че както осъденият, така и всички останали се надяват да прояви милост.
	— Заповедите се дават, за да бъдат изпълнявани — обяви накрая. — Няма изключения… особено, за да се проявява _състрадание_. — Тя предъвка думата, сякаш бе горчив хап. — Отхвърлям молбата. Присъдата ще бъде изпълнена. Нека неговата участ е назидание за останалите.
	Тя вдигна ръка и промълви кратко заклинание. Осъденият орк се приготви да умре. Сноп ярка светлина бликна от пръстите й, изви се във въздуха и облиза клоните в краката му. Сухото дърво пламна мигновено. Жълтеникаво оранжеви езици се издигнаха нагоре.
	Осъденият посрещна смъртта храбро, но към края не можа да се сдържи и писъците му отекнаха в двора. Дженеста наблюдаваше равнодушно поглъщащия го огън.
	В мислите й не Крекнер, а Страк бе изгарящият на кладата.


	Върколаците бяха готови за тръгване.
	Страк се опасяваше, че Хаскеер ще се разсърди, задето не са го взели в отряда. Но сгреши. Десетникът прие новината без възражения. Кой знае защо това му се стори по-обезпокояващо, отколкото ако беше надигнал глас, както обикновено.
	Страк отведе настрани Койла, Алфрей и Джъп и им представи плана си.
	— Както вече се уговорихме, Койла ще остане в лагера с Хаскеер — рече той. — С вас ще бъде и Рефдоу.
	— А пелуцидът? — попита тя.
	— Събрахме го в два чувала, вместо да го държим по седлата. — Той посочи чувалите, поставени близо до завързаните коне. — Хубаво ще е да го натоварите на конете. Нека са готови за тръгване.
	— Ясно. А звездите?
	Страк бръкна в кесията си.
	— Вземи ги. Какво ще правиш с тях, ако не се върнем, е твоя работа.
	Тя огледа в продължение на няколко секунди двете звезди, сетне ги прибра в своята кесия и рече усмихната:
	— Дано не стигаме дотам. А ти имаш ли някакви идеи, в случай че не се появите?
	— Не и да тръгвате да ни търсите.
	— Добре — съгласи се неохотно тя.
	— Смятай го за заповед. Ако до утре на обед не се появим, почти е сигурно, че няма да се върнем. Оставям на теб да решиш какво да правиш по-нататък.
	Тя кимна.
	— Същото важи и ако тролите цъфнат тук преди нас.
	— А ние какво ще правим долу, Страк? — попита Алфрей.
	— Ще решаваме според обстановката. Няма как иначе. Не знаем какво ни чака.
	— Значи тръгваме на сляпо.
	— Е, не ни е за пръв път, нали?
	— Това, което повече ме безпокои — обади се Джъп, — е, че там долу наистина ще сме слепци.
	— Тролите виждат по-добре от нас в тъмнината — това е вярно. Но ние ще вземем факли. Докато разполагаме с тях, можем да мерим силите си с врага. И не бива да подценявате елемента на изненадата.
	— И въпреки това предприемаме огромен риск.
	— Рискът е нашият занаят. На това са ни обучавали от малки. Имаме повече опит от къртиците долу.
	— Е, дано си прав. Не е ли време да тръгваме?
	— Време е. Викайте оръженосците. Нека донесат въжетата и факлите.
	Джъп и Алфрей тръгнаха да изпълнят заповедта.
	— Ще ви придружа до пещерата — предложи Койла. — Нещо против?
	— Не. Но не се задържай там. Искам да се върнеш в лагера и да помагаш в охраната му.
	Дружината тръгна, изпроводена от тревожните погледи на Рефдоу и Хаскеер.
	На дневна светлина пещерата изглеждаше още по-мрачна и страшна. Веднага щом влязоха, те запалиха факлите.
	— Я хвърлете няколко долу — нареди Страк.
	Двама оръженосци пуснаха факлите си в отвора на кладенеца. Този път успяха да ги проследят до самото дъно. Не беше нито близо, нито прекалено далече.
	— Е, поне знаем, че не е по-дълбоко от въжетата, с които разполагаме — засмя се Алфрей.
	Пламтящите факли на дъното хвърляха известна светлина, но тя не бе достатъчна, за да видят какво има долу. Поне не се забелязваше никакво движение и това бе успокояващо.
	Неколцина оръженосци завързаха трите въжета за близките дървета.
	— Ще се спуснем бързо и почти накуп — рече Страк. — В случай че долу ни очаква клопка.
	Дружината се разпредели на три опашки зад въжетата. Запалиха още факли и ги раздадоха. Някои от войниците стиснаха ножове в зъбите си.
	Койла им пожела успех и си тръгна. Страк кимна.
	— Започваме — рече той и улови въжето.
	Спусна се пръв. Останалите го последваха веднага.


>>	24.

	Страк пусна въжето и скочи от десетина стъпки височина. Веднага щом се приземи, извади меча си. Джъп тупна до него и също оголи оръжието си. Малко след това наоколо се струпаха и останалите Върколаци от отряда.
	Намираха се в овално помещение, три пъти по-широко от кладенеца, през който бяха слезли. От него излизаха два тунела, по-големият бе точно пред тях, а по-малкият — вляво.
	Цареше гробна тишина, нямаше и следа от обитателите. Посрещна ги задушливата миризма на почва и влага.
	— Сега какво? — прошепна Джъп.
	— Първо ще осигурим единствения изход към повърхността. — Страк повика двама оръженосци. — Лиффин, Бохсе. Оставате тук да пазите въжетата. Няма да мърдате, докато не изтече крайният срок, който определихме.
	Двамата кимнаха и заеха позиции.
	— Въпросът е накъде да тръгнем — подхвърли Алфрей, като оглеждаше двата тунела.
	— Мислиш ли, че трябва да се разделим на две групи, капитане? — попита Джъп.
	— Не, точно това искам да избегнем. И без това сме малко.
	— Тогава какво ще правим? Ще хвърляме монета?
	— Според мен по-големият тунел би трябвало да води към нещо важно. Предлагам да тръгнем по него. Но първо ще проверим по-малкия, в случай че крие някакви неприятни изненади.
	Той прати Кестикс и Джад да охраняват входа на големия тунел. След това повика Хустук, Носкаа, Калтмон и Брегин. Взе навито въже и подаде единия му край на Брегин.
	— Искам да навлезете в тунела дотам, докъдето стигне въжето. Ако откриете нещо интересно, един от вас да се върне. Но не поемайте никакви рискове. При първия знак за опасност хуквате назад.
	Джъп улови другия край на въжето. Тримата поеха навътре в тунела. Останалите притихнаха, наострили слух.
	— Ами ако се натъкнат на нещо, с което не могат да се справят? — попита Алфрей. — Какво ще правим тогава? След тях ли ще тръгнем?
	— Не си блъскай главата, преди да е станало — успокои го Страк. — Нека почакаме малко.
	Не се наложи да чакат дълго. След малко тримата се появиха.
	— Е?
	— Нищо интересно, капитане — докладва Брегин. — Тунелът продължава нататък, далеч отвъд края на въжето. Няма никакви странични тунели.
	— Добре, да се заемем с другия. Ще завържем по същия начин направляващо въже, по което да можем да се върнем. Ако срещнем някого, първо удряме, а после задаваме въпроси. Ясно ли е? Дръжте се един за друг и не вдигайте шум.
	След като отново напомни на Лиффин и Бохсе да бъдат внимателни, той поведе дружината навътре в големия тунел. Алфрей вървеше до него, вдигнал факла.
	Тунелът беше прав като стрела, но се спускаше постепенно надолу. Страк усети, че температурата се снижава. Въздухът бе застоял. Вървяха така в продължение на пет минути, след което стигнаха страничен тунел.
	Беше тесен, почти колкото врата на къща и с нисък таван. Стените му бяха влажни и слузести. Завързаха един оръженосец с въже през кръста и го пратиха да го изследва.
	След малко го изтеглиха обратно и той докладва:
	— Свършва със стръмен канал, почти като кладенец.
	— Сигурно е за оттичане на водата — рече замислено Алфрей. — Когато има наводнение.
	— Много хитро — поклати глава Страк. Беше впечатлен.
	— Страк, те притежават огромен опит в прокопаването на тунели. Не ги мисли за невежи диваци. Хубаво ще е всички да го имаме предвид.
	Продължиха проучването на главния тунел, който сега вече се спускаше по-стръмно. На около двайсетина крачки по-нататък направляващото въже свърши. Оставиха го и продължиха. След още няколко минути тунелът започна да се разширява. Малко след това достигнаха подземна камера. Тук спряха и се ослушаха. Тъй като не доловиха никакъв звук, продължиха навътре.
	Но едва бяха влезли в камерата и от стените се отделиха сенки, които се нахвърлиха върху тях. Не можеха да ги разгледат добре, тъй като светлината на факлите беше недостатъчна. Започна бой, придружен единствено от звъна на оръжията, пъшкането на участниците и болезнените стенания на ранените.
	Една гъвкава, неясна фигура се метна срещу Страк. Той едва успя да отбие първия удар, после и втория. Третия забеляза по случайност, когато острието блесна близо до шията му. Наведе се и почувства как стоманата разцепва въздуха над темето му.
	Страк изпъна ръка и се хвърли напред. Острието на меча му потъна в мека плът и противникът му бе повален. Мястото му незабавно бе заето от друг.
	До него Алфрей и Джъп бяха вкопчени в дуел със своите противници. Джуджето разцепи нечий череп със секирата си и спря да си почине. Алфрей пъхна горящата факла в лицето на озъбен трол и подземната камера се разтресе от ужасяващи писъци. Алфрей ги прекъсна с едно замахване на меча.
	Битката приключи малко след това. Противниците свършиха. Беше кратка и жестока, но Върколаците бяха надделели, въпреки преимуществото на тролите да виждат в тъмнината.
	Страк се огледа. В далечния край на камерата имаше втори тунел.
	— Охранявайте този тунел! — извика той. Неколцина оръженосци застанаха на входа с готови за бой оръжия.
	— Има ли ранени? — поинтересува се Страк.
	Оказа се, че пораженията са драскотини и охлузвания.
	— Извадихме късмет — отбеляза задъхано Алфрей.
	— Да, но само защото бяхме повече от тях. А развръзката можеше и да е друга. Да видим какво имаме тук. — Страк взе факлата от Алфрей и я приближи до един от убитите троли.
	Имаше късо мускулесто тяло, покрито с гъста сивкава козина. Типично телосложение за обитател на земните недра. Гръдният му кош бе добре развит и издут, за да компенсира недостига на въздух в тунелите. Ръцете и краката му бяха непропорционално дълги. Ръцете бяха мускулести, с дебели пръсти, завършващи със закривени нокти.
	Макар и мъртъв, тролът продължаваше да се кокори. Очите му се бяха приспособили към тъмнината, като се бяха уголемили и изпълваха очниците. Носът му бе закръглен и мек като на куче. За разлика от козината по тялото главата на подземното същество бе обрасла с дълга, тъмночервеникава коса. На светлината на факлите изглеждаше оранжева.
	— Точно чудовище, което не бих искал да срещна в тъмното — въздъхна Джъп.
	— Да тръгваме — рече Страк.
	Продължиха с удвоена бдителност в следващия тунел. Той изви надясно, после отново се изправи. След това се стесни дотолкова, че трябваше да ходят един зад друг. На около стотина стъпки по-нататък част от тунела бе запречена от греди, които сякаш подпираха стените и тавана.
	Страк и Алфрей вървяха на няколко крачки пред останалите. Стигнаха една по-широка греда и Алфрей се приготви да се промуши под нея. Едва беше пъхнал глава, когато откри, че зад гредата се крие страничен тунел.
	А после беше твърде късно.
	Един трол скочи срещу него от мрака. От сблъсъка с косматото тяло Алфрей отхвърча назад и изпусна факлата.
	Страк реагира мигновено и се опита да промуши нападателя, който се дръпна назад и избегна острието. Веднага след това се завъртя и изсипа върху Страк дъжд от удари, които капитанът на Върколаците едва успяваше да отбие.
	В тесния тунел орките не можеха да се разгърнат, за да си помагат. Не им оставаше нищо друго, освен да гледат безпомощно, докато другарите им от по-предните позиции се сражават с врага.
	Този път Страк се опита да промуши трола в гърдите. Противникът му отскочи назад с изненадваща бързина и мечът на Страк се заби в една от гредите. Ценните секунди, които изгуби, за да освободи острието, едва не костваха живота му. Тролът се нахвърли върху него със свирепо ръмжене и размаха меч.
	Но беше пропуснал в сметките си Алфрей. Макар все още на колене, притиснат под гредата, той се пресегна и дръпна трола за единия крак. Не беше нещо особено, но бе достатъчно, за да задържи нападателя, докато Страк успее да освободи меча. Един удар му стигна, за да довърши противника. Тролът изрева, полетя назад и събори вертикалната греда. Чу се зловещ тътен, от тавана се посипаха пръст и камъни. Страк дръпна Алфрей за жакета и двамата се претърколиха напред. За миг, докато се изправяше, Страк мярна Джъп и останалите от другата страна на повалената греда. Последва нов грохот, този път със силата на гръмотевица. Изведнъж целият таван рухна, затискайки тялото на поваления трол. Подът се разтърси толкова силно, че Алфрей и Страк се озоваха на земята. Покриха ги облаци прахоляк.
	Двамата останаха да лежат още дълго, без да смеят да помръднат. Земята продължаваше да се тресе.
	Накрая шумът утихна, свличането спря и прахът започна да се уталожва. Страк се надигна, като кашляше мъчително и едва си поемаше въздух. Алфрей се изправи до него.
	Тунелът зад тях бе напълно затрупан от пода до тавана. Сред купчината стърчаха няколко дебели, строшени греди. Алфрей вдигна незагасналата факла и се приближи, за да огледа свличането отблизо.
	Веднага разбра, че няма да успеят да го разчистят.
	— Никакъв шанс — поклати глава Алфрей. — Това са тонове пръст и камъни.
	— Прав си, не можем да минем оттук.
	— Дали е пострадал някой от дружината?
	— Няма как да сме сигурни. Но и те също няма да могат да си пробият път насам. Ах, мътните го взели!
	Алфрей въздъхна уморено.
	— Е, вече няма смисъл да се тормозим дали тролите са ни забелязали. Отговорът е ясен, стига да не са глухи като дървета.
	— Няма начин да се върнем, нито да останем тук, защото свличането може да се разшири. Остава само една възможност.
	— Да се надяваме, че останалите ще намерят начин да се оправят.
	— Надявам се да ги видим отново. Но не ми се струва много вероятно.
	— Двама срещу цялото тролско царство. Шансовете ни не са големи, а?
	— Дано не се наложи да ги проверяваме.
	Те хвърлиха последен поглед на затрупания тунел, обърнаха се и поеха към неизвестното.


	Макар новото амплоа на Хаскеер да не беше кой знае колко забавно, поне вече ги нямаше предишните заядливи подмятания. Седнала недалеч от него, Койла го наблюдаваше крадешком. Настанен удобно върху сваленото на земята седло, той бе зареял поглед наоколо.
	Рефдоу се опитваше да закрепи чувалите с пелуцид на най-яките коне. И без това нямаше какво друго да прави. Сигурно и той не гореше от желание да подхваща разговор с Хаскеер. Койла вече няколко пъти бе опитвала да размени две-три думи с него, но получаваше едни и същи лаконични отговори. От друга страна обаче, мълчанието й действаше потискащо.
	Ето защо тя почувства нещо като облекчение, когато Хаскеер неочаквано я погледна и я попита:
	— У теб ли са звездите?
	— Да.
	— Мога ли да ги погледна?
	Макар невинността да не бе понятие, което по принцип можеше да има нещо общо с Хаскеер, точно сега лицето му изразяваше нещо подобно.
	— Защо не? — отвърна тя.
	Забеляза, че той я наблюдава внимателно как бърка в кесията си, за да извади реликвите. После протегна жадно ръка. Тя обаче реши, че е настъпил моментът да постави границата, и рече:
	— Мисля, че ще е най-добре да не ги докосваш. Не се сърди, но Страк ми забрани да ги давам на когото и да било. Дори на теб.
	Беше лъжа, но тя знаеше, че Страк би одобрил. Очакваше Хаскеер да възрази, но не позна. Новият Хаскеер изглеждаше необичайно смирен. Зачуди се колко дълго ще остане такъв.
	Койла стоеше с протегната ръка, а звездите в дланта й проблясваха. Хаскеер изглеждаше запленен от загадъчните реликви, като малко, на което са показали нова играчка.
	Изминаха няколко минути, но той все така не откъсваше поглед от звездите. Койла отново усети неясна тревога. Вече не се съмняваше, че съзерцанието му може да продължи часове.
	— Е, мисля, че ти стига толкова — обяви тя и затвори пестник. След това прибра звездите в кесията си.
	Отново неволно забеляза колко внимателно следи Хаскеер всяко нейно движение, а лицето му изразяваше възторг и разочарование.
	Пак настъпи тягостно мълчание. Това започваше да й действа на нервите.
	— Ще ида до входа на пещерата — рече тя. — Може да се връщат вече. — Съзнаваше, че вероятността за това е малка, но не я сдържаше на едно място.
	Хаскеер не отговори, а само я изпроводи с поглед. Койла извика Рефдоу и му предаде същото. След това тръгна, без да бърза, към входа на пещерата.
	Когато изкачи хълма, който ги делеше от нея, тя хвърли поглед назад. Рефдоу не се виждаше никакъв. Койла предположи, че е приключил с работата и е отишъл при Хаскеер. Е, нека някой друг потърпи досадното му мълчание.
	Обърна се и тръгна към тъмния вход на пещерата. Макар че денят беше слънчев и ясен, тя не можеше да различи нищо в тъмнината вътре. Не долавяше никакво движение, но това не я изненадва. Не очакваше толкова бързо резултати. Реши да остане още няколко минути край входа просто защото не й се връщаше долу. Неусетно се замисли дали този път Страк не бе лапнал твърде голям залък. Спомни си черния кладенец, в който се бяха спуснали Върколаците, и неволно потрепери.
	И тогава изведнъж нещо тежко я халоса отзад по главата и тя на свой ред потъна в черен, непрогледен кладенец.


	Койла се свести сред море от болка, която извираше от тила й и се спускаше надолу по гърба. Докосна с пръсти източника на агонията и усети нещо лепкаво и топло.
	После изведнъж си спомни какво бе станало. Надигна се прекалено рязко и й се зави свят.
	Сигурно ги бяха нападнали. Тролите — няма кой друг! Тя направи няколко крачки, като се олюляваше, и се озърна със замъглен поглед. Наоколо нямаше никой, а лагерът изглеждаше пуст.
	Започна да се спуска бавно по склона, като стенеше от болка и усилие. Зачуди се колко ли време е лежала горе на скалата. Сигурно бяха изминали часове, ако се съдеше по положението на слънцето. Тя отново докосна раната на тила си. Имаше кръв, но не много. Беше извадила късмет.
	Едва в този миг й хрумна, че ако нападателят й наистина е бил трол, сега тя нямаше да е сред живите. А това я наведе на следващата, далеч по-ужасяваща мисъл. Ръката й се спусна към кесията.
	Беше отворена. Звездите ги нямаше.
	Тя изруга на глас и се затича надолу, без да обръща внимание на препятствията. Когато стигна лагера, там нямаше и следа от Хаскеер и Рефдоу. Извика ги, но не последва отговор.
	Извика отново. Този път дочу някакво стенание, което идеше откъм конете. Затича се натам.
	Рефдоу лежеше на земята, в опасна близост до завързаните коне. Което обясняваше защо не го бе видяла по-рано. Тя коленичи до него. И неговата глава бе окървавена. Лицето му беше тебеширено бяло.
	— Рефдоу! — повика го тя и го разтърси. Той изпъшка отново.
	— Рефдоу! Какво стана?
	— Аз… той…
	— Къде е Хаскеер? Какво се случило?
	Рефдоу започна да идва на себе си.
	— Хаскеер. Това копеле!
	— Какво искаш да кажеш? — тя се боеше, че вече знае отговора.
	— Тъкмо… когато ти се отдалечи, той дойде… Първо… мълчеше. После изведнъж… побесня. Едва… не ми отнесе главата.
	— И с мен постъпи така тази свиня. — Тя се наведе да огледа раната му. — Рефдоу, зная, че си зле, но трябва да ми кажеш. Какво стана после? Къде отиде той?
	Оръженосецът преглътна и очите му се насълзиха от болка.
	— После… изчезна. Известно време… не бях на себе си. Когато се свестих… той пак бе тук. Помислих си… че е дошъл да ме… да ме довърши. Но не. Беше дошъл… за кон.
	— Проклятие! Той ми взе звездите.
	— Богове! — въздъхна отпаднало Рефдоу.
	— Накъде тръгна? Видя ли го?
	— На север. Поне така… ми се струва.
	Койла трябваше да вземе някакво решение. И то бързо.
	— Тръгвам след него. Надявам се, че ще се оправиш и без мен. Ще можеш ли?
	— Да… върви.
	Тя скочи с блеснали от гняв очи, дръпна един мях от седлото на най-близкия кон и го тикна в ръцете на Рефдоу.
	— Пийни малко да се посъвземеш. Съжалявам, но трябва да го намеря.
	Тя избра най-бързия кон и го отвърза. Метна се на гърба му и го пришпори.
	Насочи се право на север.


>>	25.

	Въпреки усилията Джъп и останалите Върколаци не можаха да разкопаят свлачището. Дори не бяха сигурни дали Страк и Алфрей са се измъкнали невредими.
	Не им оставаше друго, освен да поемат обратно по пътя, по който бяха дошли.
	Разочарованието им нарасна, когато стигнаха мястото, където ги очакваха Лиффин и Бохсе. Слабата надежда, че Страк и Алфрей са намерили друг път, за да се върнат тук, се оказа напразна.
	Джъп реши да ги потърси по друг маршрут. Единствената възможност бе по-малкият от двата тунела. Той поведе дружината по него. Но след продължително и безплодно спускане, през което се натъкваха само на празни странични кухини, те стигнаха края.
	Поеха обратно с натежали сърца.
	Изглежда нямаше никакъв смисъл да чакат. Единствената им надежда бе, че двамата са намерили друг път към повърхността и са излезли на открито. Джъп заповяда отстъпление. Всички се изкатериха нагоре по въжетата и започнаха да се спускат към лагера.
	Там ги чакаше поредната неприятна изненада. Не само, че от другарите им нямаше и следа, но Рефдоу им съобщи и за измяната на Хаскеер.
	След като изслуша объркания му разказ, Джъп нареди да му превържат раните.
	Сред Върколаците се надигна спор какво да предприемат оттук нататък.
	— Млъквайте! — извика им джуджето и те се умълчаха. — Първата ни задача е да измъкнем Страк и Алфрей. Всички знаем, че часовете им долу са преброени. От друга страна, не бива да позволяваме на Хаскеер да избяга със звездите, а струва ми се, че Койла няма да е в състояние да го спре.
	— Защо да не разделим дружината и да се заемем и с двете задачи? — предложи някой.
	— Тогава съвсем ще оредеем. Един спасителен отряд долу ще изисква всичко, с което разполагаме, че дори и повече.
	— Какво ще правим тогава? — попита друг, след това се сепна и добави: — Стотник.
	Джъп се огледа. На едни лица се четеше тревога, други го гледаха с нескрита враждебност. Неизменната омраза, която някои от тези орки хранеха към неговата раса, бе на път да излезе на повърхността.
	Не знаеше какво да отговори. Трябваше да вземе решение и то веднага. А беше толкова лесно да сгреши.
	Докато местеше поглед по лицата им, виждаше ту надежда и нетърпеливо очакване, ту скрита заплаха.
	Джъп винаги бе хранил амбиции към командния пост. Но точно сега съжаляваше за това.


	Около половин час след като напусна лагера, Койла извади късмет.
	Беше започнала да си мисли, че няма да открие Хаскеер, и ще трябва да се върне опозорена, когато изведнъж забеляза в далечината ездач, който препускаше към билото на един хълм право на север.
	Не беше съвсем сигурна, но й заприлича на Хаскеер. Забоде пети в хълбоците на коня и го накара да ускори бяг. По устата му вече бе избила пяна, но тя не му позволи да забави, когато стигна склона. Веднага щом се изкачиха на билото, тя се надигна в седлото и огледа района. В първия миг не видя и следа от ездача. Но теренът бе пресечен и имаше много места, където би могъл да се скрие. Тя препусна надолу.
	Пътят, който следваше, я отведе в плитка долина, с дръвчета по двата бряга. Продължаваше да препуска с пълна скорост и започна да се опасява, че конят няма да издържи още дълго.
	И тогава отново зърна ездача, в другия край на долината. Ярост изпълни гърдите й и тя смуши коня.
	Но изведнъж вече не беше сама.
	От дърветата вдясно се появиха двама конници, трети изникна неочаквано отляво. И тримата бяха човеци.
	Единият се изравни с коня й, замахна с дълъг камшик и го подкоси. Конят се препъна и светът пред очите й се завъртя. Тя излетя от седлото, тупна на земята и се претърколи.
	Тримата скочиха от конете си и я наобиколиха. Тя се надигна, все още замаяна.
	Единият беше висок, с лукави очички. Имаше злобно сипаничаво лице, прорязано от белег. Вторият бе нисък и гъвкав. Носеше черна превръзка на едното си око, злата му усмивка откриваше два реда гнили зъби. Третият имаше телосложение на планинска мечка. Беше съвсем плешив и носът му бе чупен и зараснал накриво.
	Високият се ухили, но в усмивката му нямаше нищо доброжелателно.
	— Я, какво си имаме тук? — рече той, в гласа му звучеше заплаха.
	Койла разтърси глава и се опита да проясни мислите си. Понечи да се изправи, но не успя.
	Тримата я заобиколиха, положили ръце на дръжките на мечовете си.


	В продължение на около час Страк и Алфрей вървяха по тунела, без да срещнат нито едно разклонение. Нямаше никакво съмнение, че се спускат все по-надолу.
	Накрая стигнаха поредната зала, най-голямата от всички досега. За разлика от предишните кухини тази бе ярко осветена от множество факли. Неравният й таван се издигаше високо над тях и от него стърчаха сталактити. От залата започваха поне шест тунела, които поемаха в различни посоки.
	В средата бе положен огромен блок дялан камък, който наподобяваше саркофаг. По стените му бяха изписани загадъчни символи.
	Те приближиха към него и стъпките им отекнаха.
	— Това пък какво може да бъде? — зачуди се Алфрей.
	— Кой знае? — сви рамене Страк. — Разправят, че обитателите на подземния свят се прекланят пред ужасяващи божества. Нищо чудно да е свързано с някой зловещ ритуал. — Той прокара длан по равната повърхност на капака. — Но сигурно никога няма да узнаем истината.
	— Грешите!
	Те се извърнаха към мястото, откъдето идеше гласът.
	Незабелязано през входа зад тях в залата бе влязъл трол, облечен с дълга, везана роба. Имаше мощно телосложение и стискаше в десницата си дървен жезъл.
	Страк и Алфрей вдигнаха мечове, готови да се нахвърлят срещу неочаквания противник. Но в същия миг от другите тунели нахлуха множество троли, повечето въоръжени с дълги копия, завършващи с назъбени остриета.
	Двамата орки се спогледаха.
	— Аз предлагам да избием колкото успеем — просъска Страк.
	— Добре казано — съгласи се Алфрей.
	— Това ще е доста глупава постъпка — прокънтя гласът на високия трол. Той махна с ръка и войниците му насочиха копията си към двамата орки. Страк и Алфрей се озоваха насред гора от назъбени остриета, зад които се виждаха и изпънати лъкове. Нито можеха да достигнат враговете си, нито да се скрият от стрелите им.
	— Свалете оръжия! — нареди тролът.
	— Няма орк, който да стори това доброволно — изръмжа презрително Страк.
	Остриетата се приближиха. Тетивите на лъковете заскърцаха. Алфрей и Страк се спогледаха. После хвърлиха мечовете едновременно.
	Тролите се втурнаха към тях и ги затиснаха. Но явно нямаше да дарят орките с бърза смърт.
	— Аз съм Таннар — представи се едрият трол. — Царят на подземното царство. Монарх и върховен жрец, слуга на боговете, които ни защитават от такива като вас.
	Орките отвърнаха с гордо мълчание.
	— Сега ще платите за наглостта си да се появите тук — рече заплашително Таннар. — И ще го направите така, че да доставите удоволствие на боговете ни.
	Тролите поведоха Страк и Алфрей към каменния блок. Двамата вече се досещаха каква функция изпълнява.
	Беше жертвен олтар.
	Завързаха ги. Тролската армия се раздели, за да стори място на царя си.
	Докато се приближаваше бавно към тях, той извади някакъв предмет изпод робата си. Беше закривено острие, което хвърляше отражения от светлината на трепкащите факли. Таннар го вдигна бавно нагоре, а тролите подхванаха монотонна песен.
	Таннар продължаваше да се приближава, следвайки ритъма на песента.
	— Ножът! — прошепна Алфрей. — Страк, ножът!
	Страк втренчи поглед в ножа и изведнъж разбра.
	Да вкусиш свободата само за да ти бъде отнета миг след това, бе наистина шега на зли богове. Но тя не можеше да се сравни с иронията на това, което Страк бе видял.
	В края на дръжката на богато украсения нож на тролския цар бе прикрепен странно познат предмет.
	Най-сетне бяха открили звездата, която търсеха.


>	Легион на гръмотевицата

>>	Какво се случи досега

	Би било невярно да се каже, че някога в Марас-Дантия е царял мир. В земя, населена с различни раси, конфликтите са неизбежни. Но винаги е съществувала известна взаимна търпимост.
	Това крехко равновесие е нарушено от появата на нова раса. Наричат се човеци и прекосяват негостоприемната пустиня, за да навлязат в Марас-Дантия от далечния юг. В началото са малцина, но с времето се превръщат в безчислен поток. Те не показват никакво уважение към народите, с които се срещат. Прекръстват земята на Центразия, и колкото по-многобройни стават, толкова повече злини причиняват. Запречват реките, изсичат горите, палят селата и лишават земята от скритите в недрата й скъпоценни ресурси.
	Но най-лошото е, че изяждат магията на Марас-Дантия.
	Насилвайки земята, те стопяват скритите в нея източници на енергия и изчерпват магията, която древните народи приемат за нещо естествено. Последвалите промени в климата напълно объркват сезоните. Лятото се превръща в есен. Зимата става по-дълга и поглъща пролетта. А от север бавно започва да настъпва гигантска ледена планина.
	Скоро между Марас-Дантия и човеците избухва война.
	Но сред древните народи още царят стари вражди, подклаждани от действията на измамните и хитри джуджета. Мнозина от тях дори застават на страната на хората и се превръщат в оръдия за подлите им замисли. Други обаче остават верни на каузата на древните народи.
	Но хората също са разединени от религиозна схизма. Пантеонистите, последователите на политеизма, се придържат към древните езически обичаи. Техните съперници развяват знамето на Унията. Известни като унисти, те се прекланят пред значително по-младия култ на монотеизма. И двете групи са фанатизирани, но по-многобройните унисти се отличават с крайните си убеждения и изключителната си агресивност към иноверците.
	Сред всички древни обитатели на Марас-Дантия орките открай време са известни като най-войнолюбиви. Може би това се дължи на факта, че те единствени са напълно лишени от магически способности. Затова пък са винаги в центъра на събитията.
	Страк е умен и умел командир според оркските стандарти. Той е капитан на дружина от трийсет подбрани войници, известни като Върколаците. Под него има двама стотници, Хаскеер и Джъп. Хаскеер е безжалостен и непредсказуем, а джуджето Джъп е единственият представител на друга раса в дружината. Може би по тази причина към него се отнасят с известна подозрителност. Под тях са десетниците Алфрей и Койла. Алфрей е най-възрастният член на дружината и знахар, специалист по лечение на бойни наранявания, а Койла е даровит стратег и единствената женска сред Върколаците. Под техните заповеди са двайсет и петима оръженосци.
	Върколаците служат на кралица Дженеста, могъща магьосница, привърженичка на каузата на пантеонистите. Кръстоска между човек и нияд, Дженеста се слави с жестокостта си и сексуалната си ненаситност.
	Изпратени на тайна мисия, Върколаците щурмуват селище на унисти, за да вземат стар, запечатан цилиндър. Освен реликвата, те отнасят от селището и два чувала пелуцид. Сред орките това вещество е известно като „предвестник на кристалната светкавица“.
	Но Страк допуска грешка — позволява на войниците да отпразнуват победата с тази плячка. Пробуждайки се едва на следващата сутрин, те са обхванати от страх, че ще закъснеят със завръщането си в замъка на Дженеста, което ще породи ужасния й гняв. Но докато бързат назад, орките се натъкват на засада на коболди и въпреки отчаяната съпротива, която им оказват, се разделят с реликвата. Вече няма никакво съмнение, че Дженеста ще ги накаже сурово, и Страк взима решение да преследват коболдската банда и да си възвърнат реликвата.
	Междувременно Дженеста нарежда на генерал Кустан, главнокомандващ нейната армия, да организира издирване на Върколаците. Генералът изпраща отряд оркски бойци, под командването на капитан Делорран, който питае лична ненавист към Страк. По същото време Дженеста установява контакт със своите две сестри, Адпар и Санара. Разделени от огромни разстояния, те поддържат телепатична връзка. Но царящото помежду им недоверие й пречи да разбере дали някоя от сестрите й знае къде са Върколаците и откраднатата реликва.
	Докато преследват коболдите, Страк е споходен от поредица ярки сънища, наподобяващи видения. В тях той се озовава в свят, заселен единствено от орки, които живеят в хармония помежду си и с обкръжаващата ги действителност. Орки, които не са чували нищо нито за хората, нито за останалите древни народи. Те живеят в богата земя с чудесен климат.
	Страк започва да се бои, че губи разсъдъка си.
	Убеден, че Върколаците са станали изменници, Делорран си позволява да удължи крайния срок, който му е отреден за откриването им, рискувайки да предизвика гнева на Дженеста. Но подхранван от омразата си към Страк, той е готов да поеме този риск.
	Страк отвежда дружината си в Черна скала, родната земя на коболдите. Това е опасно пътешествие, през време на което те откриват оркски лагер, пълен с мъртви женски и малки, покосени от човешка болест, срещу която орките нямат защита. По-късно, близо до човешкото селище Тъкашка ливада, Върколаците са нападнати от унисти. Когато най-сетне дружината се добира до Черна скала, тя успява да издебне коболдите и да си върне откраднатата реликва. При тази акция те спасяват и един гремлин на име Моббс, книжник, изучаващ древни езици, отвлечен от коболдите, за да преведе пергамента от цилиндъра. Според Моббс в цилиндъра се съдържа предмет, който може би има пряко отношение към възникването на древните народи. Моббс смята също и че по някакъв начин тази реликва е свързана с Вермеграм и Тентарр Арнгрим, митични фигури от далечното минало на Марас-Дантия. Вермеграм е могъща магьосница, нияд, майка на Дженеста, Адпар и Санара. За нея се говори, че е убита от Арнгрим, чиито магьоснически способности са равни на нейните. Самият Арнгрим е изчезнал безследно.
	Завладяващият разказ на Моббс пробужда духа за бунт в дружината. Страк предлага да бъде отворен цилиндърът и единствените, които възразяват, са Хаскеер и неколцина оръженосци. В цилиндъра намират изработена от непознат материал сфера с различни по дължина лъчи. Заради приликата с една детска играчка, използвана от малките орки, те я наричат „звезда“. Моббс обявява, че това е „инструментум“ — тотем за голяма магична сила, смятан за митичен. Ако бъде съединен с други четири такива звезди, тотемът може да разкрие истината за древните раси — истина, която според друга легенда ще им осигури свободата. По предложение на Страк Върколаците решават да напуснат службата си при Дженеста и да продължат самостоятелно издирването на останалите четири реликви.
	Моббс разполага с известни сведения за възможното местонахождение на друг подобен инструмент. Докато е в плен при коболдите, той ги чува да говорят за Троица, унистко селище, управлявано от тираничния Кимбал Хоброу. Страк и дружината поемат нататък. Моббс се отправя към свободното пристанище Хекълой, но се натъква на Делорран, който го убива.
	Разярена от неуспешното издирване на реликвата, Дженеста нарежда да екзекутират генерал Кустан и го заменя с по-млад офицер на име Мерсадион. Преследването на Върколаците е подновено.
	Дружината успява да отбие атаката на Делорран и да избяга от драконите на Дженеста. Но след това Хаскеер се разболява от опасна треска, вероятно причинена от човешка болест. Когато стигат Троица, се оказват пред стените на непробиваема крепост. Скоро обаче откриват, че всеки ден унистите вкарват вътре джуджета, които използват като работници. Джъп успява да се внедри в една такава група и да влезе в града. По щастлива случайност вътре открива звездата, но междувременно се запознава отблизо и с Хоброу. Джуджето открива, че Хоброу и сподвижниците му отглеждат силно отровни растения, с помощта на които възнамеряват да подложат на масов мор древните народи. Джъп успява не само да открадне звездата, но и да запали разсадника на растенията. Няколко дни войниците на Хоброу преследват Върколаците, но те успяват да им се измъкнат. Благодарение на наученото от Джъп в Троица, те се отправят към Прокоп, забранената земя на тролите, където се надяват да намерят следващата звезда.
	Делорран се завръща в двореца на Дженеста с празни ръце, за което заплаща с живота си. Изгубила вяра в своите подчинени, Дженеста наема за издирването на Върколаците трима ловци на глави, специалисти в залавянето на избягали орки — човеците Мика Лекман, Грийвър Олей и Джабез Блаан.
	Хаскеер успява да пребори треската, но след възстановяването си започва да се държи странно. Когато наближават Прокоп, Страк го оставя на грижите на Койла, на която поверява звездите, и повежда останалата част от дружината към подземната страна на тролите. Скоро обаче попадат в клопка, устроена от тролите, и отрядът е разделен от свлачище. Страк и Алфрей продължават напред, а Джъп и Върколаците са принудени да се върнат. По същото време, споходен от внезапно умопомрачение, Хаскеер напада Койла и избягва със звездите. Койла тръгва след него, но внезапно е обкръжена от трима непознати човеци. Те препъват коня й и я залавят.
	Страк и Алфрей попадат в плен на Таннар, страховития цар на тролите, който се заканва да ги принесе в жертва на своите богове.
	А на дръжката на ритуалния нож, с който Таннар се готви да извърши жертвоприношението, пленените орки зърват третата звезда.


>>	1.

	Във водата витаеше смърт.
	На изваяното й като от камък лице бе застинала мрачна решимост. Тя се гмурна надолу, придвижвайки се с мощни, ритмични движения на мускулестите си ципести ръце. Едва забележими мехурчета извираха на струйки от пулсиращите й хриле.
	Погледна назад. Щурмовият рояк на ниядите я следваше в плътна формация, озарен от бледото сияние на фосфоресциращите факли, които бяха взели, за да осветяват пътя си. Воините бяха въоръжени с коралови копия. Кинжали с елмазени остриета стърчаха от тръстиковите им нагръдници, под които проблясваха люспестите им тела.
	Предутринният мрак вече се разсейваше и отдолу прозираше пясъчното дъно на океана, осеяно с потъмнели камъни и полюшващи се водорасли. Скоро пред тях се показа крайбрежният риф, обрасъл с виолетови гъби и заобиколен от пенеста вода. Тя изви към него и воините я последваха. Насочиха се покрай стената на рифа, като плуваха малко под повърхността. Тук вече можеха да видят първите следи от разширяващото се бедствие — болни растения, оскъдни рибни пасажи. Вълните подхвърляха трупове на разложени морски животни, а водата бе по-студена, отколкото би трябвало да е на подобна дълбочина.
	Тя вдигна ръка и посочи целта им. Воините пуснаха фосфоресциращите факли и те потънаха бавно към дъното, озарявайки го с бледите си илюминации.
	Пред тях, там, където рифовият хребет се разширяваше, имаше щръкнала скала, осеяна с кухини и пещери, както естествени, така и изкуствени. Но от такова разстояние не се виждаше и следа от обитатели. Тя отново даде знак и дузина от воините й продължиха да плуват, незабележимо и безшумно към селището на противника. Останалите, предвождани от нея, ги последваха предпазливо.
	Когато наближиха редута, забелязаха първите мръкове — неколцина часовои, разположени на голямо разстояние един от друг. Тя ги огледа с погнуса. Приликата им с хората бе само частична, но това я отвращаваше още повече. Дори само външният им вид бе достатъчен, за да им обяви война до пълно изтребване. Тя спря колоната и изпрати съгледвачи.
	Те се насочиха, по двама-трима, към всеки от часовоите. Най-близкият от тях бе мъжкар и не изглеждаше особено бдителен, тъй като вероятно бе нащрек само за атака на едри морски хищници. Носеше се лениво по течението, потопен до пояса, и видът му само подсили отвращението й.
	Горната част на тялото му бе съвсем като при хората, ако се изключеха хрилете от двете страни на торса му. Имаше и някои дребни различия — носът му бе сплескан и широк, а очите бяха скрити зад полупрозрачни ципи. Брадата му бе къса и къдрава, а главата му беше покрита със златистокестеняви къдрици.
	От кръста надолу обаче всичко беше различно, а приликата с ниядите се увеличаваше. Тук млечнобялата плът отстъпваше място на лъщящи люспи, които покриваха дългата тънка опашка, завършваща с широк като ветрило плавник.
	Мръкът бе въоръжен с традиционното за неговата раса оръжие — дълъг колкото копие тризъбец със заострени върхове.
	Двама от воините й се приближиха към него. Носеха се бързо и безшумно, движейки се отзад и малко встрани, там където бяха слепите зони на часовоя. Мръкът нямаше почти никакви шансове. Единият от ниядите замахна с копието си и го заби в гърба му, малко над люспестата линия. Ударът не беше смъртоносен, но бе достатъчно болезнен, за да отвлече вниманието му. Докато изненаданият мрък се извръщаше към своя нападател, вторият нияд изникна зад гърба му. Държеше нож с острие от риба-трион. С едно бързо движение той преряза гърлото на часовоя.
	Мръкът шляпна няколко пъти с опашка, а бликналата от раната кръв се разстели в ален облак наоколо. После безжизненото му тяло пое към морското дъно, ескортирано от кървави струйки.
	По същия начин бе премахнат и вторият часовой, женски мрък, който потъна с щръкнало между гърдите копие. Едва третият забеляза ниядите и се нахвърли срещу тях, размахвайки ножа си, забравил, че във водата мушкащите удари са по-ефикасни от режещите. И той заплати за грешката си с копие в корема.
	Часовоите бяха обезвредени — светкавично и брутално. Когато и последният издъхна, убийците й пратиха знак, че първата част от операцията е приключила успешно.
	Време беше да разгърне рояка. По нейна заповед воините заплуваха безшумно напред. Единственото, което помръдваше, освен стрелкащите се тела на ниядите, бяха труповете на убитите часовои.
	Отрядът й почти бе достигнал целта си, когато в подобната на пчелин крепост внезапно настъпи оживление. Изведнъж сградата избълва цяла орда тежковъоръжени мръкове. Докато излизаха навън, те издаваха странни пискливи, вибриращи звуци, с помощта на които общуваха под водата.
	Веднага щом заобиколиха носа, тя поведе воините си срещу зле организираната отбрана. След секунди нападатели и защитници се срещнаха и двете страни се разпаднаха на множество малки единоборства.
	Магията на мръковете, подобно на тази на ниядите, бе с ясновидски характер и най-често се използваше за преследване на плячка или навигация в дълбочините. Тя имаше минимално бойно приложение. Настоящата битка щеше да се води с умение, остри ножове и копия.
	Докато продължаваше да издава отвратителния си писък, един мрък се спусна към нея и замахна с тризъбеца си. Остриетата му се забиха в гърдите на боеца до нея. Смъртно ранен, ниядът се сгърчи, завъртя се рязко настрани и изтръгна тризъбеца от ръката на мърка. Сетне потъна надолу, стиснал дръжката на оръжието, оставяйки след себе си кървава диря.
	Изгубил основното си оръжие, мръкът извади нож, миниатюрно копие на тризъбеца му, и замахна към нея. Тя избегна удара. Инерцията на движението го обърна настрани, но той успя да се извърти чевръсто и нападна.
	Тя го улови светкавично за ръката, с която стискаше оръжието. Едва сега той забеляза, че беше нахлузила ръкавици, от които стърчаха метални шипове. Направи отчаян опит да се освободи от хватката й, но беше твърде късно. Без да пуска ръката му, тя сви другата в юмрук и го удари в гръдната кост. Точно в мига, когато пестникът й се стоварваше върху тялото му, тя го пусна. Силата на удара й го отметна назад. На гърдите му зейна огромна рана, тялото му се сгърчи конвулсивно и той потъна в хаоса на битката.
	Върху юмрука й бе полепнала разкъсана кожа.
	Улови някакво движение с периферното си зрение и се обърна. Към нея плуваше друг мрък, който се бе прицелил с тризъбец. С мощен тласък на опашката тя се стрелна настрани и едва избегна удара. Неспособен да спре, мръкът продължи напред и се удари в кълбо сражаващи се нияди и мръкове, където бе посечен.
	Навсякъде противниците се бяха вкопчили в някакъв причудлив, описващ спирали във водата танц. Тежко ранените оцветяваха водата с кръвта си, мъртвите бяха избутвани настрани.
	Предният отряд на ниядите вече се сражаваше върху самия редут. Някои от воините си пробиваха път към входовете на крепостта. Тя се присъедини към тях.
	Един мрък направи опит да й пресече пътя. Държеше назъбено острие, дълго колкото меч и оборудвано с двуръчна дръжка. Тя оголи меча си, който бе по-къс, но много остър. Двамата описаха кръгове във водата, измервайки се с погледи, без да обръщат внимание на мелето наоколо.
	Той пръв се метна напред и опита да я прониже. Тя парира удара му. Надяваше се, че ще сполучи да избие меча му, но мръкът успя да го задържи и отново се нахвърли върху нея. Този път, за да се изплъзне, тя описа пирует. Протегната му напред ръка се оказа незащитена. Тя замахна и стовари върху нея шиповете на ръкавицата си. В последния миг той се дръпна и ръката й се плъзна по неговата, но въпреки това остави няколко дълбоки рани. И това бе достатъчно за да му отвлече вниманието, докато острието й се забие в гърдите му. От раната бликна тъмна кръв. Мръкът издъхна с широко отворена уста.
	Тя издърпа меча и погледна как върви щурмът на редута.
	Воините й вече го бяха преодолели. Други ги следваха, за да довършат останалите противници. Подчинявайки се на заповедите й, те изтребваха безмилостно всички мръкове, за да прочистят напълно вражеското гнездо. Тя заобиколи един от ниядите, който душеше с верига бясно мятащ се мрък, докато друг го мушкаше с копие в гърдите.
	Само петима мръкове бяха оцелели. Двама бяха успели да избягат и се отдалечаваха, оставяйки след себе си пенлива диря. Но тя не заповяда да ги догонят. Нека разпространят вестта, нека всички знаят, че да се създават колонии в близост до нейното царство е опасно начинание. Съвсем близо до нея един млад мрък бе измъкнат от ниша в редута и бе посечен на парчета. Ниядите действаха според инструкциите й. Тя не виждаше никакъв смисъл да позволява разпространяването на тази зараза.
	След като атаката приключи, тя обяви, че е доволна от изпълнението на задачата, и даде знак за отстъпление.
	Докато се отдалечаваше, следвана от верните си бойци, един от тях й посочи назад към редута. Към него вече се приближаваше пасаж от шони, предвкусващи предстоящото пиршество. Животинките имаха продълговати тела, а сребристата им кожа лъщеше на светлината. Устите им бяха като издължени цепки, които обхващаха цялата муцуна и откриваха няколко реда остри зъбки. Очите им бяха мъртвешки.
	Зловещите мършояди не им обърнаха никакво внимание. Защо да нападат опасен противник, когато плячката ги очакваше напълно безпомощна?
	Надушили кръвта, шоните започнаха да късат и поглъщат лакомо огромни парчета от труповете. Опашките им вдигаха мътни облаци от песъчливото дъно. Неколцина от тях се сбиха за една по-едра мръвка. Не след дълго заприиждаха още мършояди.
	Оставил зад себе си кървавото пиршество, роякът започна да се издига нагоре към далечен пръстен светлина. Докато се носеха плавно натам, тя се отдаде с доволство на мисли за съдбата на мръковете. Още няколко решителни удара и с тази заплаха щеше да бъде приключено. Щеше й се да може да каже същото и за другите народи, най-вече за човешката чума.
	Стигнаха гърлото на просторна подводна пещера, озарена от фосфоресциращи жили в скалите. Тя влезе начело на отряда. Игнорирайки почтителните движения на пазачите вътре, тя се издигна до вертикален тунел в тавана, който също бе озарен от фосфоресциращи пластове. Малко по-нататък тунелът се разклоняваше на два канала, подобно на огромни комини. Следвана от двама съветници, тя пое по десния канал. Останалата част от рояка се насочи към левия, където беше казармата.
	Минута по-късно тя и придружителите й излязоха от водата и се озоваха в огромна кухина, чието дъно бе залято с вода на дълбочина до пояса. Потопената наполовина кухина имаше стени от корали и камък. Над главите им се спускаха сталактити. За наблюдател от друга раса това би била развалина с рушащи се стени, покрити с лишеи и тиня. Из въздуха се носеше тежка миризма на разлагащи се растения. За ниядите обаче това бе истинско преддверие към двореца.
	Липсващата част от стената предлагаше гледка към блатата, отвъд които се виждаше сивият океан, изпъстрен с миниатюрни, скалисти островчета. Мрачно и навъсено небе опираше в хоризонта.
	Ниядите бяха напълно пригодени за тази среда. Ако някой плужек бе пораснал до размерите на малък кон, ако бе оформил черупка с твърдината на броня и се бе научил да стои изправен, подпирайки се на мускулеста опашка, ако му бяха поникнали гръбначни перки и ръцете му завършваха със закривени нокти, ако от жълто-зелената му кожа стърчаха пипала и притежаваше змийска глава с изпъкнала долна челюст, снабдена с остри зъби, ако хлътналите му очи приличаха на мъниста, то той със сигурност щеше да наподобява нияд.
	Но нямаше да прилича на нея.
	За разлика от ниядите, над които властваше, тя беше от смесен произход. Тъкмо на това се дължаха и уникалните й черти. Беше мелез между човек и нияд, макар че в случая ниядското доминираше. Или поне тя се надяваше, че е така. Изпитваше погнуса към човешкото в себе си и всеки, който държеше на живота си, избягваше да й припомня за наличието му.
	Подобно на поданиците си, тя притежаваше силна опашка и гръбначни перки, макар че последните не бяха така твърди, като при останалите нияди. Горната част на тялото й и голите й гърди бяха покрити с кожа и люспи, но и люспите бяха по-дребни, отколкото при останалите нияди, и разпръскваха разноцветни отражения. От двете страни на гърдите й се виждаха вертикалните цепки на хрилете.
	Главата й, макар и типична глава на влечуго, носеше някои от белезите на хората. За разлика от чистокръвните й сънародници, тя имаше коса. Лицето й бе синкаво на цвят, но очите и носа й бяха оформени като при хората, а устата й бе съвсем женска.
	Очите й бяха закръглени и скрити от мигли, макар че бяха разположени в зелени на цвят очници.
	Що се отнася до характера й, там изцяло властваше ниядският й произход. От всички обитаващи океана народи ниядите бяха най-войнствени, отмъстителни и непокорни. При нея тези особености бяха развити до крайност, което може би се дължеше и на човешкото в кръвта й.
	Газейки във водата, тя доближи отвора в стената и надзърна навън. Съветниците я следваха на крачка, готови да изпълнят всяко нейно желание. Тя се усмихна доволно. Напрежението им й доставяше удоволствие.
	— Загубите ни са незначителни, кралице Адпар — докладва един от тях. Имаше нисък, дрезгав глас.
	— Каквито и да са, те са нищожна цена за онова, което постигнахме — отвърна тя, докато смъкваше ръкавиците си. — Силите ни готови ли са за окупация на освободения район?
	— Сигурно вече са тръгнали, Ваше Величество — докладва й друг.
	— Надявам се, че е така — отвърна Адпар и му хвърли небрежно ръкавиците. Той ги улови несръчно. Щеше да си изпати, ако не го беше сторил. — Там вече няма кой да им окаже съпротива.
	— Така е, Ваше Величество — кимна помощникът.
	— Не гледам с добро око на онези, които се опитват да ми отнемат онова, което ми принадлежи — добави тя мрачно и заканително. Беше излишно да го казва, тъй като съветниците й я познаваха достатъчно добре.
	Адпар хвърли поглед към една ниша в отсрещната стена. В основата й имаше малък каменен пиедестал, на който вероятно трябваше да бъде положено нещо много ценно. Но каквото и да бе то, сега го нямаше.
	— Вашето смело водачество ни осигури победата — обади се другият съветник.
	За разлика от сестрите си, които не се интересуваха от мнението на подчинените си и държаха само на безпрекословното им подчинение, тя обичаше не само да й се подчиняват, но и да я ласкаят.
	— Разбира се — съгласи се тя. — Безжалостно превъзходство и склонност към насилие, това е в кръвта на моето семейство.
	Съветниците й се спогледаха объркано.
	— Но то е присъщо и на всяка жена — добави тя.


>>	2.

	Койла се смръщи от болка.
	Болеше я цялото тяло. Беше застанала на колене в калната трева, замаяна и задъхана. Разтърси глава, опитвайки се да проясни мислите си и да разбере какво се бе случило.
	Само допреди миг гонеше Хаскеер. Сетне трима човеци изникнаха неочаквано и я свалиха от коня.
	_Човеци._
	Примигна и втренчи поглед в мъжете пред нея. Най-близкият имаше белег, тръгващ от скулата и стигащ до крайчеца на устата. Сипаничавото му лице не изглеждаше по-мъжествено от редките мустаци, нито от сплъстената черна коса. Ала тялото му бе гъвкаво като на хищник. Този до него бе нисък, дребен и жилест. От брадичката му стърчеше козя брада, а дясното му око бе скрито от черна превръзка. Беше се ухилил, сякаш за да разкрие прогнилите си зъби. Последният бе най-забележителен. Беше едър, тялото му бе мускулесто. Главата му бе обръсната до кожа, имаше сплескан нос и хлътнали свински очички. Той бе единственият, който не държеше оръжие и със сигурност не се нуждаеше от него. И тримата излъчваха неприятна миризма, типична за раса им.
	Погледите им бяха втренчени в нея. Нямаше никакви съмнения във враждебните им намерения.
	Този с мазната коза и сипаничавото лице каза нещо, но тя не можа да го чуе. Той заговори отново и очевидно се обръщаше към спътниците си.
	— Таз сигур ще е от Върколаците. Прилича на описанието.
	— Май извадихме късмет — потвърди човекът с превръзката.
	— Рано ви е да се радвате — изръмжа Койла.
	— О-о, животинчето се зъби — захили се подигравателно едноокият.
	— К’во ще правим, Мика? — попита големият с тъпата физиономия.
	— Не само, че е от онез, но и е женска — рече сипаничавият. — Нали не те е шубе от една изгубена, самотна орка? Малко ли сме си имали работа с таквиз и преди.
	— Тъй де, ама другите може да са наблизо — промърмори големият тъпанар.
	Койла се зачуди що за странни птици са тези. Хората по принцип бяха зли и неприятни създания, но тези специално… Тя изведнъж забеляза малките черни овални предмети, които се поклащаха на коланите на едноокия и сипаничавия. Съсухрени оркски глави. Вече нямаше никакво съмнение в каква компания бе попаднала.
	Едноокият оглеждаше настръхнал близките дървета. Сипаничавият също се озърташе.
	— Все щяхме да ги видим, ако бяха тъдява — подметна той и впи поглед в Койла. — Къде са ти дружките?
	Тя си придаде объркан вид.
	— Дружките ли? Какви дружки?
	— Наблизо ли са? — продължи да разпитва той. — Или ги остави в Прокоп?
	Тя замълча, надявайки се, че лицето й няма да издаде нищо повече.
	— Знаем, че натам се бяхте запътили — рече сипаничавият. — Казвай, другите в Прокоп ли са?
	— Що не вземеш да пукнеш? — предложи му тя със сладък гласец.
	Той й се усмихна със стиснати устни.
	— Знаеш ли, има два начина да заговориш — лесен и труден. За мен е без значение как ще стане.
	— Да й строша ли кокалите, Мика? — попита големият тъпанар и се надвеси над нея.
	До това време Койла бе полагала трескави усилия да възвърне силите си. Наведе се едва забележимо напред и се приготви за действие.
	— Викам да я утрепем и да приключваме — предложи нетърпеливо едноокият.
	— Мъртва не ни върши работа, Грийвър — отвърна сипаничавият.
	— Хубаво де, поне ще вземем награда за главата й.
	— Мисли, глупако. Трябва ни дружината й и само тя може да ни отведе при нея. — Той се обърна към Койла. — Е, какво имаш да ми кажеш?
	— Да ядеш лайна.
	— Какво…?
	Тя го изрита с всичка сила и подкованите й ботуши се забиха в пищялите му. Той изрева и падна.
	Другите двама реагираха бавно. Големият тъпанар зяпна от почуда, шашардисан от бързината й. Койла скочи на крака, въпреки болката в гърба и извади меча.
	Преди да успее да го използва, едноокият се съвзе и се нахвърли върху нея.
	Сблъсъкът изкара въздуха от дробовете й, но дори когато падна на земята, тя продължи да стиска дръжката на меча. Едноокият се опита да й го отнеме и тя му отвърна с удари и ритници. Присъединиха се сипаничавият и големият тъпанар. Койла получи удар в челюстта. Изтръгнаха оръжието от ръката й и го хвърлиха надалеч. Тя обаче успя да нанесе няколко къси, отсечени удара върху лицето на едноокия и се измъкна от хватката му. След това задраска настрани.
	— Дръжте я! — викна едноокият.
	— Искам я жива! — нареди сипаничавият.
	— Друг път! — озъби му се Койла.
	Големият тъпанар се метна и успя да я улови за крака. Тя се извъртя и започна да го удря по главата, влагайки всичката си сила. Но със същия успех можеше да опита да изгаси с плюнка пъкъла. Опря ботуш в лицето му и натисна. Подметката й потъна в червеникавата му плът, той изсумтя от усилие, но продължи да стиска крака й. Накрая ботушът победи. Пръстите на гиганта се разтвориха, той политна назад и се стовари на земята.
	Койла понечи да се изправи. Нечия ръка я стисна за гърлото. Поемайки си мъчително въздух, тя забоде лакът в корема на сипаничавия. Чу го да пъшка от болка и повтори удара. Той я пусна. Този път Койла успя да се изправи и се опита да извади един от метателните си ножове, когато едноокият отново се хвърли върху нея. Докато падаха, другите двама също се присъединиха към мелето.
	Койла си даде сметка, че няма да успее да надвие и тримата. Но не беше в природата й, нито в природата на всеки орк, да се предава без борба. Уловиха я за ръцете и ги притиснаха към земята. Извивайки тяло, за да се освободи от хватката им, тя се доближи до главата на едноокия. И по-специално до ухото му.
	Заби зъби в него и той изпищя. Тя продължи да стиска. Едноокият се дърпаше отчаяно, но не можеше да се освободи, а и беше оплетен с другите двама. Тя дръпна рязко ухото, предизвиквайки нови отчаяни писъци. Кожата му се изпъна и започна да се къса. Усети в устата си солен вкус. С едно последно дръпване на главата Койла откъсна ухото. Веднага след това го изплю.
	Едноокият се освободи, претърколи се на земята, притисна окървавеното място с ръка и започна да вие.
	— Кучка… курва… урод…!
	Изведнъж над нея се надвеси сипаничавият. Той стовари няколко пъти юмрук върху темето й и тя почти изгуби съзнание. Големият тъпанар му се притече на помощ и довърши работата.
	— Вържете я — нареди сипаничавият.
	Едрият дръпна отпуснатото тяло на Койла, извади от джоба си въже и го омота около китките й.
	Проснат в калта, едноокият продължаваше да крещи и проклина.
	Сипаничавият повдигна ръкава на Койла и взе ножовете й. След това я претърси и намери още скрити оръжия.
	Зад него едноокият се надигна с решително, злобно изражение.
	— Мамицата й… сега ще й видя сметката!
	— Млъквай! — сряза го сипаничавият. Бръкна в кесията си и извади парче груб плат. — Вземи.
	Едноокият взе парчето и притисна с него раната. То бързо подгизна от кръв.
	— Ухото ми, Мика — проплака той. — Това мръсно чудовище… Ухото ми!
	— О, стига си врякал! — скара му се сипаничавият. — И без това си беше малко глух.
	Едрият избухна в смях. Сипаничавият се присъедини към него.
	— Никак не е смешно! — нацупи се едноокият.
	Двамата продължиха да се кискат.
	— Едноок… едноух… — превиваше се големият. — Сега го уредихме напълно.
	Това бе повод за нова порция неудържим смях.
	— Копелдаци! — озъби им се едноокият.
	Сипаничавият се наведе към Койла. Лицето му изведнъж придоби сурово изражение.
	— Крайно неприятна постъпка, малка негоднице — просъска той.
	— О, мога да правя много неприятни неща — закани му се тя.
	Големият тъпанар спря да се хили. Сега и тримата се надвесиха над нея.
	— Питам те отново — Върколаците в Прокоп ли слязоха?
	Койла не отговори.
	Едноокият я изрита.
	— Говори, кучко!
	Тя понесе удара с мълчаливо достойнство.
	— Стига — спря го сипаничавият, но не изглеждаше особено загрижен за нея.
	Едноокият изсумтя недоволно, но отстъпи крачка назад и продължи да притиска превръзката към раната.
	— Е, в Прокоп ли са? — повтори настойчиво сипаничавият. — Казвай!
	— Наистина ли смятате, че вие тримата можете да се изправите срещу Върколаците и да оцелеете?
	— Аз задавам въпросите, кучко, и търпението ми вече се изчерпва. — Той измъкна от колана си нож и го завъртя пред лицето й. — Кажи ми къде са, или ще ти извадя очите!
	Тя помисли за миг, сетне сведе глава и промълви:
	— Хекълой.
	— Какво?
	— Лъже! — намеси се едноокият.
	— Защо Хекълой? Какво търсят там?
	— Това е свободно пристанище…
	— Е, и?
	— Ако ти трябва да продадеш нещо, там ще получиш най-висока цена — тя се престори, че издава всичко това неохотно.
	— Вярно, Мика, Хекълой е точно такова място — потвърди големият тъпанар.
	— Зная — сопна му се сипаничавият. Той изгледа Койла внимателно. — И какво толкова имат за продан?
	Тя замълча, усетила, че са се хванали на въдицата.
	— Да не е онова, което откраднахте от кралицата си?
	Койла схвана, че не знаят за реликвите, които Върколаците наричаха звезди, и нямаше никакво намерение да ги осветлява по въпроса.
	— Това е… един трофей. Реликва. Много стара.
	— Реликва? Нещо ценно? Да не е съкровище?
	— Да, съкровище — потвърди тя, но двамата имаха предвид различни неща.
	— Знаех си! — очите му заблестяха. — Знаех си, че е нещо голямо!
	Съвсем типично за ловци на глави, помисли си Койла. Бяха готови да повярват, че Върколаците са избягали от Дженеста в преследване на някакво съкровище. Никога не биха я разбрали, ако им беше казала, че са действали от идеалистични подбуди. Нищо чудно, когато ставаше въпрос за толкова жалки създания.
	— А ти що не си с тях? — попита едноокият, като я оглеждаше подозрително.
	Това беше въпросът, от който се боеше. Каквото и да измислеше, трябваше да прозвучи убедително.
	— Ами… защото имахме неприятности. Нападнаха ни унисти и аз се отделих от дружината. Опитвах се да ги настигна, когато…
	— Когато се натъкна на нас — прекъсна я сипаничавият. — Лош късмет за теб и сполука за нас.
	Надяваше се, че й е повярвал. Но знаеше, че дори да е така, поема огромен риск. Биха могли да решат, че са получили каквото им трябва от нея, да я убият и главата й да увисне на колана на някой от тях.
	Сипаничавият отново се втренчи в нея. Тя се приготви да приеме удара на съдбата.
	— Отиваме в Хекълой — обяви той.
	— А тази? — попита едноокият.
	— Тя ще дойде с нас.
	— Защо? За к’во ние притрябвала?
	— Има защо. В Хекълой ще я продадем на търговците на роби. Ще вземем добра цена за орка от прочута бойна дружина. — Той кимна на едрия мъж. — Докарай й коня, Джабез.
	След малко едрият мъж се върна с коня й.
	Едноокият, който все още не можеше да се примири със загубата на ухото си, продължаваше да мърмори недоволно.
	Койла реши, че е настъпил удобен момент да изрази мнението си.
	— Робство — произнесе тя презрително. — Още един признак за упадъка на Марас-Дантия. Нищо хубаво не видяхме от вас — хората.
	— Я млъквай! — скастри я сипаничавият. — Искам едно да разбереш, малко чудовище. За мен си само това, което ще получа от първия търговец на роби. Ако ти отрежа езика, цената ти едва ли ще падне. Ясен ли съм?
	Койла въздъхна облекчено. Алчността им я бе спасила. Но бе успяла единствено да спечели малко време — за себе си и за дружината.
	Дружината. По дяволите, каква бъркотия. Къде ли са сега? И къде е Хаскеер? Какво е станало със звездите? Кой ще й помогне?


	Дълго време той само наблюдаваше. Задоволяваше се да следи развоя на събитията и да се доверява на благонамереността на съдбата. Но на съдбата не биваше да се предоверяваш. Винаги възникват непредсказуеми събития, които само допринасят за хаоса.
	Стопяването на магичните запаси, вследствие разрушителното поведение на пришълците означаваше, че когато накрая той решеше да се намеси, неговите способности също щяха да са отслабени и несигурни. Наложи се да въвлече и други в издирването, но това се оказа грешка.
	Инструментумите се бяха върнали обратно в света, бяха заели полагащото им се място в историята и бе само въпрос на време някой да осъзнае истинското им значение. Най-важното сега бе дали щяха да бъдат използвани за добро, или за зло.
	Вече не можеше да се самозалъгва, че онова, което става, няма пряко отражение върху неговото място в света. Дори необикновеното му царство бе заплашено. Силите му бяха отслабнали дотам, че едва му стигаха да опазва владенията си, въпреки че малобройната, елитна група от негови сподвижници продължаваха да го наричат Магьосника и да вярват, че е способен на всичко.
	Време беше да се намеси в случващото се. Беше допуснал поредица от грешки, които трябваше да поправи, доколкото е възможно.
	Но като премисляше последните събития и надзърваше в някои късчета от бъдещето, го обхващаше съмнение, че може вече да е закъснял.


>>	3.

	Просторната сферична кухина, дълбоко в подземния лабиринт на Прокоп, бе оскъдно осветена. Бледа, мъждива светлина се разпръскваше от вградени в стените кристали и две-три трепкащи факли. Половин дузина тъмни, овални петна бележеха местата, където в залата се отваряха тунели. Въздухът бе тежък и спарен.
	В залата бе пълно с троли. Набитите им мускулести тела бяха обрасли със сивкава козина, а оранжевите коси им придаваха някак нелеп вид. Гърдите им бяха добре развити, крайниците им бяха дълги, а очите изпъкнали.
	Страк и Алфрей знаеха, че тази зала е само едно от многото помещения в подземното царство, а тълпата е само малка част от населението на Прокоп. Бяха завързани на жертвения олтар. Тролите, които ги обграждаха, бяха въоръжени с копия и лъкове.
	Предвождаше ги самият Таннар, тролският цар. По-едър от своите поданици, той бе издокаран с дълга, украсена с орнаменти роба, а сребърната корона на главата му и закривеният дървен жезъл бяха отличителните знаци на ранга му. Но очите на двамата пленници бяха приковани в предмета, който той стискаше в другата си ръка. Това бе закривен ритуален кинжал, използван при жертвоприношения, на чиято дръжка обаче бе прикрепен тъкмо предметът, заради който Върколаците бяха дръзнали да слязат в Прокоп.
	Един от древните инструментуми. Реликвата, която орките наричаха „звезда“.
	Тролите припяваха гърлено и монотонно. Таннар се приближаваше бавно, тръпнещ от нетърпение да извърши жертвоприношение в името на своите страховити кимерийски богове. Мъченици на този неочакван поврат на съдбата, Алфрей и Страк се приготвиха да умрат.
	— Странни игри играе съдбата, а? — подметна Алфрей, втренчил поглед в кинжала.
	— Жалко, че не ми е до смях — въздъхна Страк и неволно напъна мишци срещу въжетата. Те обаче бяха стегнати здраво.
	— Хубаво си поживяхме, Страк — въздъхна Алфрей. — Въпреки всичко.
	— Не се предавай, стари приятелю. Дори пред лицето на смъртта. Ако ще мрем, да е като истински орки.
	Кинжалът бе съвсем близо.
	Изведнъж в един от тунелите проблесна ярка светкавица. Това, което последва, за Страк бе като халюцинация под въздействието на пелуцид. Нещо прелетя през залата, разцепвайки въздуха като оранжево-червена лента.
	От главата на трола до тях щръкна пламтяща стрела. Разлетяха се искри, а удареният рухна на земята. Гривата му бе обхваната от пламъци.
	Таннар се вцепени. Песента замря. Разнесоха се стенания. Тролите се извърнаха към тунела, откъдето бе долетяла стрелата. Настъпи суматоха. Виковете и крясъците се усилиха.
	И в този момент откъм тунела нахлуха Върколаците, предвождани от Джъп, който косеше противниците си с големия си двуръчен меч. Оркските стрелци пуснаха нов залп горящи стрели. Светлината бе анатема за тролите и пламтящите стрели посяха хаос и ужас в редиците им.
	Макар да беше завързан, Страк реши, че е настъпил моментът за действие. Той се хвърли към най-близкия трол и го възнагради с „оркска целувка“ — страхотен удар с глава, след който нещастното създание подгъна колене и се свлече на земята. Алфрей издебна друг трол и го повали с два ритника в слабините.
	Изгубил интерес към пленниците, Таннар крещеше заповеди с гръмовен глас. Съдейки по объркването, което цареше в редовете на тролите, те определено се нуждаеха от някой, който да ги напътства. Орките се мятаха сред тях като дяволи и въртяха ловко оръжията си. Особено ефикасни се оказаха запалените факли. Писъци, викове и звън на стомана отекваха в стените.
	Двама оркски оръженосци, Калтмон и Елдо, първи си пробиха път до Алфрей и Страк. Разсякоха въжетата и им подадоха мечове. Алфрей и Страк мигновено се включиха в боя.
	Страк потърси с поглед Таннар. За да се добере до него, трябваше да преодолее плътна стена от защитници. Захвана се ентусиазирано с тази задача. Първият трол, който му запречваше пътя, замахна към него с копие. Страк отстъпи встрани, избягвайки удара на косъм, и стовари меча си върху дългата дръжка. Копието се разцепи на две. Едно бързо мушване в корема изкара все още зашеметения копиеносец от строя.
	Следващият защитник се нахвърли върху Страк със секира. Капитанът се наведе и страшното острие профуча съвсем близо над главата му. Докато тролът се готвеше за втори удар, Страк го изрита в пищялите, събори го на земята и го прободе в гърдите.
	После го прекрачи и продължи към следващия.
	Междувременно Джъп също си пробиваше път към Страк и Алфрей. Зад гърба му оръженосците палеха нови факли, чиято светлина объркваше и смущаваше тролите. Някои от тях дори закриваха очите си, с което ставаха лесни жертви за орките. Но повечето продължаваха да се съпротивляват.
	Алфрей се озова пред неколцина троли, които се опитаха да го притиснат към стената с копията си. Той развъртя меча, превръщайки острието му в стоманен щит пред мушкащите назъбени копия. След няколко минути един от противниците му посегна твърде напред и бе наказан от Алфрей с отсичане на ръката. Тролът извика от болка, изпусна копието и получи втори, смъртоносен удар в гърдите.
	Побеснелият му другар се хвърли в атака. Алфрей бе принуден да отстъпи, докато отблъскваше стрелкащото се към него копие. Този път приложи друга тактика. Когато усети с гърба си стената, клекна рязко и нанесе хоризонтален удар през краката на трола. Раната не беше дълбока, но бе достатъчна, за да изплаши трола и да го накара да отстъпи, накуцвайки. Алфрей се метна след него и замахна с меча към главата му. Тролът отскочи наляво. Алфрей го последва, но докато се завърташе, за да го довърши, мечът му се обърна и халоса трола с плоското по бузата. Той изпищя и размаха копието като побеснял. Хаотичните му движения бяха само от полза за Алфрей. Той се прицели спокойно и промуши противника си в шията. От раната бликна ален фонтан, който окъпа всичко наоколо.
	Алфрей въздъхна облекчено, но реши, че все пак е твърде стар за подобни упражнения.
	Страк се подхлъзна в локва кръв и се сблъска с последния защитник на Таннар. Това бе гневен трол, въоръжен с ятаган, който замахна и се опита да промуши орка в корема. Страк не отстъпи нито крачка, парирайки ударите. Известно време никой от двамата не успяваше да вземе превес в боя.
	Пробивът дойде, когато острието на Страк докосна юмрука на трола и остави върху кокалчетата му дълбока рана. Тролът изруга гневно и замахна хоризонтално, опитвайки се да разсече Страк през кръста. Страк пристъпи рязко встрани и избегна удара, след това замахна и прониза трола в гърлото.
	Най-сетне Таннар бе пред него.
	Завладян от неистов бяс, тролският цар се нахвърли отгоре му с украсения си жезъл. Оркът с лекота избегна атаката. Таннар захвърли жезъла и извади меч, чието сребристо острие бе покрито с рунически знаци. Царят все още стискаше ритуалния кинжал и изглежда възнамеряваше да използва и него.
	— Хайде, какво чакаш? — прикани го Таннар. — Ела да опиташ вкуса на стоманата, чужденецо.
	Страк се изсмя презрително.
	— Май предпочиташ да приказваш, търбух такъв. Защо не си навреш меча в устата?
	Започнаха да се въртят в кръг, търсейки слабите си места.
	Таннар хвърли поглед към полесражението.
	— Ще си платиш за това! — просъска той.
	— Щом казваш — подметна насмешливо Страк.
	Таннар изрева гневно и нанесе страховит удар. Страк го отби, но по силата на звъна и вибрацията на острието доби ясна представа за мощта на своя опонент. Бързо нанесе контраудар. Царят го парира. Започнаха да си разменят отсечени удари.
	Таннар наблягаше повече на силата, отколкото на точността, което обаче не го правеше по-малко опасен противник. Техниката на Страк не беше по-различна, но той имаше предимството на опита и пъргавината. Освен това, за разлика от Таннар, умееше да се владее, което допринасяше за точността на ударите му. Реши отново да провокира трола и подметна ехидно:
	— Животът под земята не ти се е отразил добре, Таннар. Отпуснал си се и си затлъстял.
	Тролът изрева отново и се нахвърли върху него, порейки въздуха с меча си. Страк използва момента и замахна, прицелвайки се в основата на дръжката му. Този път уцели и мечът излетя от ръката на противника му. Сега вече Таннар можеше да разчита само на кинжала с безценното украшение. Загубата на меча го бе обезкуражила.
	Страк пристъпи напред. Таннар започна да отстъпва. Това, което не знаеше обаче, бе, че Джъп и неколцина от Върколаците са зад гърба му. Страк ускори отстъплението му с нов дъжд от удари. Тогава Джъп скочи на гърба на тролския цар и обви гърлото му с ръка. С другата опря нож в шията му. Краката на джуджето висяха във въздуха и подритваха. Един от оръженосците притича и опря острието на меча си в сърцето на царя. Таннар изкрещя от гняв и безсилие. Страк пристъпи напред и дръпна кинжала от ръката му.
	Само един-двама от тролите видяха тази сцена. Останалите продължаваха да се бият.
	— Кажи им да спрат — нареди Страк. — Или се прости с живота си.
	Таннар не отговори, в очите му се четеше непокорство.
	— Спри ги, или ще умреш! — повтори Страк.
	Джъп притисна по-силно острието.
	— Хвърлете оръжия! — извика неохотно Таннар.
	Някои от тролите го послушаха, други продължиха да се бият.
	— Хвърлете оръжията! — кресна им Таннар.
	Този път всички се подчиниха. Джъп отпусна леко опряното в шията на царя острие, но остана нащрек.
	— Тръгваме си! — обяви Страк, без да сваля поглед от Таннар. — И ти ще дойдеш с нас. Ако някой посмее да ни се изпречи на пътя, ще умреш. Кажи им го.
	Царят кимна бавно.
	— Правете каквото казват! — извика той.
	— Това няма да ти трябва — рече Страк, смъкна короната му и я захвърли настрани. — Само ще ни забави.
	Жестът му предизвика възгласи на възмущение у тролите. Възмущението им нарасна, когато Страк сряза връзките на царската роба и я смъкна на земята. Капитанът на върколаците опря ритуалния нож в гърлото на Таннар и рече:
	— Да вървим.
	Всички поеха вкупом през залата — Таннар в средата, заобиколен от плътна група орки. Изплашените троли им сториха път. Страк се огледа. Неколцина от оръженосците бяха леко ранени, но нямаше жертви. Изглежда всички мъртви бяха троли.
	При входа на тунела той извика:
	— Ако посмеете да ни последвате, вашият цар ще умре!
	След това се измъкнаха от залата.
	Факлите им хвърляха отблясъци по неравните стени на виещия се тунел.
	— Тъкмо на време дойдохте — рече Страк на Джъп. — Ако се бяхте забавили още съвсем малко…
	Джуджето се усмихна.
	— Как, по дяволите, преодоляхте срутването? — попита Алфрей.
	— Намерихме друг път — отвърна Джъп. — Ще ви покажем.
	Малко по-късно зад тях се чу шумолене. Страк извърна глава и забеляза смътни очертания в мрака.
	— Преследват ви — изръмжа заканително Таннар. — Ще умрете, преди да излезете навън.
	— В такъв случай и теб те чака същата участ — обеща му Страк и нареди на останалите: — Дръжте се плътно един за друг и бъдете готови. Особено за нападение отзад.
	— Едва ли е нужно да им го казваме, капитане — подметна Джъп.
	След няколко минути наближиха мястото, където се бяха свлекли пръстта и камъните. Преди да стигнат до там обаче, забелязаха идеално кръгъл отвор в стената отдясно. От него тръгваше друг тунел. Започнаха да се промушват един по един през отвора. Таннар се опъваше и се наложи да го боднат няколко пъти с ножа.
	— Това пък как се появи, Джъп? — попита Страк.
	— Странно колко изобретателен ставаш, когато положението се напече. Това е задъненият тунел, който тръгва от кладенеца. Накарах оръженосците да чукат по стените му с брадвички. Извадихме късмет.
	Новият тунел ги изведе в неголяма кухина, която се оказа долната част на входния кладенец. Тук ги очакваха няколко изнервени оръженосци, които охраняваха поклащащите се въжета. Страк погледна нагоре и зърна още няколко надзъртащи глави.
	— Да побързаме! — подкани той орките.
	Първо се изкатериха неколцина оръженосци. Таннар отново започна да се дърпа. Завързаха го с въже и го изтеглиха на ръка. Кладенецът през цялото време кънтеше от проклятията му. Страк се изкатери последен, стиснал ритуалния нож в зъбите си.
	Оказа се, че навън е ранно утро. Страк и останалите запримигваха срещу розовата светлина на слънцето.
	Таннар замижа и закри очите си.
	— От светлината ме болят очите! — оплака се той.
	— Сложи си това — Алфрей му подаде една кърпа.
	Докато Таннар връзваше кърпата на очите си, Страк огледа ритуалния кинжал. Звездата бе прикрепена за дръжката му с помощта на тънка връв. Той извади своя нож, преряза връвта и захвърли кинжала.
	Тази звезда бе малко по-различна от другите две. Беше тъмносиня. Също се състоеше от централна сфера, от която излизаха „лъчите“, които обаче бяха четири, а не седем или пет като при другите две. И тази бе от същия непознат и невероятно твърд материал.
	— Да тръгваме, Страк! — подкани го Алфрей.
	Дружината се отправи към лагера. Посрещнаха ги Бохсе и Неп, които не успяха да скрият облекчението си.
	— Трябва да се махаме оттук веднага — рече им Страк. — Нищо, че е светло, това няма да попречи на тролите да се измъкнат от дупките си. Ще си рискуват главите заради него. — Той кимна към Таннар.
	— Почакай, Страк — рече Джъп.
	— Какво? Защо трябва да чакам?
	— Трябва да ти кажа нещо за Койла и Хаскеер.
	Страк се огледа. Едва сега забеляза, че ги няма наоколо.
	— Какво за тях?
	— Не зная откъде да започна, капитане.
	— Откъдето и да е, само побързай!
	— Добре, ще бъда кратък. Хаскеер пощуря, нападна Рефдоу и избяга със звездите.
	— _Какво?_ — Страк го погледна стъписан.
	— Койла тръгна да го гони — продължи Джъп. — От тогава не сме я виждали.
	— Тръгнала… накъде?
	— На север, доколкото ни е известно.
	— _Доколкото_ ви е известно?
	— Страк, трябваше да избирам. Или да последвам Койла и Хаскеер, или да сляза, за да ви помогна. Не можехме да се наемем и с двете задачи. Реших, че ще е най-добре първо да спася теб.
	— Да… сигурно си прав — кимна Страк, но все още изглеждаше объркан. — Хаскеер! Това побъркано… тъпо копеле!
	— След болестта, треската, или каквото беше там… — рече замислено Алфрей, — той наистина започна да се държи странно.
	— Не биваше да го оставям — въздъхна Страк. — Или по-скоро трябваше да взема звездите със себе си.
	— Няма за какво да се виниш — рече му Джъп. — Никой не можеше да предположи какво става в главата му.
	— Защото не му обърнахме внимание. Той наистина се държеше странно. Особено когато му позволих да погледне звездите…
	— Сега не е време за вайкане — припомни им Алфрей. — Какво ще правим?
	— Тръгваме след тях, разбира се.
	— А този? — Джъп посочи Таннар.
	— Ще остане с нас. За всеки случай.
	Оръженосците събраха лагера, натовариха всичко на конете и обявиха, че са готови. Бяха завързали Таннар на едно от седлата. Пелуцидът бе разделен между всички членове на дружината, както преди да слязат в Прокоп. Алфрей извади знамето на Върколаците и го развя.
	Докато се отдалечаваха от планината, главата на Страк бе пълна с най-различни възможности. Всичките неприятни.


>>	4.

	Хаскеер знаеше какво трябва да направи. Мъглата в главата му се бе разсеяла и сега всичко бе кристално ясно.
	Той пришпори коня и навлезе в поредната долина, която щеше да го отведе още по-далеч на североизток. Така поне се надяваше. В действителност „яснотата“ не се разпростираше върху всичките му сетива и той имаше съвсем смътна представа за посоката, в която се намираше Каменна могила. Ала въпреки това продължаваше да препуска.
	Сигурно за стотен път ръката му посягаше инстинктивно към кесията, в която държеше странните предмети, които Върколаците бяха нарекли звезди. Моббс, гремлинът-книжник, който известно време Върколаците бяха държали в плен, им беше разкрил, че е по-правилно да ги наричат инструментуми. Хаскеер обаче предпочиташе да бъдат звезди. Беше по-лесно за запомняне.
	Нямаше никаква представа нито за същината на тези предмети, нито за тяхното предназначение. Но въпреки това нещо се беше случило. Нещо го бе накарало да се почувства свързан с тях.
	Те му пееха.
	Песен не беше най-точната дума, но бе най-близкото определение на онова, което звучеше в главата му. Нещо като нашепване, припяване, нещо като едва доловими звуци от непознат инструмент. Но не съвсем.
	Чуваше го и сега, въпреки че звездите бяха скрити от погледа му. Те му говореха и макар езикът им да му бе съвършено непознат, някак схващаше същината на казаното. Повтаряха му, че всичко ще бъде наред, когато ги отнесе там, където им е мястото. Равновесието ще бъде възстановено. Всичко ще бъде както преди, когато Върколаците не бяха обявени за изменници.
	Единственото, което трябваше да направи, бе да ги отнесе на Дженеста. Бе сигурен, че тя ще е благодарна и ще прости — на него и на дружината. Може би дори щеше да ги възнагради. Тогава Страк и другите щяха да разберат защо е трябвало да го направи.
	Хаскеер пресече долината и стигна до отъпкана пътека. Изглежда тя продължаваше точно в желаната от него посока, и той тръгна по нея. Пътеката се издигаше по стръмнина и той пришпори изморения си кон.
	Когато стигна върха на хълма, зърна от другата страна малък конен отряд, който се приближаваше към него. Бяха четирима. Човеци.
	Всичките бяха облечени с черни дрехи и изглеждаха добре въоръжени. Единият от тях имаше от онези отвратителни космати участъци на лицето си, които наричаха „брада“.
	Хаскеер бе твърде близо, за да не го забележат. Но в сегашното му състояние това не го безпокоеше особено. Несъмнено бе неприятно, че му се изпречват на пътя, но не възнамеряваше да позволява на когото и да било да го забавя.
	Хората изглежда се стреснаха от факта, че срещат самотен орк насред тази пустош. Докато препускаха към него, те се оглеждаха подозрително, сякаш очакваха наблизо да се появят и други орки. Хаскеер продължи да следва пътеката, без да забавя скорост. Спря, чак когато му запречиха пътя, подредили конете си в полукръг.
	Те се вторачиха в обветреното му лице, татуировките върху скулите и огърлицата от зъби на снежен леопард на шията му.
	Той им отвърна с навъсен поглед.
	Брадатият изглежда им беше водач. Заговори пръв:
	— Този също е един от тях. — Спътниците му кимнаха.
	— Грозен копелдак, а? — подметна друг.
	Разсмяха се.
	Хаскеер ги чуваше над нашепването на звездите, което му напомняше, че трябва да бърза.
	— Има ли още от вашите наблизо? — попита го брадатият.
	— Само аз съм. А сега се разкарайте.
	Те отново се разсмяха.
	— Ти ще се разкараш, дребосък — подметна трети. — Жив или мъртъв.
	— Не мисля така.
	Брадатият се наведе към Хаскеер.
	— Вие, уродите, сте по-тъпи и от свинете, когато става въпрос за мислене. Набий си го в главата, глупако. Идваш с нас — яхнал седлото или завързан за него.
	— Отдръпнете се. Бързам.
	Лицето на водача се изопна.
	— Няма да повтарям. — Той положи ръка на меча си.
	— Конят ти е по-добър от моя — произнесе със спокоен глас Хаскеер. — Ще го взема.
	Този път те се сепнаха, преди да се разсмеят отново. Но сега в смеха им се долавяше смущение.
	Хаскеер отпусна юздите на коня си и освободи крака от стремената. В стомаха му се надигна приятна топлина. Разпозна я като първият признак на завладяващото го безумие и я посрещна като стар приятел.
	Брадатият го изгледа с блеснали от гняв очи и понечи да извади меча си.
	— Ей сегичка ще ти изтръгна езика, грознико.
	Хаскеер скочи върху него. Блъсна го в гърдите и двамата тупнаха едновременно на земята. Хаскеер се озова отгоре. Човекът под него бе изгубил съзнание от падането. Хаскеер започна да го налага и превърна лицето му в безформена кървава маса.
	Другите ездачи крещяха. Един от тях скочи и се втурна към него, извадил меч. Хаскеер се претърколи от безжизнената си жертва и скочи на крака, тъкмо когато човекът се нахвърли отгоре му. Отстъпи назад, за да избегне удара, и извади своя меч. Докато се биеха, другите двама ги обикаляха, търсейки сгоден момент да посекат Хаскеер. Но оркът избягваше атаките им и същевременно бе съсредоточил усилия върху най-близката заплаха. Пристъпи напред и засипа човека с безмилостна серия бързи удари. Скоро противникът му бе принуден да премине в отбрана. Десетина секунди по-късно Хаскеер направи ловък финт, извъртя меча вертикално и отсече десницата му. Виковете на ранения бяха толкова силни, че конете на другите двама се изправиха уплашено на задните си крака.
	Докато единият от тях се мъчеше да обуздае изплашения си кон, Хаскеер се нахвърли върху другия конник. И този път избра директния подход. Улови юздите на коня му и ги дръпна с всичка сила, сякаш разклащаше огромна камбана. Ездачът полетя напред, преметна се през шията на коня и тупна на земята. Хаскеер го изрита в главата и се хвърли на празното седло. Сетне извъртя коня на място и пресрещна последния противник.
	Забил шпори в хълбоците на разпенения кон, човекът препусна срещу него. Хаскеер развъртя меч. Двамата се вкопчиха в яростен двубой, като същевременно се стараеха да контролират конете си.
	След известно време издръжливостта на Хаскеер надделя. Несекващите му удари срещаха все по-вяла защита. Най-сетне един от тях откри пробив в защитата на човека и острието на меча му остави дълга резка по дясното му рамо. Хаскеер удвои и без това безумните си усилия. Накрая мечът му хлътна в гърдите на човека и той рухна от коня си.
	Хаскеер огледа труповете. Не изпитваше радост от победата над превъзхождащ го числено противник. По-скоро бе ядосан, задето го бяха забавили. Изтри окървавеното острие в ръкава си и го прибра в ножницата. И този път ръката му неволно посегна към кесията.
	Докато се оглеждаше, избирайки посоката, в която да продължи, мярна някакво движение. От запад се задаваше втора група конници, също облечени в черно. Предположи, че са трийсет или четирийсет на брой.
	Въпреки обхваналата го екзалтация, Хаскеер си даде сметка, че не би могъл сам да се справи с тази тълпа, и пришпори коня в обратна посока.
	Песента на звездите отново завладя съзнанието му.


	На един съседен хълм друга група хора наблюдаваха отдалечаващата се фигура и отряда, който я преследваше.
	Най-забележителният от тях бе висок мъж с надменна осанка, облечен, както всички унисти, в черно от главата до петите. За разлика от тях обаче той носеше и висока черна шапка. Тази причудлива принадлежност, наподобяваща комин, изглежда бе знак за високия му ранг. Макар и без него никой от присъстващите не би дръзнал да оспори водачеството му.
	Лицето му изразяваше решителност и сякаш бе лишено от досадната способност да се усмихва. Посребрели бакенбарди се спускаха почти до заострената му брадичка, устата му бе тясна като цепка, а очите — черни и проницателни.
	Както обикновено, настроението на Кимбал Хоброу бе мрачно.
	— Защо ме забрави, о, Господи? — обърна се той към небесата. — Защо позволи на неверническата сган да се измъкне ненаказана?
	Той се обърна към последователите си, неговия кръг доверени лица, известни като „блюстителите“ и им извика:
	— Дори най-проста задача като тази да проследите онези изроди надхвърля вашите способности! Имахте благословията на Всевишния, предадена ви чрез мен, а пак се провалихте!
	Те избягваха погледа му, свели овчедушно очи.
	— Не се съмнявайте, че мога да си върна онова, което съхранявах в Негово име! — заплаши ги той. — Искам да ми върнете онуй, що ми принадлежеше! Идете и изтребете до крак онези покварени животни! Нека изпитат гнева ми!
	Последователите му се втурнаха към конете. Оркският изменник и хората, които го преследваха, вече почти се бяха изгубили в далечината.
	Хоброу падна на колене и изстена:
	— О, Господи, защо ме прокле да работя с такива глупци!


	Мерсадион, наскоро произведен в главнокомандващ армията на кралица Дженеста, спря пред масивната дъбова врата в подземията на двореца в Каменна могила. Двамата орки от Имперската гвардия, които охраняваха вратата, застанаха мирно. Той им отвърна с отсечено кимване.
	Но докато чукаше на вратата, генералът неволно си спомни за трагичната участ на своя предшественик и видимо потрепери. От вътре долетя мелодичен женски глас. Мерсадион влезе.
	Намираше се в каменно подземие с висок, извит таван. Нямаше прозорци. Стените бяха украсени с драперии и гоблени, някои от които изобразяваха сцени, на каквито не би желал да присъства. В далечния край на стаята бе поставен малък олтар, а пред него имаше мраморна вана, която приличаше по-скоро на ковчег. За тяхното предназначение също не му се щеше да размишлява.
	Дженеста бе седнала зад голяма маса. Върху масата бяха поставени няколко свещника, които единствени осигуряваха осветлението в подземната зала. Бледата им мъждукаща светлина придаваше призрачен вид на кралицата. Заради полуниядския й произход кожата й имаше сребристо зеленикав оттенък, сякаш бе покрита с мънички люспи. Лицето й бе плоско и широко, обрамчено от черна коса, която лъщеше, сякаш бе мокра. Брадичката й бе прекалено заострена, гърбавият й нос надвисваше над плътните устни.
	Кралицата беше красива. Но с онзи тип странна красота, който не вярваш, че съществува, докато не я срещнеш.
	Мерсадион застана до вратата, без да смее да заговори. Дженеста ровеше из дебели, прашни книги и пожълтели свитъци. Точно пред нея бе разтворен голям том с кожена подвързия и метални закопчалки. Едва сега генералът забеляза, че пръстите й са прекомерно дълги, за което допринасяха и дългите й нокти.
	Без да вдига поглед, тя заповяда:
	— Свободно.
	Генералът си позволи да се отпусне, но без да прекалява. Възцари се неловка тишина. Той забеляза, че от време на време тя го разглежда изпод дългите си мигли. Когато срещна погледа му, вместо да се ядоса, както той очакваше, тя се засмя снизходително. Кой знае защо това го обезпокои още повече.
	— Виждам, че проявявате любопитство, генерале — рече тя. Не беше въпрос.
	— Госпожо… — отвърна той колебливо, без да знае как да продължи.
	— И аз, както и вие, разполагам с различни оръжия в арсенала си. Това е едно от тях.
	— Ваше Величество? — той огледа прашните книги върху масата.
	— Вярно, на пръв поглед не изглежда като нещо, което може да сече или пробожда, но е наточено като всяко острие. — Тя забеляза объркването му и добави: — Отгоре и отдолу, Мерсадион. Въздействието на небесните тела върху ежедневните ни дела.
	— Ах, звездите — едва сега схвана думите й той.
	— Звездите — потвърди тя. — И по-точно слънцето, луната и останалите светове и тяхната връзка с нас.
	Той отново изгуби нишката, но не посмя да си признае. Затова замълча.
	— Това — тя почука с нокът върху свитъците — са безценни инструменти в преследването на Върколаците.
	— И по какъв начин, милейди?
	— Не е лесно да се обясни на някой… недостатъчно интелигентен.
	Обидата му донесе облекчение. Тя бе по-обичайна за поведението й.
	— Разположението на небесните сфери обуславя не само чертите на характера, но и предстоящите събития — обясни тя. — Характерът се оформя в момента на раждането съобразно това кои сфери се намират в небето. Космическите колела се въртят бавно. — Тя посегна към един свитък. — Накарах да ми изровят рождените дати на началниците на Върколаците. Всъщност тези с по-ниските чинове са без значение. Сега вече са ми известни родилните петна на петимата офицери и почти всичко, което ме интересува за тях.
	— Родилните петна, Ваше Величество?
	Тя въздъхна и той се изплаши, че е прекалил.
	— Мерсадион, не може да не знаеш какво представляват родилните петна. Или искаш да кажеш, че не си чувал нищичко за Змията, Морския козел или Лъконосеца?
	— Разбира се, че знам, Ваше Величество. Това са слънчевите знаци.
	— Както би се изразил някой от простолюдието. Но по същество тази наука е далеч по-сложна и съвършена от брътвежите на уличните гадатели. Те позорят нашето изкуство.
	Той кимна, отново решил, че ще е най-добре да мълчи.
	— Та тези… _слънчеви знаци_, ни дават възможност да надникнем в душите на Върколаците — продължи Дженеста. — Да преценим как биха действали при определени обстоятелства. — Тя разтвори един свитък и го притисна по ъглите с няколко свещника. — Обърнете внимание, генерале. Може би ще научите нещо.
	— Госпожо.
	— Сержант Хаскеер е под въздействието на родилното петно Дългорог. Това го прави упорит, дебелоглав, прибързан, в екстремни ситуации склонен към безумни действия. Джъп, джуджето-стотник, е Свирач. Воин с душа. Винаги търси мистичното в нещата. Но освен това е надарен с прагматизъм. Десетник Алфрей е под знака на Рибата-пайети. Това означава, че е мечтател. Предпочита да живее в спомените си и вероятно е много консервативен. Има знахарски наклонности. Орката, десетник Койла, е Василиск. Избухлива, своеволна, склонна към безразсъдна храброст. Но освен това е и верен другар.
	Дженеста млъкна, давайки възможност на Мерсадион да попита:
	— А техният капитан, Ваше Величество? Страк?
	— Без никакво съмнение той е най-интересният от цялата шайка. Скарабей. Проницателен, умеещ да разкрива тайнственото, да се променя съобразно обстановката, мистичен. Освен това има военни способности. — Тя отмести свещниците и остави на пергамента да се навие. — Естествено това са само най-общи характеристики, които могат да се изменят, развиват или закърняват, съобразно условията.
	— Споменахте предстоящите събития, Ваше Величество.
	— Бъдещето е предначертано в нас. За всяко действие има противодействие и то също е предопределено.
	— Значи всичко е написано предварително?
	— Не, не всичко. Боговете са ни оставили и джокера на свободната воля. Макар че в някои случаи ми се ще да не беше така — добави тя мрачно.
	Окуражен от неочакваната й прямота, той си позволи да попита:
	— И какво показват изследванията ви за бъдещето, госпожо?
	— Не много. За да зная повече, ще ми е необходим точният час и местоположение на тяхното раждане, за да мога да нарисувам диаграма. Такива подробности обаче не се пазят, когато става въпрос за орки от простолюдието. Точността в пророкуването може да се постигне само ако имаш всички данни.
	Той я погледна объркано.
	— Не се опитвай да го разбереш. Не мога да ти кажа как ще се развие настоящата ситуация. Не и с абсолютна сигурност. Но по отношение на Върколаците не виждам намаляване на кръвопролитията, смъртта и войната. Пътят им е изпълнен с опасности. Каквото и да се опитват да постигнат, шансовете им са малки.
	— Това ще ни помогне ли да ги открием, Ваше Величество?
	— Може би. — Тя затвори голямата книга. От корицата се вдигна прах. — Но да се върнем на текущите дела. Някакви сведения от ловците на глави?
	— Още не, Ваше Величество.
	— Сигурно е рано да очакваме вест от тях. А как стои въпросът с разпоредбите ми относно армията?
	— Три хиляди леки пехотинци, напълно въоръжени и снабдени с провизии, госпожо. Очакват вашите заповеди.
	— Да са готови на зазоряване. Ако не друго, поне ще се позабавлявам, като натрия носовете на унистите.
	— Да, Ваше Величество.
	— Добре. Свободен си.
	Той се поклони и излезе.
	Едва когато се озова в коридора, генералът започна да диша малко по-свободно. За краткото време на служба при кралицата Мерсадион бе понесъл безброй обиди и унижения. На няколко пъти се бе страхувал за живота си. Но кой знае защо сега изпитваше най-силно облекчение, че е оцелял. Точно след като бе станал свидетел на нейното благоразумие.


>>	5.

	Страк поведе дружината надалеч от Прокоп. Отправи се на север, предполагайки, че Хаскеер най-вероятно ще се насочи към Каменна могила.
	Рано предобед най-сетне забавиха ход, успокоени, че тролите едва ли ще ги последват на такова разстояние, при това на дневна светлина. Така и не можаха да разберат нещо по този въпрос от Таннар. От него чуваха единствено ругатни.
	През целия ден Върколаците продължиха с ускорен ход. Бяха разпратили съгледвачи във всички посоки, за да търсят следи от Хаскеер и Койла. Привечер те се върнаха без новини и сред дружината се възцари мрачна и напрегната атмосфера.
	Алфрей пръв наруши мълчанието.
	— Безсмислено е, Страк — рече той и се надигна в седлото. — Само си губим времето. Трябва ни план.
	— И почивка — добави Джъп. — Никой от нас не е спал цели два дена.
	— Имаме план — търсим Койла и Хаскеер — отвърна Страк. — Сега не е време за почивка.
	Джъп и Алфрей размениха мрачни погледи.
	— Капитане, не е присъщо за теб да се хвърляш в нещо през глава — продължи да упорства Алфрей. — Когато положението стане напечено, няма по-важно нещо от стратегията. Ти сам неведнъж си го казвал.
	— Освен това, трябва да решим какво да правим с този. — Джъп посочи завързания на коня зад него Таннар.
	Алфрей кимна.
	— Да, защо ни е да го влачим с нас?
	Страк въздъхна уморено.
	— Добре, ще устроим лагер на първото подходящо място. Но няма да спираме за дълго.
	— Защо не тук? — Джъп огледа терена.
	— Да, става — съгласи се Страк. Посочи към една близка долчинка и добави: — Ето там. Искам удвоени постове. Кажи на оръженосците да не вдигат шум. И никакви огньове.
	Джъп предаде заповедите му.
	Всички слязоха от конете. Завързаният тролски цар продължаваше да ги обсипва с проклятия, когато го свалиха и облегнаха на едно дърво. Страк, Алфрей и Джъп се събраха на съвещание, а оръженосците се струпаха около тях.
	— И какво, по дяволите, ще правим сега, Страк? — откри дебатите Алфрей.
	— Търсим Хаскеер. Най-вероятно е поел към Каменна могила.
	— Трябва да се е побъркал, ако смята, че ще умилостиви Дженеста — рече Джъп.
	— Това го знаем — озъби се Алфрей. — Не смятам обаче, че Хаскеер ще постъпи така. Твърде предсказуемо е, а той е хитрец. По-скоро обикаля някъде наблизо.
	— Когато го открием… — каза Страк и веднага се поправи: — Ако го открием, ще убия този тъп копелдак.
	— Истината е, че ни изправи до стената — призна Алфрей.
	— И Койла — продължи Страк. — Притеснява ме, че от нея няма и следа.
	— Продължаваш да се обвиняваш — погледна го Джъп. — Не можеш да…
	— Разбира се, че мога! — прекъсна го ядосано Страк. — Нали затова съм ви командир? Да поемам отговорността, да преценявам шансовете, да предвиждам какво може да стане.
	Джъп щракна с пръсти.
	— Да предвиждаш… Ами да. Ясновидство. Не съм го пробвал отдавна. Може и да се получи.
	— Защо не? — сви рамене Страк. — Във всеки случай нищо няма да загубим.
	— Предупреждавам ви, не обещавам нищо. Знаете колко ниски са енергийните нива.
	— Просто опитай.
	Джуджето се отдалечи от групата, избра едно местенце, където растителността бе по-обилна, и седна, кръстосал нозе. Наведе глава, опря длани на земята и затвори очи. Останалите се стараеха да не гледат към него. Страк и Алфрей продължиха да обсъждат плановете си.
	Джъп се върна след няколко минути. По израза на лицето му не можеха да разберат дали е постигнал нещо.
	— Е? — попита го Страк.
	— Малко е объркано. Силата със сигурност отслабва. Но все пак улових нещо. Съвсем слаб енергиен образ, струва ми се на Хаскеер. И доста по-силна следа от женско присъствие — сигурно на Койла. И двамата на север оттук, тя по-близо от него.
	— Значи навярно не са заедно. Това е нещо ново.
	— Но може да не е за добро — добави с мрачен вид Джъп. — Отдалечеността не е единствената причина за това, че единият образ е по-слаб от другия. Съществуват и други фактори, които могат да повлияят върху това.
	— Като например?
	— Като например силата на емоциите.
	— И затова улавяш Койла по-добре? Защото е завладяна от по-силни чувства?
	— Възможно е, капитане.
	— И какви са тези чувства? Положителни или не? Можеш ли да определиш?
	— Биха могли да са всякакви. Но като се има предвид с какво се е заела, едва ли ще са много приятни. Щях да зная повече, ако енергийните потоци не бяха объркани.
	— Проклети човеци, заради тях магията намалява — изруга Алфрей.
	— Това само потвърждава първоначалните ни намерения — заяви Страк. — Ще продължим на север. — Вдигна глава и огледа оръженосците. — Всички сме заедно в тази работа. Аз предлагам да тръгнем на север и да открием другарите си. Ако някой има по-добра идея, готов съм да го изслушам.
	Никакъв отговор, само сумтене и шум от пристъпване на крака.
	— Добре — кимна той. — Ще приема мълчанието ви за съгласие. Ще отдъхнем малко и продължаваме. Отсега нататък главната ни цел ще е да открием изгубените си другари, а не звездите.
	— Но ще намерите само смъртта си!
	Всички извърнаха глави към Таннар, за когото бяха забравили.
	— Ще ти се, нали? — подметна му Джъп.
	— Това е предсказание — отвърна царят на тролите.
	— И на какво се основава? — поиска да узнае Алфрей.
	— Защото знам повече от вас за така наречените „звезди“.
	Страк отиде до дървото и клекна до Таннар. Свечеряваше се и той реши да свали превръзката от очите му. Таннар примигна и му се озъби.
	— Да чуем — подкани го Страк.
	— Не и докато не ме отвържете — заинати се нахално тролът. — Крайниците ми изтръпнаха. Не съм свикнал да се отнасят по такъв начин с мен.
	— Сигурно, но мога да ти помогна да свикнеш.
	— Внимавай, Страк! — предупреди го Алфрей.
	— Ако не можем да се справим с един невъоръжен трол, значи за нищо не ставаме. — Той извади нож и преряза въжетата на Таннар. — Някой да знае каква магия ползват тролите?
	— Мисля, че имат две основни умения — обади се Джъп. — Умението да виждат в мрака. Колкото е по-тъмно, толкова по-ясно виждат тези копелдаци. Другото е изострена способност за откриване на храна. Събират всичко — плъхове, гъби, каквото и да е, стига да става за ядене. Май нито едно от двете не представлява заплаха за нас. Освен ако не реши, че ни бива за вечеря.
	Останалите се разсмяха.
	— И аз така мисля — ухили се и Страк.
	Таннар масажираше яките си китки и оглеждаше похитителите си.
	— Жаден съм — изръмжа той. — Дайте ми вода.
	— Тоя знае само да иска — въздъхна Джъп и му подхвърли манерката си.
	Тролският цар преполови съдържанието й и щеше да я изпразни, ако Страк не я бе издърпал от ръцете му. Таннар се закашля и от устата му потече вода.
	— Е, какво имаш да ни казваш?
	— В моя народ се съхраняват легенди за тези предмети. Изглежда вие не ги знаете. Може би защото орките са единствените от древните народи, които си нямат магия.
	— И какво разказват тези легенди?
	— Че тези… звезди… са много стари и може да са били направени във времената, когато боговете са създали Марас-Дантия от хаоса.
	— Има ли доказателство за това? — попита Алфрей.
	— Колко сте ограничени само. Как може да има доказателства? Това е въпрос на вяра.
	— Продължавай — подкани го Страк. — Какво друго?
	— Представители на много древни народи са умирали или са били убивани заради силата на звездите. Това е станало много отдавна. От известно време те са изчезнали за всички народи в Марас-Дантия. Но все пак си остават част от тайната история на земите ни. Сигурно поне това ви е известно, щом рискувате живота си, за да ги откриете.
	— Търсим ги, защото са важни за един човек, който има власт над нас. Така ще ги използваме като коз при преговорите с него.
	— Те са много повече от средство за пазарлък. Да ги виждате в такава светлина е все едно слепци да си играят с огъня.
	— Не знаем нищо за силата на звездите, освен онова, което други са ни разказвали за тях.
	— Дочух обаче, че по някакъв начин са променили живота ви. Това не говори ли за силата им? — попита Таннар.
	— Одеве спомена някаква тайна история — намеси се Алфрей. — Какво по-точно имаше предвид?
	— За тези звезди се знае, че са оказвали въздействие върху много велики личности от Марас-Дантия. Смята се, че са вдъхновили златния лък на Азазрел, изящната поезия на Елфам, прочутата Книга на Сенките, небесната арфа на Киммен-Бер и много други. За тях поне сте ги чували, надявам се.
	— Да, „поне“ за тях сме чували — отвърна троснато Страк. — Макар че не разбираме кой знае колко от поезия, нито от книги и префърцунена музика. Нашата професия е малко… по-грубовата.
	— И как действат звездите? — настояваше да узнае Алфрей.
	— Откровения, видения, пророчески сънища — отвърна Таннар. — Достатъчно е да се докоснеш до малка част от стаената в тях сила, за да се случи.
	Докато Алфрей и Страк обмисляха чутото, Джъп попита:
	— Никой досега не беше в състояние да ни обясни какво точно представляват звездите, какво правят и какво е предназначението им. Ти ще можеш ли?
	— Те са пътят към боговете.
	— Добре казано. Но какво означава това?
	— Божествените пътища са неведоми за обикновените простосмъртни.
	— Друг начин да признаеш, че не знаеш.
	— Твоята звезда как се появи в Прокоп? — попита Страк.
	— Наследих я от един от моите предшественици — Расатенан. Той пък се е сдобил с нея много отдавна.
	— Не съм го чувал — призна Джъп.
	Таннар се намръщи.
	— Той е могъщ герой на нашия народ. Подвизите му още се възпяват в песни. В тях например се разказва как веднъж по време на сражение уловил стрела, как надвил в бой петдесет противника и…
	— Сигурно ще си първи в някой оркски турнир по хвалебствия — прекъсна го Джъп.
	— … и как отнел звездата от джуджетата, след като ги победил в битка — довърши невъзмутимо Таннар.
	Джъп почервеня и рече предизвикателно:
	— Нещо не ми се вярва.
	— Но ще се наложи — намеси се Страк примирително. — Таннар, какво се опитваш да ни кажеш?
	— Че звездите могат да доведат само до смърт и разрушения, ако не попаднат в ръцете на познавач.
	— Затова ли беше поставил твоята на жертвен нож?
	— Вие също убивате!
	— Само по време на бой. И вдигаме мечове само срещу войници, а не срещу невинни.
	— Жертвоприношенията осигуряват добруване на моя народ. Боговете се отнасят благосклонно към нас и ни защитават.
	— Не и от нас — припомни му Алфрей.
	Царят не направи опит да скрие раздразнението си.
	— И вашите ръце са окървавени от жертвоприношения.
	— Но ние не принасяме в жертва разумни същества, Таннар. Само животни. Предпочитаме да побеждаваме враговете си в бой.
	— Може би това, че сте успели да се сдобиете с няколко звезди така бързо, е знак за божествено благоразположение. Или че боговете си играят с вас.
	— Може и да е така — кимна Страк. — Но защо ни казваш всичко това?
	— За да разберете колко са важни за моя народ тези реликви. Върнете ми моята и ме пуснете.
	— За да продължиш да убиваш безнаказано? Няма да стане.
	— Настоявам да ми я върнете!
	— Настоявай колкото си искаш. Ние заложихме живота си, за да слезем в онази дупка, а ти искаш да ти върнем звездата доброволно.
	— Ами да направим размяна тогава — предложи тролът с лукаво изражение.
	— И какво толкова ще ни предложиш за нея?
	— Друга звезда.
	Страк, Джъп и Алфрей размениха скептични погледи.
	— Нима очакваш да ти повярваме? — попита Страк.
	— Не съм казал, че е у мен. Но може би зная къде се намира.
	— И къде?
	— Тази информация си има цена.
	— Да те освободим и да ти върнем звездата?
	— Да.
	— Наистина ли вярваш, че ще се съгласим на подобна размяна?
	— Да. Аз ще ви кажа къде е звездата, а вие ще ме пуснете.
	Страк помисли малко и рече:
	— Съгласен.
	Джъп и Алфрей понечиха да възразят, но той ги спря с решителен жест.
	— Чувал съм, че един кентавърски майстор на оръжия на име Кеппатаун притежава подобна звезда — обясни Таннар — и че тя се намира под охраната на неговия клан, в Дроганова гора.
	— И защо не сте де опитали да я вземете?
	— Не страдаме от вашата болезнена амбиция да съберем всички звезди. Една ни стига.
	— Й как този Кеппатаун се е сдобил със звездата?
	— Нямам представа. Какво значение има?
	— Дроган е цитаделата на кентаврите. А те са свирепи създания.
	— Това не е мой проблем — повдигна рамене царят. — А сега, дайте ми звездата и ме пуснете да си вървя.
	Страк поклати глава.
	— Ще задържим звездата. И няма да те пускаме — поне засега.
	Царят го погледна разярен.
	— Какво? Аз спазих моята част от уговорката. Ти се съгласи!
	— Не. Ти си помисли, че аз съм се съгласил. Ще дойдеш с нас, поне докато се уверим, че казваш истината.
	— Нима се съмняваш в думата ми? Ах вие, вонящи чуждоземци, вие… наемници, вие… сте утайката на народите! Ти си позволяваш да се усъмняваш в думите ми?
	— Да, животът е несправедлив, нали?
	Таннар започна да ругае неудържимо.
	— Чухме какво имаш да ни кажеш — заяви Страк и кимна на един оръженосец. — Неп. Завържи го отново за дървото.
	Войникът сграбчи царя за рамото и го поведе. Таннар продължаваше да се жалва шумно, че е предаден, измамен и принуден да търпи компанията на по-нисши същества. Страк му обърна гръб и изгледа офицерите си.
	Миг по-късно зад гърба му се разнесоха викове. Чу се и злобният глас на Таннар.
	Страк се извърна.
	Царят бе обгърнал врата на оръженосеца с едната си ръка, а с другата притискаше нож към гърлото му.
	— Проклятие! — изруга Джъп. — Не го претърсихме!
	— Нямаше да позволя подобно унижение! — заяви надменно Таннар. — Аз съм цар на тролите!
	Неп стоеше неподвижно, с пребледняло лице.
	— Съжалявам, капитане — едва промълви той.
	— Спокойно — вдигна ръце Страк. — Таннар, успокой се и никой няма да пострада.
	Тролът притисна по-силно ножа.
	— Ти ли ще ми кажеш да се успокоя? Искам звездата и свободата си!
	— Пусни го. Няма никакъв смисъл да го убиваш.
	— Правете каквото ви казвам, иначе той ще умре!
	Неп потрепери.
	Джъп извади бавно меча си. Алфрей постави стрела на лъка си. Останалите също оголиха оръжия.
	— Хвърлете оръжията! — извика Таннар.
	— Как ли пък не — засмя се Страк. — И какво мислиш те чака, ако убиеш наш другар?
	— Не ми пробутвай блъфовете си, Страк. Няма да позволиш да убия един от войниците ти.
	— Прав си, ние държим един на друг. Но когато не можем да се защитим, стараем се поне да отмъстим.
	Алфрей изпъна тетивата. Неколцина оръженосци последваха примера му. Неп се опита да се освободи, но Таннар все още го държеше в хватката си.
	— Би могъл да дойдеш с нас — рече му Страк. — И тогава ще видиш отново Прокоп. Стига само да хвърлиш ножа.
	— А звездата?
	— Чу отговора ми за нея.
	— В такъв случай проклети да сте всички!
	Той понечи да прокара острието на ножа през гърлото на оръженосеца. Неп инстинктивно се изви на другата страна. Алфрей пусна тетивата. Стрелата звънна, облиза бузата на трола, остави кървава диря и отлетя нататък. Таннар изрева и пусна Неп. Оръженосецът побягна, като се препъваше уплашено. Още две стрели бръмнаха и се забиха в гърдите на Таннар. Той се олюля, но не падна. Размаха ръка, порейки въздуха с острието на кинжала и пристъпи срещу Страк.
	Капитанът замахна рязко с меча си и довърши започнатото. Тролският цар се свлече със зейнала уста.
	Страк го срита с върха на ботуша си. Нямаше никакво съмнение, че е мъртъв.
	Алфрей отиде да прегледа раната на Неп.
	— Имаш късмет — обяви той, докато попиваше с кърпа кръвта. — Повърхностна е. Притискай я известно време с кърпата.
	Двамата с Джъп се върнаха при Страк. Той още оглеждаше трупа.
	— Този глупак наистина ли повярва, че ще се съгласим на подобно нещо? — попита Джъп.
	— Не зная. Може би бе заслепен от собствената си арогантност. Свикнал е да властва и да приема всичко за истина. Това е слабото място на древните народи. Прекалено са доверчиви.
	— Властта е вид безумие.
	— Все повече се убеждавам в това — кимна Страк. — Питам се останали ли са великодушни владетели?
	— Е, сега вече сме и цареубийци — поклати глава Алфрей.
	— Какво? — погледна го стреснато Джъп.
	— Убихме един монарх.
	— Това не е убийство — възрази Джъп. — А и дори да е такова, по-скоро сме тираноубийци. Във всеки случай обаче тролите ще ни станат смъртни врагове.
	— И без това враговете ни нямат чет — повдигна рамене Страк. — Нека го погребат.
	— А ние накъде — на север ли? — попита Джъп.
	— На север.


	Беше почти необичайно да се открие сухо място в царството на Адпар. И нищо чудно, след като за ниядите водата бе важна като въздуха за другите народи. Други създания, като мръковете например, бяха дотолкова зависими от тази живителна течност, че, останали без нея, бързо измираха.
	Единственото място в двореца на Адпар, където се поддържаше безводна среда, бе затворът, в който, поради характера на ниядската кралица, почти винаги имаше задържани.
	Привикнала да се занимава лично с тях, тя слезе, придружена от тъмничарите, до най-долната килия, където държаха двама пленени след атаката мръкове. Бяха ги проснали на пода, с приковани горни крайници и съдейки по белезите по телата им, вече ги бяха измъчвали. Най-голямото мъчение за тях обаче бе липсата на вода.
	Адпар освободи стражите и се надвеси над пленниците. Те я огледаха със зачервени очи и помръднаха беззвучно с устни.
	— Знаете какво искам от вас — обяви тя с кротък, почти ласкав глас. — Кажете ми къде са останалите редути и няма повече да ви измъчвам.
	Както и очакваше, те отказаха, като едва прецеждаха думите през пресъхналите си устни.
	— Храбростта понякога е глупаво нещо — продължи да ги увещава тя. — Така или иначе ще разбера каквото ми трябва. Защо трябва да се мъчите?
	Единият от тях промълви проклятие и поклати глава. Кожата по шията му бе изопнатата и напукана.
	Адпар извади от джоба си шише с вода и го отпуши.
	— Сигурен ли си? — попита тя, след това надигна шишето и отпи, оставяйки няколко капки да потекат по брадичката й.
	Той отново отказа, но този път не сваляше жаден поглед от бутилката.
	Тя взе една гъба, намокри я и започна бавно да я плъзга по тялото си, наслаждавайки се на приятната влага. Сребристи капчици заблестяха върху люспестата й кожа.
	И двамата затворници облизаха със сухи езици напуканите си устни.
	Адпар отново намокри гъбата.
	Отне й два часа, но не само получи нужната информация, а и се позабавлява. Когато си тръгна, не пропусна да вземе бутилката и гъбата. Отчаяните погледи, с които я изпратиха пленниците, придадоха последен тласък на удоволствието й.
	Отвън я чакаха тъмничарите.
	— Оставете ги да пукнат от жажда — нареди тя.


>>	6.

	Призори дружината отново пое на север. Пратиха съгледвачи и на североизток, все още надявайки се, че Хаскеер се е отправил към Каменна могила и че Койла е някъде зад него.
	Намираха се сред големите равнини, район, където растителността бе по-оскъдна, и това налагаше да проявяват допълнителна бдителност. Но от време на време срещаха храсталаци и дори малки горички, из които се виеха тесни пътечки. И сега наближаваха една такава и Страк, опасявайки се от засада, прати съгледвачи напред.
	Докато навлизаха в гората, Джъп се обърна към него:
	— Не е ли време да помислим какво ще правим, ако не открием нито Хаскеер, нито Койла? Когато наближим Каменна могила, имам предвид. Едва ли ни очаква топъл прием там.
	— Бих казал, че по-скоро ни очаква прекалено топъл прием. Но не зная как да отговоря на въпросите ти, Джъп. Честно казано, започвам да си мисля, че Хаскеер и Койла са поели в съвсем друга посока.
	Алфрей кимна.
	— И аз имам такова усещане. Ако е така, цял живот няма да ги открием по тези места…
	Изведнъж вдясно от тях се чу шум. Храсталаците се разклатиха, чу се пукот на строшени клони, няколко малки дръвчета се разлюляха. Нещо тежко и голямо си пробиваше път през гората.
	Страк дръпна юзди. Колоната спря. Оръженосците наизвадиха мечове.
	От гората се показа сиво същество, по-едро от кон, с огромни лапи. Яки мускули изпъкваха под лъскавата му козина. Шията му бе змиевидна, но по нея се спускаше дълга черна грива. Главата наподобяваше грифонска, с котешки нос, жълт закривен клюн и щръкнали нагоре, покрити с козина уши.
	Нямаше никакво съмнение, че причудливото създание е още младо и не е достигнало пълните си размери, а освен това едното от жилестите му крила бе скършено и бе увиснало отстрани. Може би по тази причина, въпреки че беше очевидно изплашено, съществото не смееше да литне. Ала дори на земята то се придвижваше с изненадваща бързина.
	Докато пресичаше пътеката пред тях хипогрифът изви глава и ги погледна. За миг мярнаха отблясъка на грамадното му изумрудено око. След това се шмугна в храсталаците от другата страна и се изгуби от погледите им.
	Няколко от конете изпръхтяха уплашено и се задърпаха.
	— Тръгна си! — въздъхна Джъп.
	— Какво беше това чудо? — попита Алфрей.
	Изведнъж откъм гората пред тях се показаха двама съгледвачи. Те викаха нещо, но думите им бяха неясни. Единият сочеше към мястото, откъдето идваха.
	Алфрей погледна към дърветата.
	— Страк, мисля че…
	На пътеката се изсипаха отряд човеци. Няколко конника, следвани от пешаци. Бяха тежковъоръжени и облечени в черно.
	— По дяволите! — изруга Джъп.
	В продължение на няколко секунди двата отряда се оглеждаха стреснато.
	След това взаимната изненада отстъпи място на действието.
	Човеците пришпориха коне и се хвърлиха в атака.
	— Превъзхождат ни почти двойно! — извика Алфрей.
	Страк вдигна меч.
	— Ами тогава да намалим броя им! Нито крачка назад!
	Черните конници се носеха право към тях. Страк смуши коня си и поведе дружината. Орки и хора се сблъскаха с викове и звън на стомана.
	Страк се озова срещу най-предния конник. Мъжът размахваше огромен меч и пореше въздуха пред себе си. Оръжията им се сблъскаха на два пъти, преди Страк да намери пролука в отбраната му и да го промуши в кръста. Мъжът тупна на земята. Лишеният от ездач кон се вдигна уплашено на задните си крака и побягна в гората.
	Човекът, който зае мястото на съборения, потвърди подозренията на Страк, че няма лесни победи. Бе значително по-опитен от предишния. Беше въоръжен с тежка бойна секира и я въртеше със забележително умение. Размениха си по няколко удара. Мечът на Страк не бе достатъчно тежък, за да удържа ударите на секирата, но пък бе значително по-бърз. Скоро мъжът срещу Страк започна да се задъхва от усилие. Реакциите му видимо се забавиха и това осигури на капитана на Върколаците известно предимство. При първия удобен случай той смъкна рязко острието и го заби в бедрото на мъжа. От раната рукна кръв. Човекът остана на седлото, но вниманието му вече бе раздвоено. Защитата му се разпадна. Страк нанесе втори удар, този път право в гърдите. Мъжът изпусна секирата и притисна с ръце зейналата рана. Конят му препусна и го отнесе някъде настрани.
	Трети противник изскочи пред Страк и той продължи да се сражава.
	Алфрей се озова между един конник и един пешак. Вторият представляваше по-голяма опасност. Алфрей се справи с него, като го прободе в гърдите със застроения връх на знамето. Мъжът падна и дръпна знамето със себе си. Алфрей насочи вниманието си към конника. Двамата кръстосаха мечове. Още на третия удар оръжието на мъжа бе избито. Миг по-късно той получи парче хладна стомана между ребрата.
	Докато се справяше с един от конниците, Джъп не забеляза, че отзад го е издебнал пешак. Мъжът скочи, улови го за крака и го смъкна от седлото. Джъп тупна тежко на земята. Мъжът се изправи над него и вдигна меча си, за да го довърши. Джъп успя да се съвземе навреме и да се претърколи. Докато се извръщаше, замахна рязко с меча и отсече крака на противника си. Той нададе ужасен писък и се просна възнак. Джъп скочи и се огледа трескаво за кон. Видя един, само дето върху него имаше облечен в черно мъж, който изглежда реши, че спешеното джудже ще е лесна плячка. Докато препускаше към него, човекът размаха победоносно меч. Джъп го изчака спокойно да се приближи, след това подскочи неочаквано във въздуха и го промуши в хълбока. Мъжът падна. Джъп се метна на коня му и отново се включи в мелето.
	С мощен удар с две ръце Страк отсече главата на един от човеците. Докато безжизненото тяло падаше, той се огледа за нов противник. Орките постепенно надделяваха. Изгубили доста от своите, хората пришпориха конете си към гората. Страк викна на оръженосците да ги последват и довършат. След това се приближи към Алфрей, който вадеше знамето от гърдите на един мъртвец.
	— Какви са пораженията? — попита капитанът.
	— Нямаме убити, доколкото мога да преценя. Извадихме късмет. Тези не бяха войници. Във всеки случай не бяха професионалисти — отвърна задъхан Алфрей.
	— Дали търсеха нас, капитане? — присъедини се към тях Джъп.
	— Съмнявам се. Мародери, най-вероятно.
	— Чувал съм, че хората обичат да убиват заради самото удоволствие.
	— Това е толкова долно! — възмути се Алфрей, докато изтриваше кръвта от челото си.
	— Присъщо е на расата им — отбеляза Страк.
	Оръженосците вече бяха претърсили убитите, вземайки всичко, което можеше да им е от полза.
	— Какви бяха според вас? — зачуди се Алфрей. — Унисти или пантеонисти?
	Джъп огледа най-близкия труп и рече:
	— Мисля, че са унисти. Нали те носят черни дрехи. Като стражниците на Кимбал Хоброу. От Троица.
	— Сигурен ли си? — попита го Страк.
	— Да, нали бях там.
	— Аз пък се надявах, че сме се отървали от тези маниаци — неволно потрепери Алфрей.
	— Те са фанатици. Освен това им отнехме звездата. Изглежда никой не обича да се разделя с нея — отвърна Страк.
	— Дали тези не са задържали Хаскеер и Койла? — попита Джъп.
	— Кой знае? — повдигна рамене Страк.
	При тях дотича оръженосец и подаде на Страк един пергаментов свитък.
	— Вижте какво намерихме, капитане. Стори ми се, че е важно.
	Страк разви свитъка и го показа на Алфрей и Джъп. За разлика от оръженосците, те можеха да четат, а и текстът бе написан на универсален език.
	— Ами че тук пише за нас! — възкликна Джъп.
	— Мисля, че трябва да го прочетем на цялата дружина — реши Страк.
	Той повика останалите и Алфрей се нагърби със задачата да прочете пергамента.
	— Това изглежда е копие от някаква прокламация — обясни той, — защото отдолу е прерисуван печатът на Дженеста. Та ето какво пише: „Нека се знае, че оркската дружина, известна като Върколаците, вече се смята за изменническа и лишена от правото да получава убежище навсякъде из моето кралство. По същата причина определям възнаграждение в монети, пелуцид или земя на всеки, който ми донесе главите на офицерите от дружината. Както следва…“ Тук са изброени нашите имена. Я чакайте, надолу продължава: „Освен това, обявявам възнаграждение, съответстващо на чина, за предаването, живи или мъртви, на всеки от оръженосците в дружината, отговарящи на имената…“ Следва списък на оръженосците, включващ и другарите, които вече изгубихме. И завършва така: „и да бъде известно всекиму, който дръзне да им даде подслон…“ Тъй де, ясно е какво следва.
	Той подаде свитъка на Страк.
	Възцари се мрачно мълчание.
	— Какво пък, очаквахме го — заговори капитанът.
	— Да де, ама си е стрес да го видиш черно на бяло — въздъхна Джъп.
	Алфрей посочи избитите мъже.
	— Това означава ли, че тези са търсили нас?
	— И да, и не. Струва ми се, че случайно се натъкнахме на тях. Но може да са и хора на Хоброу, който също иска да си върне звездата. Както и да е, сигурно много народ ще тръгне да ни търси заради наградата. — Той въздъхна. — И така. Както съм казвал и друг път, подвижната мишена е по-трудна за уцелване. Да вървим.
	Докато се качваха на конете, Джъп подметна:
	— Е, положението има и добра страна. За първи път в живота си струвам нещо.
	Страк се усмихна.
	— Погледни — той посочи далеч на запад, където хипогрифът се отдалечаваше през долината. — Той поне се измъкна.
	Алфрей кимна.
	— Да. Жалко, че няма да изкара дълго.


	Препускаха три или четири часа, разгърнати в широк полукръг, но така и не намериха и следа от двамата си другари. На всичко отгоре времето се развали. Захладя, после заваля леденостуден дъжд. Влагата и студът внесоха своята лепта в мрачното настроение на Върколаците.
	Страк бе потънал в нерадостни мисли. Когато изкачиха един хълм, той неочаквано даде знак да спрат.
	— Реших да направя промяна в плана — съобщи им той.
	Оръженосците се приближиха, за да го чуват по-добре.
	— Препускаме като смахнати след Койла и Хаскеер, а резултат никакъв — продължи той. — За главите ни са обявени награди, други ни гонят заради звездите. Изглежда сега всички са срещу нас. Нямаме приятели, нито съюзници. Време е да променим начина си на действие.
	Той огледа напрегнатите им лица. Каквото и да очакваха, щяха да останат изненадани.
	— Ще разделим дружината.
	Това предизвика стреснати възклицания.
	— Защо, Страк? — извика Джъп.
	— Нали казваше, че никога няма да го направим — добави Алфрей.
	Страк вдигна ръка, за да ги усмири.
	— Чуйте ме! — извика той. — Не съм казвал, че ще се разделим завинаги, а само докато изпълним задачата си.
	— И каква е тя, капитане? — попита Джъп.
	— Да открием Хаскеер и Койла и същевременно да разберем дали звездата наистина е в Дроган.
	Алфрей имаше нещастен вид.
	— Ти сам казваше, че си против разделянето на дружината. Какво те накара да промениш мнението си?
	— Ами до скоро не знаехме за другата звезда. Нито разполагахме с доказателства, че официално сме обявени за изменници. Сега вече е важно не само да открием другарите си, но и да се опитаме да вземем звездата. А не виждам как ще го направим, без да разделяме дружината.
	— Значи смяташ, че Таннар е казал истината и другата звезда наистина е в Дроган? Ами ако ни е излъгал, за да си спаси кожата?
	Страк поклати глава.
	— Мисля, че казваше истината.
	— Но не можеш да си сигурен.
	— Прав си, Алфрей, не мога. Добре де, какво губим, ако му повярваме?
	— Всичко!
	— Ако не си забелязал, и без това вече сме го загубили. Има още нещо обаче. Сега не е най-добрият момент да поставяме всичките си яйца в една кошница. Разделени на две, ще бъдем по-трудни за откриване. И ако във всяка от групите има по една звезда…
	— Ако! — прекъсна го Джъп. — Не забравяй, че ние все още не знаем нищо за предназначението и силата на звездите. Това означава да заложим на сляпо.
	— Прав си, ако изключим онова, което ни каза Таннар, а то не беше много, всичко останало е пълна мистерия. Знаем само, че са много ценни, дори защото Дженеста ги търси. Значи ако имат някаква стойност за нас, то тя е, че ги притежаваме. Все още смятам, че ще можем да изтъргуваме срещу тях живота си. Та както вече казах — какво имаме да губим?
	— Все пак не мисля, че трябва да разделяме дружината — подметна Алфрей.
	— Не е така. Обстоятелствата сега са необичайни. Двама от нашите другари са се изгубили и ние на всяка цена трябва да ги открием. Върколаците винаги държат един на друг.
	— Все още ли смяташ Хаскеер за член на дружината? След всичко, което направи?
	— Не зная. Нека първо го открием. Дори и да ни е предал, не трябва ли поне да намерим Койла?
	Алфрей въздъхна.
	— И няма да отстъпиш, нали?
	Страк поклати глава.
	— Е, какъв ти е планът?
	— Половината от дружината под мое водачество ще продължи издирването на Койла и Хаскеер. Алфрей ще поведе другата половина към Дроган и ще се свърже с Кеппатаун.
	— Ами аз? — попита Джъп.
	— Оставаш при мен. Ясновидството ти може да ни бъде полезно.
	Джуджето го изгледа злобно.
	— Знаеш, че силата отслабва.
	— И тъй да е. Пак може да ни свърши работа.
	— Нима смяташ, че кентаврите ще ни посрещнат с добре дошли? — попита Алфрей.
	— С тях нямаме дрязги — рече му Страк.
	— Преди нямахме и с половината Марас-Дантия, Страк. А виж докъде я докарахме!
	— Както и да е, постарайте се да не ги разсърдите. Знаеш колко са горделиви.
	— Те са войнствен народ.
	— Както и ние. Ето една причина да се уважаваме взаимно.
	— И какво да направя, когато стигнем там? — попита Алфрей. — Да ги помоля любезно да ни преотстъпят звездата?
	— Ако е у тях, бихме могли да преговаряме.
	— Че какво можем да им предложим?
	— Пелуцида например.
	Ами ако не ги заинтересува? Или просто решат да ни го вземат? Та ние ще бъдем шепа орки.
	— Алфрей, не искам от теб да ги нападаш. Всичко, което искам, е да отидеш в Дроган и да прецениш обстановката. Не е необходимо дори да се свързваш с тях, ако сметнеш, че е твърде рисковано. Просто ще ни изчакаш.
	— И докога ще трябва да чакам?
	— Искам да потърся поне още няколко дни. После трябва да стигнем до вас. Значи след пет, може би шест дни.
	— Къде ще се срещнем?
	Страк се замисли.
	— Там, където източният бряг на Калипарския залив навлиза в гората.
	— Добре, щом смяташ, че това е единственият начин — въздъхна примирено Алфрей. — Как ще разделим дружината?
	— По-равно, както вече казах. — Той огледа присъстващите. — Алфрей, ти вземаш Гледег, Кестикс, Лиффин, Неп, Елдо, Зода, Орбон, Проок, Носкаа, Вобе и Бохсе. Джъп и аз ще вземем Талаг, Рефдоу, Сифи, Точе, Хустук, Гант, Калтмон, Брегин, Финдже и Джад.
	Той избра последните трима, тъй като те бяха поддръжниците на Хаскеер, когато гласуваха дали да отворят цилиндъра. Нямаше причини да се съмнява в тяхната лоялност, но все пак реши, че ще е по-добре да ги държи под око.
	Нито Алфрей, нито оръженосците възразиха срещу разпределението.
	Той погледна към небето и добави:
	— Не ми се ще да се бавим, но няма да е зле да си починем няколко часа. Пригответе се. Разположете постове и ги сменяйте на всеки час. Останалите да си отдъхват. Свободни сте.
	— Аз ще ида да раздам лечебни отвари и балсами за раните — каза му Алфрей. — Сигурно ще са нужни.
	Джъп се приближи до Страк. Ясно личеше какво му е на душата.
	— Джъп, ако става въпрос за старшинство, ти си този, който трябваше да води дружината до Дроган. Но сигурно се досещаш, че срещу джуджетата съществуват известни предразсъдъци. Без значение какъв е чинът. А точно сега не ми е до разпри.
	— Но нямаше нищо против, когато ви спасих двамата с Алфрей, нали?
	— Не само че нямах, но и съм ти ужасно благодарен. Но не в това е въпросът и ти го знаеш. Както и да е, предпочитам да си с мен. Ще работим заедно.
	Джъп се засмя пресилено.
	— Благодаря, капитане. В интерес на истината, не се сърдя. Когато си сам сред чужди, привикваш с тези неща. Не мога да споря, народът ми наистина не си е спечелил уважение.
	— Както и да е. Иди да почиваш.
	— Само още нещо, Страк. Какво ще правим с кристалите? Всичките ли ще ги дадем на Алфрей, в случай че му потрябват за размяна?
	— Не, всеки от дружината ще носи своя дял. Така групата на Алфрей ще разполага с достатъчно запаси, в случай че им потрябват.
	— Добре, съгласен съм.
	Той напусна Страк и отиде да си легне.
	Страк се зави с одеялото и подпря глава на седлото. Едва сега си даде сметка колко е изморен.
	Докато се унасяше, долови мирис на пелуцид.


>>	7.

	Нещо голямо и неясно надвисна над него.
	Погледът му беше замъглен и той не можеше да различи какво точно вижда. Примигна няколко пъти, напрегна очи и откри, че е дърво с гъсти листа и клони. Огледа се и установи, че се намира в гора, където всички дървета са високи и здрави. Между клоните им се прецеждаха снопове ярка слънчева светлина.
	В гората цареше покой. Той чуваше песен на птици, а в далечината някакъв смътен тътен, като от гръмотевици. Макар непознат, звукът не му се стори заплашителен.
	В една от посоките гората оредяваше и светлината там бе по-ярка. Той пое нататък. След като повървя известно време върху дебел килим от опадали листа, стигна до края на гората. Тук тътнещият звук се усили, но все още не беше ясно откъде идва.
	Веднага щом напусна сянката на дърветата, той се озова в дълбока до глезените трева. Изкачи невисок хълм и тревата отстъпи място на фин, жълтеникав пясък.
	Отвъд пясъка се простираше безбрежният океан. Над него бе само синьото небе, из което се носеха мънички пухкави облачета.
	Страк беше втрещен от гледката. Не бе виждал нещо подобно. Тръгна по пясъчния бряг. Приятен, топъл ветрец погали лицето му. Миришеше на морска сол и озон. Той погледна през рамо и видя пътеката, която бе оставил през тревата. Кой знае защо тази картина го развълнува.
	Зърна някаква бяла постройка, която се издигаше на върха на издадена в морето скала, на около половин миля по-нататък по брега, и отразяваше слънчевите лъчи. Той тръгна към нея.
	Сградата се оказа по-далеч, отколкото му се бе сторило. Докато вървеше по нагорещения пясък, той подмина няколко изваяни от вятъра дюни. Тук-там стърчаха бодливи храсталаци.
	Не след дълго приближи постройката достатъчно, за да може да я разгледа. Първото, което видя, бе, че е на няколко нива. Намираше се върху тясно плато и отблизо беше истинска руина — блокове от дялан камък, съборени колони, рухнал таван и самотна, напукана стълба. Бе заобиколена от порутена стена, в която имаше множество отвори. Изглежда постройката и стената бяха изградени от един и същ материал — бял мрамор. По стените бяха полепнали мъхове и бръшлян.
	Стилът и архитектурата му бяха напълно непознати. Но определено приличаше на крепост, издигната на най-стратегическото място в целия район.
	Той засенчи очите си с длан и се огледа. Вятърът продължаваше да облизва скулите му и да развява дрехите му. Докато се взираше, забеляза някакво движение. Малък конен отряд се приближаваше по брега, от противоположната на неговата посока. Когато наближиха преброи, че са седмина. Без съмнение целта им беше разрушената крепост. Един слаб гласец в душата му се опита да го предупреди, че може би наближава опасност.
	Но после Страк видя, че конниците са орки, и гласът замлъкна.
	Те спряха в подножието на скалистия хълм. Докато скачаха от седлата, той видя, че орката, с която се бе срещал и преди, е сред тях.
	Тя поведе отряда нагоре по стълбата. Движенията й бяха енергични и уверени. Когато се изкачи на горния етаж, тя дойде право при него и му подаде ръка. Той я огледа. Имаше мускулесто тяло и държеше гърба си изправен по войнишки. Беше много хубава.
	— Здравей! — рече тя.
	— Добра среща!
	Останалите орки се разпръснаха наоколо. Имаше още две женски. Те му кимнаха, докато минаваха покрай него, сякаш се бяха срещали и преди.
	— От моя клан са — поясни тя.
	Женските се отдалечиха и застанаха на ръба на скалата. Разговаряха тихо помежду си.
	— Имам чувството, че нещо ни привлича един към друг — проговори орката до него.
	Той я погледна.
	— И какво е то?
	Тя явно сметна въпроса му за странен.
	— Съдба. Боговете. Кой знае! Ти намираш ли други причини?
	— Не.
	Тя се усмихна, после рече:
	— Винаги имаш обезпокоен вид.
	— Така ли?
	— Какво те измъчва?
	— Ами… трудно е за обяснение.
	— Опитай.
	— Моята страна е в беда.
	— Напусни я. Ела тук.
	— Има много важни неща, които ме задържат там. Освен това нямам никаква представа как да стигна до тук.
	— Не мога да те разбера. Ти се появяваш толкова често. Не знаеш ли как става?
	— Не. Аз също се чудя, но нямам никакво обяснение.
	— Е, може би времето ще покаже. Няма значение. Какво би разсеяло тревогите ти?
	— Тръгнал съм на една мисия, която се надявам да доведе до това.
	— Значи има някаква надежда.
	— Малка.
	— Стараеш ли се да постъпваш правилно и справедливо?
	— Да — отвърна той без колебание.
	— Оставаш ли верен на себе си при изпълнението на тази мисия?
	— Напълно.
	— Е, значи си обещал сам пред себе си. Орките винаги държат на думата си.
	— Не и там, откъдето идвам.
	Тя го погледна учудено.
	— Защо?
	— Защото сме принудени да го правим.
	— Тъжно е, но това е една от причините този път да не се огъваш.
	— Не бих си го позволил. Животът на другарите ми зависи от това.
	— Значи ще останеш с тях до край. Така постъпват всички орки.
	— От устата ти звучи толкова лесно. Но животът не винаги се подчинява на волята и желанията ти.
	— Нужна е храброст, зная, но това качество, струва ми се, никога не ти е липсвало. А и инак защо да живеем?
	Последното го накара да се усмихне.
	— В думите ти има толкова мъдрост. Ще гледам да ги запомня.
	Двамата замълчаха, но не изпитаха неудобство от това.
	— Какво е това място? — попита той не след дълго и посочи руините.
	— Никой не знае, освен че е много старо и не е дело на орките.
	— Но как е възможно? Нали ти ми каза, че това е вашата страна и тук живеят само орки.
	— А пък ти ми каза, че в твоята страна има различни народи. За мен това също е голяма загадка.
	— Всичко тук ми е непонятно.
	— За първи път те виждам на това място. Друг път идвал ли си да ги посрещнеш?
	— Да посрещна? Кого?
	Тя се разсмя сърдечно.
	— Наистина ли не знаеш?
	— Нямам ни най-малка представа за какво говориш.
	Тя се обърна и огледа океана. След това вдигна ръка и му посочи:
	— Ето там.
	Той погледна нататък и видя развети бели платна и няколко кораба на хоризонта.
	— Толкова си странен — призна му тя откровено. — Не преставаш да ме изненадваш, Страк.
	Спомни си, че й бе казал името си. Но той все още не знаеше нейното.
	Тъкмо се канеше да я попита, когато пред него се разтвори черна бездна, която го погълна.


	Събуди се със спомена за лицето й. Целият бе облян в студена пот.
	След яркото слънце на брега мъждивият ден му се стори невероятно мрачен. Но явно трябваше да свиква. В неговия свят беше така. Стресна се. Какво иска да каже с това „неговия свят“? Нима съществува друг свят — или е просто някаква странна игра на въображението му? Не знаеше как да нарече тези видения — сънища, халюцинации. Каквото и да бяха, ставаха все по-ярки и живи. Това отново го накара да се усъмни в разсъдъка си. Точно сега, когато най-много се нуждаеше от него.
	Но въпреки че оставаше непонятен за него, сънят по някакъв начин му бе вдъхнал сили и увереност. Кой знае защо бе изпълнен с необясним оптимизъм, че ще преодолеят всички пречки по пътя към крайната цел. Каквато и да бе тя.
	От унеса го извади нечия сянка, която падна върху него. Беше на Джъп.
	— Капитане, нещо не ми изглеждаш добре. Да не си болен?
	— Нищо ми няма — поклати глава Страк и се надигна. — Готови ли сте вече?
	— Горе-долу.
	Алфрей бе строил своята част от дружината и проверяваше как са натоварени конете. Страк и Джъп се отправиха към него.
	Докато вървяха, Страк попита:
	— Някой да е използвал снощи пелуцид?
	— Не ми е известно. Освен ако го е направил без разрешение. Защо?
	— Ами… просто питам.
	Джъп го изгледа внимателно, но преди да успее да каже нещо, стигнаха при Алфрей.
	Той пристягаше ремъците на седлото. След като ги пробва за последен път, се изправи и каза:
	— Това е. Готови сме.
	— Помни какво ти казах — рече му Страк. — Не влизай в контакт с кентаврите, докато не се увериш, че няма никаква опасност.
	— Ще го запомня.
	— Имаш ли всичко, което ти трябва?
	— Предполагам. Ще ви чакаме при Калипар.
	— След шест дни най-много.
	Страк му подаде ръка и Алфрей я стисна.
	— Всичко добро — пожела му Страк.
	— И на теб. — Алфрей кимна на джуджето и добави: — И на теб, Джъп.
	— Успех, Алфрей.
	Един от оръженосците вдигна знамето на дружината.
	— Ще го взема — свикнал съм с него. Нещо против, Страк?
	— Разбира се, че не. Нека е с вас.
	Алфрей протегна ръка и взе знамето. Развя го и поведе малкия си отряд.
	Страк, Джъп и останалите ги изпратиха мълчаливо.
	— А ние накъде тръгваме? — попита Джъп.
	— Ще се отправим на изток — отвърна Страк. — На конете!
	Джъп пое командването, а Страк все още бе под въздействието на странния си сън. Необходимо му беше известно време, за да се съсредоточи. Все още бе изпълнен с увереност, че постъпва правилно.
	Джъп изравни коня си с неговия.
	— Всичко е готово.
	— Чудесно, Джъп. Да видим дали ще можем да намерим Койла и Хаскеер.


	Накараха Койла да върви с въже на шията, чийто край бе завързан за седлото на Олей. Блаан поведе нейния кон. Лекман яздеше начело, като поддържаше бързо темпо.
	Беше научила имената им, подслушвайки разговорите. Освен това бе разбрала, че никой от тримата не се интересува как се чувства, а оскъдните дажби вода, които й даваха, бяха по-скоро израз на грижата им към обещаваща инвестиция, когато стигнат в Хекълой.
	Тримата рядко говореха високо, по-често си шепнеха. Хвърляха й коси погледи, а Олей направо я пронизваше със злобните си очички.
	Койла бе привикнала с дългите маршове, но темпото, което поддържаха, бе направо убийствено. Ето защо, когато стигнаха брега на един ручей и Лекман обяви почивка, тя изпита огромно облекчение. Отпусна се на земята с конвулсивно потрепващи крайници.
	Противният Олей, чието ухо бе отхапала, отведе коня й настрани и го завърза. Това, което тя не забеляза обаче, бе, че междувременно той хвърли заговорнически поглед на Лекман. След това я дръпна към един дънер и я завърза седнала до него. Когато приключи с това, се върна при останалите.
	— Колко ни остава до Хекълой? — обърна се той към Лекман.
	— Два дни, предполагам.
	— Нямам търпение да стигнем.
	— Да, и на мен ми писна това влачене — обади се едрият, на име Блаан.
	Олей опипа раната на отхапаното си ухо и посочи Койла.
	— Дали да не се позабавляваме с нея? — той извади нож и го подхвърли във въздуха. — Няма да е зле да се поупражняваме в мятане.
	Блаан се разсмя.
	— Оставете я — изръмжа Лекман.
	Олей не му обърна внимание.
	— Дръж, кучко! — викна той и хвърли ножа. Койла се вцепени. Острието се заби в земята пред краката й.
	— Стига, казах! — кресна му Лекман. — Никой не дава добра цена за развалена стока. — Той хвърли манерката си на Олей. — Иди и я напълни.
	Сумтейки недоволно, Олей взе и другите две манерки и се спусна при ручея.
	Лекман се изтегна и нахлупи шапката на очите си. Блаан опря глава на сгънатото си одеяло и обърна гръб на Койла.
	Тя ги наблюдаваше внимателно. Очите й се стрелкаха към ножа, който изглежда бяха забравили. Беше толкова близо! Би могла да го стигне с крак.
	Олей се върна с манерките. Тя застина неподвижно и се престори, че дреме.
	Едноокият я изгледа навъсено.
	— Ама че късмет. Да ни падне жена и тя да е орка.
	Лекман се захили.
	— Чудя се как още не си я пробвал. Или си станал придирчив?
	Олей направи отвратена физиономия.
	— По-добре да се пробвам със свиня.
	Койла отвори очи.
	— Аз също — подметна му тя.
	— Да ти го начукам.
	— Не съм свиня, забрави ли?
	— Не зная колко е ценна — озъби се той, — но съм готов да ида и да я наритам здравата.
	— Отвържи ме и ще видиш колко струваш. Смятам да откъсна онова нищожно нещо между краката ти.
	— Ама че голяма уста! И с какво ще го направиш, урод такъв?
	— С това. — Тя се озъби. — Ти поне знаеш колко са остри.
	Олей неволно попипа разкъсаното си ухо.
	Лекман се ухили.
	— Защо й повярвахме, че приятелчетата й са поели към Хекълой? — попита Олей.
	— Не започвай отново, Грийвър — скастри го Лекман. После се обърна към Койла: — Не ни излъга, нали, сладурче? Не би посмяла?
	Тя не отговори и се задоволи да му метне злобен поглед. Лекман бръкна в едно от джобчетата на жакета си и извади чифт зарове.
	— Я да се успокоим и да поиграем малко. — Той подхвърли заровете в дланта си.
	Олей се приближи като омагьосан. Блаан също стана. Скоро и тримата бяха погълнати от шумна игра и забравиха за Койла.
	Тя се съсредоточи върху ножа. Бавно, без да ги изпуска от очи, тя протегна крак към него. Успя да го събори и го придърпа към себе си. Извъртя се и с малко акробатика съумя да го достигне с ръце. Стисна го много внимателно, за да не го изпусне, изви го под ъгъл и започна да реже с него въжето. Ловците на глави продължаваха да играят, извърнали гърбове към нея.
	Тя плъзна ножа до въжето и започна да го мърда нагоре-надолу, колкото й позволяваха завързаните ръце. С малко усилие отряза няколко върви. След това въжето се скъса и тя бе свободна. Бавно, едва сдържайки се да не побегне, тя размота въжето. Похитителите й продължаваха да играят. Изглежда съвсем я бяха забравили. Тя стана и запристъпва предпазливо към коня си, който също бе обърнат с гръб към нея.
	Приведена, стиснала ножа в ръка, тя доближи коня. Безпокоеше се, че животното ще започне да сумти, и затова побърза да го погали. Наведе се и му зашепна в ухото. След това пъхна крак в стремето и се улови за седлото, за да се метне.
	Седлото неочаквано се изхлузи и тя тупна на земята. Ножът й отхвърча насрани. Конят се уплаши и се дръпна.
	Изригна оглушителен смях. Тя се огледа и видя, че тримата ловци на глави се превиват. Лекман, извадил меча си, се приближи към нея и ритна ножа встрани.
	Едва тогава откри, че ремъците на седлото й са разкопчани.
	— Какво да се прави, из тези пущинаци дори забавленията са дивашки — заоправдава се Лекман.
	— Вижте й изражението само! — пищеше Олей.
	Блаан се държеше за корема и се тресеше. По бузите му се стичаха сълзи. Изведнъж нещо друго привлече вниманието му и той стана напълно сериозен.
	— Ей, я гледайте.
	Към тях се приближаваше конник, яхнал чисто бял жребец.


>>	8.

	Когато ги наближи, видяха, че е човек.
	— Кой, по дяволите, е този? — попита Лекман. Другите двама повдигнаха рамене, без да свалят очи от непознатия. Ръцете им бяха върху дръжките на мечовете.
	Ездачът бе висок, но беше по-скоро жилест, отколкото мускулест. Дългата му кестенява коса се спускаше до раменете, а брадата му бе прилежно подстригана. Носеше кафяв жакет със сребърни бродерии и кожени бричове, напъхани във високи черни ботуши. Дълго черно наметало завършваше облеклото му. Не се виждаше никакво оръжие.
	Той дръпна юздите на белия жребец и спря пред тях. След това, без да продумва, скочи на земята. Движенията му бяха спокойни и уверени, а на устните му трепкаше усмивка.
	— Кой си ти? — попита Лекман. — И какво искаш?
	Непознатият плъзна поглед към Койла, сетне го върна към Лекман. Усмивката му не изчезна.
	— Името ми е Серафейм — представи се той с нисък, спокоен глас. — Искам само да пия вода. — Той кимна към ручея.
	Не можеше да се определи със сигурност каква е възрастта му. Имаше сини очи, орлов нос и добре оформени устни, а лицето му определено можеше да се нарече красиво. В маниерите му се долавяше твърд характер и самоувереност.
	Лекман погледна към Блаан и Олей.
	— Внимавайте, може да не е сам.
	— Сам съм — увери ги мъжът.
	— Живеем в неспокойни времена, Серафейм, или както там се казваш — рече му Лекман. — Да се скитосваш сам означава да си търсиш белята.
	— Същото важи и за вас.
	— Ние сме трима и знаем как да се погрижим за себе си.
	— Не се и съмнявам. Но аз не заплашвам никого и затова никой не ме заплашва. Всъщност не сте ли четирима? — Той погледна към Койла.
	— Тя е просто с нас — обясни Олей.
	— Виждал ли си и други от нейния народ наоколо? — попита Лекман.
	— Не.
	Койла също оглеждаше внимателно новодошлия. Вече бе преценила, че е далеч по-умен, отколкото се представя. Но не виждаше никаква вероятност да й бъде от полза.
	Конят на странника се приближи до ручея и наведе глава към водата. Непознатият го остави да се напои.
	— Та, както казах, в тези размирни времена е доста рисковано за самотник да среща хора като нас — повтори натъртено Лекман.
	— Не ви видях, докато не приближих ручея — сякаш се оправдаваше Серафейм.
	— Не е никак умно и да се язди със затворени очи.
	— Туй е, защото често сънувам. Повече живея в мислите си.
	— Лесен начин да си изгубиш главата — подметна захилено Олей.
	— Ти от унистите ли си, или от пантеонистите? — попита Блаан.
	— Нито едните, нито другите — отвърна Серафейм. — А вие?
	— Същото — рече Лекман.
	— Радвам се да го чуя. Омръзна ми да внимавам какво говоря. Човек понякога не знае какви неприятности може да си навлече с една-едничка погрешна дума.
	Койла се чудеше дали той разбира в каква ситуация е изпаднал.
	— Значи си неверник, така ли? — попита Олей.
	— Не съм казвал подобно нещо.
	— Трябва да вярваш в някоя наистина висша сила, щом не носиш оръжие — рече подигравателно Лекман.
	— Не ми е нужно в моето занятие.
	— И какво ще е то?
	Серафейм повдигна плащовете на наметалото си и се поклони театрално.
	— Аз съм скитащ бард. Словоплетец и стихотворец.
	Презрителната усмивка на Олей бе очевиден знак за отношението му към тази професия.
	Койла вече не се съмняваше, че не може да очаква никаква помощ от непознатия.
	— А вие, добри хора, с какво се препитавате?
	— Ние сме войници-наемници — отвърна наперено Лекман.
	— И трепачи на паразити — добави Олей и хвърли поглед към Койла.
	Серафейм кимна с неопределено изражение, но не отговори.
	— Сигурно не се справяш особено добре, като се има предвид войната и всичко останало — подпита го лукаво Лекман.
	— Напротив, несигурните времена са от полза за мен. Когато животът ти е тежък, нямаш нищо против някое малко забавление.
	— Искаш да кажеш, че лесно пълниш джобовете? — рече заинтригувано Олей.
	Койла предположи, че непознатият е или глупак, или прекалено доверчив човек.
	— Богатствата, които притежавам, не могат да бъдат измерени или преброени като златото.
	— Брей, тъй ли? — опули очи Блаан.
	— Можеш ли да определиш цената на слънцето, луната или звездите? На вятъра, що гали лицето ти, на птичата песен? На водата в ручея пенлив?
	— А, ясно… сладникавите приказки на… поет — рече пренебрежително Лекман. — Ако това са богатствата, дето трупаш в Марас-Дантия, значи стоката ти е ялова.
	— И това е вярно донякъде — съгласи се Серафейм. — Нещата не са каквито бяха и стават все по-лоши.
	— Какво искаш да кажеш — погледна го насмешливо Олей, — че ядеш слънце и пиеш звезди? Че вечеряш с вятъра? Доста бедна разплата за усилията ти.
	Блаан подсмръкна тъповато.
	— В замяна на моите „усилия“ хората ми осигуряват подслон, храна и вода. Случва се да ми пуснат и някоя паричка. Или да ми разкажат някоя интересна история. Вие имате ли нещо за разказване?
	— Ха, само това оставаше — изсумтя ядосано Лекман. — Не че нямаме, стихоплетецо, но не са такива, дето ще ти се харесат.
	— Не бих бил толкова сигурен. Всички истории си имат своя цена.
	— Нашите няма да ги чуеш. Накъде си тръгнал?
	— На никъде определено.
	— И не идваш отникъде определено, така ли?
	— Идвам от Хекълой.
	— Че ние там отиваме! — възкликна Блаан.
	— Я си затваряй устата! — скастри го Лекман и надари Серафейм с хитра усмивка. — И как са… работите в Хекълой напоследък?
	— Като навсякъде — бъркотия, беззаконие, лоши отношения. Истински рай за бандитите. Гъмжи от главорези, търговци на роби и тям подобни.
	На Койла й се стори, че непознатият наблегна на думите „търговци на роби“.
	— Брей, тъй ли? — отвърна Лекман с привидно безразличие.
	— Съветът и Застъпниците се опитват да държат положението под контрол, но магията е непредсказуема, както навсякъде. Това ги затруднява допълнително.
	— Сигурно е така.
	Серафейм се обърна към Койла.
	— А какво мисли вашата приятелка от древния народ за посещението на едно толкоз забележително място?
	— Щеше да е добре, ако имах право на избор — отвърна тя.
	— Тя няма думата по въпроса! — намеси се Лекман. — Пък и е орк и може сама да се погрижи за себе си.
	— Бъди сигурен в това — прошепна Койла.
	Разказвачът огледа свъсените лица на тримата.
	— Ще си налея вода и си тръгвам по пътя тогаз.
	— Ще трябва да платиш за нея — рече му Лекман.
	— Не знаех, че ручеят е ваш.
	— Днес е наш.
	— Както ви казах, нямам с какво да платя.
	— Нали си разказвач — разкажи ни някоя история. Ако ни хареса, ще те пуснем да се напиеш.
	— А ако не ви хареса?
	Лекман сви рамене.
	— Добре де. Защо да не ви разкажа.
	— Я дай някоя, с която плашат децата — изръмжа Олей. — Нещо за троли, които ядат бебета, или за деянията на страшния Слог. Вие, разказвачите, разправяте все едни и същи басни.
	— Не, имах нещо друго предвид.
	— И какво е то?
	— Одеве споменахте унистите. Реших да ви разкажа една тяхна басня.
	— О, само не онези религиозни брътвежи.
	— Не съвсем. Искате ли да я чуете?
	— Хайде, почвай — въздъхна Лекман. — Дано обаче не си много жаден.
	— Като повечето хора сигурно и вие смятате, че унистите са ограничени и непреклонни фанатици.
	— И още как.
	— И ще бъдете прави — за по-голямата част от тях. Вярно е, че фанатиците са съществена част в редиците им. Но не всички са такива. Има хора, които са готови да открият и смешната страна даже на вярата.
	— Трудно ми е да го повярвам.
	— Но е така. Те са простовати хорица, като вас и мен, и също обичат да си разказват разни истории. Някои от тях обаче си ги шепнат тайно. Една такава достигна и до мен.
	— Е, ще я изплюеш ли най-сетне?
	— Знаете ли в какво вярват унистите?
	— Имаме известна представа.
	— В такъв случай сигурно сте чували, че техният Бог-единак положил началото на човешкия род като създал един мъж, на име Адеминус и една жена — Евелайн.
	— На мен една няма да ми стигне — захили се Олей.
	— Това вече сме го чували — подметна нетърпеливо Лекман. — Не сме невежи тъпаци.
	Серафейм го игнорира.
	— Унистите вярват, че в онези първи дни на сътворението Господ Бог разговарял директно с Адеминус, обяснявайки му какви са надеждите и намеренията Му за живота, който създал. И ето, че един ден Господ се явил на Адеминус и му рекъл: „Имам за теб две добри новини и една лоша. Коя искаш да чуеш първо?“ „Предпочитам, Господи, първо добрите новини.“ — отвърнал Адеминус. „Хубаво — рекъл му Господ, — едната добра новина е, че създадох чудесен орган за теб, който се казва мозък. Той ще ти помогне да се учиш и да вършиш различни умни неща.“ „Благодаря ти, Боже“ — рекъл Адеминус. „Втората добра новина — продължил Бог, — е че създадох за теб орган, на име пенис.“
	Ловците на глави се закискаха. Олей сръга Блаан с лакът в ребрата.
	— „Който ще ти доставя удоволствие — на теб и Евелайн — продължи Серафейм. — И ще ви позволи да си направите деца, които да живеят в прекрасния свят, който сътворих.“ „Ами това е чудесно — отвърнал Адеминус. — А коя е лошата новина?“ „Че не можеш да използваш двата органа едновременно“ — отвърнал Господ.
	Мина известно време, докато тримата ловци на глави осъзнаят чутото, после избухнаха в смях. Койла обаче се съмняваше, че Блаан е схванал разказа.
	— Не е нещо особено, но става да ви развесели — рече им Серафейм. — Радвам се, че я одобрихте.
	— Така е — съгласи се Лекман. — И е доста вярно, между другото.
	— Е, ще си позволя да ви напомня, че приемам и по някоя дребна монета, ако съм развеселил публиката.
	Тримата отрезвяха моментално.
	Лицето на Лекман се изкриви от гняв.
	— Ето че развали веселбата.
	— Ние мислехме, че ти ще ни платиш — рече Олей.
	— Нали ви казах, че си нямам нищичко.
	Блаан се захили злобно.
	— Ще имаш още по-малко, след като приключим с теб.
	Олей започна да изброява:
	— Имаш кон, чифт хубави ботуши и ново наметало. Може би и кесия, въпреки твърденията ти.
	— Освен това знаеш прекалено много за нашите дела — приключи Лекман.
	За учудване на Койла разказвачът не изглеждаше обезпокоен. Макар че явно бе наясно, че тези типове са способни да го убият за нищо.
	Вниманието й бе привлечено от някакво движение в равнината. За миг в нея се пробуди надежда. Но тя угасна веднага след като видя по-ясно приближаващите се.
	Серафейм не ги бе забелязал. Нито ловците на глави. Четиримата бяха увлечени от сцената, която разиграваха. Лекман бе оголил меч и се приближаваше към разказвача. Другите двама го следваха.
	— Идват гости — рече тя.
	Те спряха, погледнаха я и проследиха погледа й.
	Далеч пред тях се бе появила голяма група конници. Движеха се бавно, от изток на югозапад, курс, който щеше да ги изведе на брега на ручея.
	— Тези пък какви са, Мика? — попита Олей.
	— Сигурно са хора. Облечени са в черно, доколкото мога да видя. Дали не са хората на Хоброу? Как се наричаха?
	— Блюстители.
	— Да бе, вярно. Мамка му, да изчезваме оттук. Грийвър, вземи орката. Джабез, конете.
	Блаан не помръдваше. Наблюдаваше конниците със зяпнала уста.
	— Мика, как мислиш, тези дали имат чувство за хумор?
	— Не! Събирай конете!
	— Ей! Разказвача!
	Непознатият се бе метнал на жребеца и препускаше на запад.
	— Забрави. Имаме по-важна работа.
	— Добре, че не го утрепахме, Мика — рече Блаан. — Лош късмет е да се убиват побъркани.
	Те метнаха Койла на коня й и препуснаха.


>>	9.

	— Погледни само! — изпищя Дженеста. — Погледни само докъде ни докара!
	Мерсадион вдигна очи към картата на стената и потрепери. Беше покрита с флагчета — червени, за силите на кралицата, сини — за унистите. Бяха приблизително равни на брой. Но това не беше никак добре.
	— Нямаме никакви загуби — опита да се оправдае той.
	— Ако имахме, досега да съм те накарала да си изядеш черния дроб! Но какво спечелихме?
	— Войната е тежка, Ваше Величество. Бием се на много фронтове…
	— Не ми трябват лекции за текущата обстановка, генерале. Искам резултати!
	— Мога да ви уверя…
	— А какво стана с издирването на проклетата изменническа дружина?
	— Ами, аз…
	— Ти не знаеш! Някакви вести от Лекман и ловците на глави?
	— Те…
	— Няма, значи.
	Мерсадион не посмя да й напомни, че идеята да се наемат ловците, бе нейна. Беше се научил, че Дженеста обича да си приписва успехите и да прехвърля вината за неуспехите на подчинените си.
	— Надявах се, че ще се справиш по-добре от Кустан, твоя мъртъв предшественик — рече му тя. — Надявах се, че няма да ме разочароваш.
	— Ваше…
	— Предупреждавам те. Отсега нататък ще те следя внимателно.
	— Аз…
	Този път бе прекъснат от почукване на вратата.
	— Влез! — извика Дженеста.
	В стаята влезе един от прислужниците-елфи. Той се поклони. Тялото му изглеждаше толкова крехко, че сякаш щеше да се прекърши. Лицето му бе почти прозрачно, обрамчено от златисти кичури. Очите му бяха воднистосини, носът — тънък, изящен.
	— Господарката на драконите, милейди — обяви той лаконично.
	— Още една некадърница — промърмори Дженеста. — Нека влезе.
	Причудлив хибрид между таласъм и елф, Майката на драконите имаше известни прилики с прислужника. Но бе с по-плътно телосложение и висока дори за представите на своята раса. Следвайки установената традиция, тя носеше червеникавокафяви дрехи — в есенните цветове на своята страна. Златните гривни на ръцете и шията й бяха знаци за високия й сан.
	Тя поздрави Дженеста с едва забележимо кимване.
	Както винаги, когато се обръщаше към по-нискостоящи от нея, кралицата я заговори без приветствия.
	— Глозелан, ще ти призная, че съм крайно недоволна от усилията ти.
	— Госпожо? — отвърна Глозелан с отчетливо безразличие. Дженеста се ядоса още повече.
	— Говоря ти за Върколаците — поясни тя с нарастващ гняв.
	— Моите укротители изпълниха нарежданията ви до последната точка, милейди — докладва Глозелан с мрачно и леко заплашително изражение.
	— Но не ги открихте — отбеляза Дженеста.
	— Ако позволите, милейди, не само че ги открихме, но и ги нападнахме край бойното поле при Тъкашка ливада.
	— И им позволихте да избягат! Нападнали ги! Това, че сте ги видели, не значи, че сте свършили работа!
	— Така е, Ваше Величество. Но все пак ги притиснахме и те едва успяха да се измъкнат.
	— Не виждам разликата.
	— Госпожо, ще ви напомня, че драконите са непостоянни същества и са често непредсказуеми.
	— Лошият занаятчия обикновено вини инструментите си.
	— Мога да поема отговорност за моите и на подчинените ми действия.
	— Толкова по-добре. Защото, когато си на служба при мен, отговорностите директно водят до последствия. А те не са никак приятни.
	— Ваше Величество, исках само да посоча, че драконите имат изменчива природа и са известни с твърдоглавия си характер.
	— В такъв случай, може би трябва да им потърся друга Майка, която да ги подчини на волята си.
	Глозелан не отговори.
	— Мислех, че съм изразила ясно желанията си — продължи Дженеста, — но изглежда се налага да повторя. Слушайте и вие, генерале. — Мерсадион замръзна. — Не бива да се заблуждавате — на този етап няма по-важна задача от тази да бъдат открити Върколаците и да ми бъде върната реликвата, която те ми откраднаха.
	— Ваше Величество — обади се Глозелан, — няма ли да ни помогне, ако знаем какво по-точно представлява…
	В залата отекна шумен плесник. Главата на Глозелан се извъртя от удара. Тя се олюля и опря длан на зачервената си буза. От крайчеца на устата й потече тънка струя кръв.
	— Запомни — заговори й Дженеста, втренчена в очите й, — и преди ме разпитва за този предмет и тогава ти казах: не е твоя работа. Ако продължаваш да упорстваш, нещата могат да се влошат.
	Глозелан отвърна на погледа й с нескрита ненавист.
	— Искам в търсенето да бъдат включени всички сили — обяви кралицата. — И ако не ми дадете това, което чакам, ще си потърся нов генерал и нова Укротителка на дракони. А вие поразмишлявайте върху начина, по който ще бъдете освободени от служба.
	След като приключиха, Дженеста си даде дума да вземе по-пряко участие в развоя на събитията. Но преди това трябваше да свърши нещо друго. Нещо, което й беше крайно неприятно.
	Тя излезе през една задна врата и се спусна по тясна, извита стълба. Стъпките й отекваха в каменните стени. Скоро се озова в личните си покои в подземието. Оркските пазачи пред вратата застанаха мирно.
	Вътре имаше още неколцина прислужници, които влачеха кофи към голяма дървена вана, подсилена с железни обръчи. Под нетърпеливия й поглед те побързаха да приключат с работата. Веднага щом си тръгнаха, тя се приближи до ваната и прокара пръсти по гладката повърхност на топлата течност. Кръвта изглежда отговаряше напълно на изискванията й, но тя установи с раздразнение, че не беше почистена от дребни парченца плът. А в древните писания се казваше изрично, че когато се използва подобна течност като среда за общуване, тя трябва да е максимално пречистена. Тя си отбеляза да напомни на прислужниците, че кръвта трябва да се филтрира, и да ги накаже за пропуска.
	Тъй като течността бързо се сгъстяваше Дженеста премина незабавно към заклинанията. След няколко минути лъскавата повърхност придоби матов изглед. Постепенно в средата й се образува издатина, която бързо се разшири, приемайки очертанията на лице.
	— Бива те да избираш неподходящи моменти, Дженеста — произнесе лицето.
	— Ти ме излъга, Адпар.
	— За кое?
	— За това, което ми беше отнето.
	— О, пак?
	— Не ми ли каза, че не знаеш нищо за един предмет, който ми беше откраднат?
	— Не зная нищо за онова, което търсиш. Край на разговора.
	— Не, почакай! Адпар, знаеш, че имам начини да те принудя. Това, което ми е известно за предмета…
	— О, скъпа, пак ли някоя от гениалните ти идеи?
	— У теб е другият, нали? Кажи ми, че е у теб!
	— Казах ти, нямам представа за какво…
	— А, хи, измамнице! Тайно си прибрала единия!
	— Не съм казвала нито, че е у мен, нито, че не е.
	— Това си е чисто признание.
	— Виж, Дженеста, възможно е да съм притежавала нещо, което да прилича на онова, което търсиш, но това вече е минало. Защото ми го откраднаха.
	— Колко удобно. Не очакваш, да ти повярвам, нали?
	— Не давам пукната пара, дали ще ми повярваш, или не! Вместо да си губиш времето с обвинения към мен, защо не насочиш усилията си към крадците? Ако някой си играе с огъня, това са те!
	— Значи ти е известно какво представлява този предмет! Знаеш за какво служат всички те!
	— Зная само, че е нещо много важно, щом толкова държиш на него.
	Повърхността отново се развълнува едва забележимо, сетне там се появи друго лице.
	— Тя е права, Дженеста — произнесе друг глас.
	— Не се намесвай, ако обичаш! — просъска Адпар.
	— Санара, защо не можем да проведем един разговор, без и ти да изникнеш? — недоволстваше Дженеста.
	— Знаеш защо, сестрице. Връзката ни е твърде силна.
	— За жалост — промърмори Адпар.
	— Сега не е време за свади — предупреди ги Санара. — Поне един от инструментумите е попаднал у група орки. Въпросът е, наясно ли са те с невероятната им сила?
	— Какво искаш да кажеш с това „поне един“? — подскочи Дженеста.
	— Не зная. Но събитията следват своя ход. Навлизаме в период, в който всичко е възможно.
	— Така ли? — подметна подигравателно Санара.
	— Мен не ме занимавайте — захили се Адпар. — Стига ми и войната, която водя. Не ми е до вашите гатанки.
	— Адпар, може би не знаеш за какво говоря, но Дженеста е наясно. Това, което не знае обаче, е, че силата им трябва да бъде използвана за добро, не за лошо, инак всички ще пострадаме.
	— О, моля те — просъска саркастично Дженеста. — Не и сцената с мъченицата Санара.
	— Мисли си каквото искаш за мен, вече съм свикнала. Само не подценявай играта, с която си се захванала.
	— Вървете по дяволите и двете! — изкрещя Дженеста и разбърка ядно повърхността. Лицата изчезнаха.
	Тя постоя още известно време, оставяйки мислите си да се гонят из главата й. Все още не бе склонна да повярва, че Адпар е в неведение за случилото се, нито да се съгласи със Санара за предназначението на реликвите. Едно обаче беше ясно — дошъл бе моментът да се предприемат нужните постъпки срещу поне една от досадните й роднини.
	В нея отново се надигна омраза срещу Върколаците, задето й бяха причинили всичко това. И безсилен яд, че не е в състояние да стовари върху им цялата мощ на отмъщението си.


	Хаскеер не беше сигурен дали се движи в правилната посока. Всъщност той почти не обръщаше внимание на обкръжаващата го обстановка и беше безразличен към несгодите на времето. Единственото, което бе реално за него, бе песента в главата му. Тя го пришпорваше безжалостно, все по-нататък и все по-бързо и той й се доверяваше, че го води право към Каменна могила.
	Пътеката, която следваше в момента, навлизаше в гориста долина. Той препускаше без колебание, втренчил поглед право пред себе си.
	В най-ниската част на долината имаше поточе, което се бе разляло в малък вир. Тук пътеката се стесняваше и извиваше към единия бряг на поточето, където растителността бе по-гъста. Наложи се да забави ход.
	Докато си проправяше път между дърветата, той чу шум отдясно. Сетне слабо поскърцване. Обърна се и забеляза, че нещо лети право към него. Нямаше време да реагира. Предметът го блъсна с пукот и той се преметна от седлото.
	Проснат замаян в калта, той се озърна да види какво го е ударило. Беше парче дърво, което все още се поклащаше на въжетата, на които бе завързано. Някой, скрит сред дърветата, го бе запратил към него като таран.
	Хаскеер все още се мъчеше да си поеме дъх, когато нечий ръце се протегнаха към него. Стори му се, че са човешки, черни, може би облечени в ръкавици. Те започнаха да го удрят, последваха и ритници. Безсилен да отвърне на ударите, той успя само да се прикрие.
	Сега вече го вдигнаха и обезоръжиха. Дръпнаха и кесията от колана му. Завързаха ръцете му отзад.
	Макар и с помътняло от болка съзнание, Хаскеер се опита да разгледа изправената пред него фигура.
	— Сигурни ли сте, че го вързахте здраво? — попита Кимбал Хоброу.
	— Вързан е — потвърди един от блюстителите.
	Друг облечен в черно воин подаде кесията му на Хоброу. Той погледна вътре и лицето му се озари от радост. Или може би от алчност.
	Хоброу бръкна в кесията и извади звездите, които засияха с пълен блясък.
	— Това е реликвата — и още една като нея! — Той вдигна ръце. — Благодаря ти, Господи, задето ни върна отнетото! И задето доведе при нас това злощастно създание! — Той огледа намръщено орка. — Ще бъдеш наказан за престъпленията си, изроде, в името на Върховния Бог!
	Най-сетне Хаскеер усети, че главата му се прояснява. Песента отслабваше, изместена от гласа на този безумец. Той се опита да помръдне с ръце и установи, че са вързани. Но все още имаше нещо, което можеше да направи.
	Той се изплю в лицето на Кимбал.
	Проповедникът подскочи ужасен и започна да трие лицето си с опакото на ръкава и да повтаря:
	— Нечисто, нечисто.
	Когато приключи, попита отново:
	— Сигурни ли сте, че е вързан здраво?
	Щом го увериха в това, Хоброу пристъпи напред и стовари няколко пъти юмрук върху корема на Хаскеер, като крещеше:
	— Ще си платиш за неуважението към Божиите служители!
	Хаскеер бе понасял и по-страшни изпитания. Далеч по-страшни. Всъщност ударите бяха доста слаби. Но сега, увлечени от гнева на своя господар, блюстителите също започнаха да го налагат.
	В разгара на побоя Хоброу извика:
	— Да не забравяме за отряда, който изгубихме! Наблизо може да има още като този тук! По-добре да тръгваме!
	Почти изгубил съзнание, Хаскеер усети, че го влачат нанякъде.


	Близо ден Алфрей и отрядът му препускаха към Калипарския залив без каквото и да било премеждие.
	Алфрей бе избрал за свой пръв заместник Кестикс, един от най-опитните оръженосци в дружината.
	Докато си проправяха път на запад, през пожълтелите треви на равнината, той разпита Кестикс за настроенията сред нисшите чинове.
	— Всички са разтревожени, разбира се — отвърна Кестикс. — Или, по-скоро, обезпокоени.
	— Е, не са единствените, които се чувстват така.
	— Да, но събитията се развиха толкова бързо. Сякаш нарочно не ни оставиха време да помислим.
	— Вярно, че промените са значителни — съгласи се Алфрей. — Но това важи и за цялата Марас-Дантия. Може би с нея е свършено. Заради човеците.
	— Така е, всичко започна, когато те дойдоха. Те объркаха нещата.
	— Но не се отчайвай. Все още може да обърнем всичко. Стига да осъществим докрай замисленото.
	— Прощавайте, десетник, но какво означава всичко случващо се?
	— Какво?
	— Ами… вече разбрахме колко е важно да намерим звездите. Но защо?
	— Какво искаш да кажеш, войнико?
	— Че все още не знаем какво е предназначението им.
	— Вярно е. Е, обясниха ни, че в тях са скрити определени магични сили, но нищо повече. Знаем още, че и други държат на тях. Особено нашата кралица. Може би точно заради това са ценни за нас.
	Алфрей се обърна да провери как се движи след тях колоната. Когато отново погледна напред, Кестикс имаше нов въпрос.
	— Ако нямате нищо против, десетник, как виждате мисията ни до Дроган? Дали не трябва да се опитаме направо да вземем и тамошната звезда?
	— В никакъв случай. По-скоро ще се приближим и ще разузнаем обстановката. Ако положението стане напечено, първо ще се опитаме да преговаряме. Но иначе само ще наблюдаваме, докато дойдат останалите.
	— Мислите ли, че ще дойдат?
	— Не бъди песимист, войнико. Трябва да вярваме, че пак ще се съберем с отряда на Страк.
	— Не исках да ви ядосам, десетник. Просто си мислех, че нещата започват да излизат извън контрола ни.
	— Зная. Но имай вяра на Страк. — Алфрей се чудеше дали това е добър съвет. Непрестанно го измъчваше мисълта, че капитанът се опитва да лапне твърде голям залък.
	Размислите му бяха прекъснати от вика на Кестикс:
	— Десетник! Погледнете!
	Алфрей вдигна поглед и видя керван от четири каруци, теглени от биволи, които тъкмо се бяха показали иззад завоя пред тях. Пътят, който двете групи следваха една срещу друга, се спускаше в долчинка със стръмни склонове. Едната група трябваше да отстъпи и да пропусне другата. Все още не можеха да различат пътниците в каруците.
	Няколко мисли минаха през главата на Алфрей. Първата бе, че ако се обърнат веднага, може би ще останат незабелязани. Само че не беше в природата на орките да бягат. Втората бе, че дори пътниците в каруците да имаха враждебни настроения, едва ли щяха да са по-многочислени от тях.
	— Може би ще продължат мирно и тихо по пътя си — рече той на Кестикс.
	— Ами ако са унисти?
	— Ако са вражески настроени човеци, ще им видим сметката — заяви с решителен тон Алфрей.
	Не след дълго каруците се приближиха достатъчно, за да могат орките да видят кой седи в тях.
	— Гноми — обяви Алфрей.
	— Можеше и да е по-зле. Тези се бият като малки плъхчета.
	— Да, и са големи саможивци.
	— Зная само, че ужасно треперят над имането си. Надарени са с магията да откриват подземни залежи от злато, така че едва ли ще си имаме ядове с тях.
	— Добре, остави аз да говоря — нареди Алфрей и се обърна към колоната: — Поддържайте реда. Не вадете оръжията, освен ако не се наложи. И се дръжте спокойно, ясно?
	— Дали знаят, че има награда за главите ни? — попита Кестикс.
	— Може и да знаят. Но, както казах, не ги бива много да се бият. Освен ако лошите маниери и гадният им дъх се броят за оръжия.
	Предната каруца бе вече на хвърлей камък от Алфрей. Отпред седяха двама гноми. Товарът на каруцата бе покрит с чергило.
	Алфрей вдигна ръка и спря колоната. Каруците също спряха. За миг двете групи се оглеждаха взаимно.
	Някои твърдят, че гномите са също като джуджетата, само дето са по-деформирани. Това са ниски създания, с непропорционална мускулатура. Имат големи ръце, крака и носове.
	Дрехите на тези бяха доста захабени, та не беше никак лесно да се определят цветовете им. Някои имаха качулки, други — меки шапки с увиснали пискюли.
	Всички гноми изглеждат невероятно стари, дори новородените. И всичките са майстори в мръщенето и зъбенето.
	След кратко мълчание кочияшът на предната каруца се провикна звучно:
	— Е, аз пък няма да се помръдна!
	Зад него се надигнаха и кочияшите на следващите каруци.
	— Ще имате да вземате! — заинати се Алфрей.
	— Имане? Имане? Какво имане? Нямаме никакво имане!
	— Какъв късмет да случим на този глухар — ядоса се Алфрей. — Не имане — извика той, ще имате, казах!
	— Какво да имаме?
	— Добре де, ще се преместите ли? — изгуби търпение Алфрей.
	— Не! — заяви лаконично гномът след кратък размисъл.
	Алфрей реши, че е време да смени темата.
	— Откъде идвате? — попита почти дружелюбно той.
	— Няма да кажа — викна с кисел тон гномът.
	— Накъде отивате?
	— Не е ваша работа.
	— Добре де — поне пътят до Дроган чист ли е? Има ли хора наоколо?
	— Може и да има. Може и да няма. Колко ще платите?
	Алфрей си спомни, че гномите са известни с алчността си, както и със скъперничеството. Въздъхна и се предаде. Обърна се и нареди на орките си да се отместят настрани.
	Докато предната каруца минаваше покрай тях, той чу гнома да мърмори:
	— Това място, ако питате мен, стана твърде оживено.
	— Е, поне се справихме бързо с тях — рече шеговито Алфрей, след като се разминаха с кервана.
	— Не мислите ли, че по-скоро те се справиха с нас? — обади се Кестикс.
	Алфрей въздъхна отново и рече:
	— Да вървим.


>>	10.

	Досега Койла не бе прекарвала толкова дълго в компанията на хора. Всъщност при всички предишни срещи с тях тя ги бе убивала.
	Но тези няколко дни при ловците на глави й позволиха да осъзнае напълно колко са различни хората. Винаги ги бе смятала за странни, чуждоземни създания, с вроден стремеж към опустошение. Сега обаче виждаше и други нюанси — дреболии, които убягваха на пръв поглед. Начинът, по който разсъждаваха, възгледите им за света — във всичко това те бяха изключително извратени.
	Тя прогони тези мисли, когато изкачиха един хълм, от който се виждаше Хекълой.
	Здрачаваше се и на пристанището вече палеха светлините. От високо се виждаше ясно, че селището се е появило и разраствало без никакъв предварителен план, а просто следвайки волята на случая. Като място, където на равни начала си даваха среща различни култури и раси, Хекълой се състоеше от пъстроцветна смесица от различни постройки в най-невъобразими архитектурни стилове. Имаше високи сгради, ниски сгради, кули, куполи, арки и стърчащи към небето шпилове. Бяха направени от дърво и камък, тухла и плет, слама и плочи. Отвъд далечния край на града се виждаше сивкавата морска шир, но може би това бе само маранята на здрача. Над покривите стърчаха мачтите на кораби.
	Дори от това разстояние се чуваше градската гълчава.
	Лекман погледна към пристанището.
	— Откога не съм идвал тук, а май нищо не се е променило. Хекълой е неутрална земя. Тук цари постоянно примирие. Няма кавги, нито побоища. И най-вече — никакви убийства.
	— Инак ще те утрепят, тъй ли? — попита Блаан.
	— Ако те хванат.
	— Не претърсваха ли за оръжия на влизане? — поинтересува се Олей.
	— Не. Оставят те сам да го предадеш. Ако щеш де. Но спипат ли те да нарушаваш закона — екзекуция. Застъпниците никому не прощават. Всъщност и те вече не са това, което бяха някога. Но това не значи, че не бива да внимаваме.
	— Не са това, което бяха — повтори Койла, — защото вашите сънародници изтощават магията.
	— Магия — захили се Лекман. — Вие, изроди, с вашата проклета магия. Знаеш ли какво мисля за нея? Мисля, че е конска фъшкия.
	— Ти си заобиколен от нея. Но не можеш да я видиш.
	— Стига вече!
	— Ако срещнем онези орки, ще трябва да се бъхтим, нали? — попита Блаан.
	— По-добре да ги следим отдалеч, докато напуснат града. Но пък ако се наложи да се срещнем с тях вътре, какво толкоз, знаем как да мушнем някого между ребрата, преди да е казал гък.
	— Типично във ваш стил — подметна Койла.
	— Казах ти да си затваряш устата!
	Олей не изглеждаше убеден.
	— Мика, планът ти не ми харесва особено.
	— Имаш ли друго предложение?
	— Не.
	— Знаех си. Тогава прави като Джабез, и остави мисленето на мен. Ясно?
	— Разбрано, Мика.
	Лекман се обърна към Койла.
	— Що се отнася до теб, искам, като слезем в града, да се държиш прилично и да не плямпаш. Инак ще ти отрежа езика. Разбра ли?
	Тя го изгледа студено.
	— Мика — рече Блаан.
	— Какво? — въздъхна Лекман.
	— В Хекълой има всякакви, нали?
	— Има.
	— Значи ще срещнем и орки.
	— Разчитам на това, Джабез. Нали затуй дойдохме.
	— И като ги видим — орките де — как ще разберем, че са тези, дето търсим?
	Олей се захили.
	— Той е прав, Мика.
	Лекман очевидно не се бе замислял върху това. Посочи с пръст Койла и заяви:
	— Тя ще ни ги покаже.
	— Как ли пък не!
	Той се надвеси заплашително над нея.
	— Ще видим.
	— А какво ще правим с оръжията? — попита Олей.
	— Ще предадем мечовете си на градския портал, но ще запазим останалото.
	Той извади ножа от колана си и го пъхна в ботуша. Блаан и Олей последваха примера му, но Олей имаше два ножа, единият — метателен.
	— Като слезем долу ще мълчиш — заръча Лекман на Койла. — Не си пленник, просто пътуваш с нас. Разбрано?
	— Даваш ли си сметка, че ще те убия при първа възможност?
	Той понечи да се разсмее, но погледна в очите й и изгуби увереност. После пришпори коня и нареди:
	— Да тръгваме.
	Четиримата се спуснаха към Хекълой.
	Близо до портите Олей сряза въжетата на Койла и й прошепна:
	— Опитай се да избягаш, и с удоволствие ще ти напъхам ножа в задника!
	При портите имаше малка разноцветна тълпа — пешеходци и ездачи — опашка, която се движеше сравнително бързо, докато пазачите събираха оръжията. Ловците на глави и Койла заеха местата си на опашката и стигнаха караулката, където за първи път видяха Застъпниците.
	Те бяха двукраки същества, но това бе почти единствената им прилика с живите обитатели на този свят. Имаха едри тела, които сякаш бяха излети от метал, а ръцете, краката и гърдите им изглеждаха като отлети от желязо. Около китките и глезените им имаше полирани медни гривни, други подобни, но по-големи гривни обгръщаха поясите им. На мястото на съчлененията — при лактите, коленете и пръстите, блещукаха сребристи нитове.
	Главите им също бяха изработени от метал, който наподобяваше стомана, и бяха почти кръгли. За очи имаха едри, червени скъпоценни камъни, носът се състоеше от два отвора, а в устата проблясваха заточени метални зъби. От двете страни на главите им зееха отвори, които изпълняваха функцията на уши.
	На ръст бяха по-високи от ловците на глави и въпреки привидно тежките си тела, се движеха с изненадваща бързина. Ала движенията им не бяха като на останалите същества, защото в тях се долавяше известна непохватност и тромавост.
	Като цяло, видът им предизвикваше изумление.
	Ловците на глави положиха мечовете си в протегнатата ръка на Застъпника и той ги отнесе в укрепената караулка.
	— Хомункули — прошепна Койла. — Създадени с магия.
	Олей и Блаан размениха изплашени погледи. Лекман се опита да си придаде невъзмутим вид.
	Появи се друг Застъпник и подаде на Лекман три плочки, срещу които на излизане щяха да получат оръжията си. След това им махна да влизат в града.
	Лекман раздаде плочките и тримата минаха през портата.
	— Видяхте ли — прошепна той. — Не ни претършуваха за оръжия.
	— Мислех, че ще са по-бдителни — рече Олей, докато прибираше плочката си.
	— Нали разправят, че Съветът на Магьосниците, който управлявал това място, напоследък поизгубил властта си.
	Намираха се на оживена улица. Тримата поведоха конете си, като се стараеха Койла да е помежду им. Олей вървеше отзад, сякаш се готвеше при първа възможност да изпълни заканата си.
	Хекълой гъмжеше от всякакви представители на древните народи. Имаше гноми, феи и джуджета, които разговаряха, спореха, пазаряха се и се смееха. Неголеми групички от коболди си проправяха път през тълпата, бърборейки на неразгадаемия си език. Троли, нахлузили ниско качулките си, за да пазят очите си от светлината, следваха наетите водачи-елфи. Кентаври тропаха с копита по калдъръма, изправили гордо човекоподобните си глави. Имаше дори хора, макар и далеч по-малко от представителите на останалите раси.
	— Сега какво ще правим, Мика? — попита Олей.
	— Ще намерим някоя кръчма и там ще обмислим стратегията си.
	— О, ейл! — захили се Блаан.
	— Не е време да се напиваме, Джабез — скастри го Лекман. — Искам ви с бистри глави.
	Блаан изсумтя недоволно.
	— Но първо да намерим конюшня за конете — предложи Лекман. После се наведе към Койла: — И да не си направила някоя глупост!
	Спуснаха се по една от улиците, която водеше към пристанището, и подминаха редица каруци, пълни с плодове, зеленчуци, риба и хляб. Търговците възхваляваха на висок глас достойнствата на стоките си. Мулетари дърпаха натоварени с платове и чували с подправки мулета. Скитащи музиканти, улични артисти и гласовити просяци засилваха общата какофония.
	По ъглите дебнеха нахални сукубуси и инкубуси — безочливи уличници, които можеха да задоволят апетитите и на най-изгладнелите за ласки клиенти. Из въздуха се носеше сладникавият мирис на пелуцид. Той се смесваше с ароматите, които се носеха от отворените врати и прозорци на множеството храмове, посветени на най-различни божества. И сред всичко това периодично изникваха патрулите на Застъпниците и уличната тълпа мигом се разтваряше, за да им стори път.
	Ловците на глави спряха при една конюшня, чийто съдържател, навъсен гном, прие конете им срещу няколко монети. След това продължиха пеша, като Олей продължаваше да върви зад Койла.
	Малко по-късно, на едно кръстовище, й се стори, че зърна неколцина орки. Но пред тях се изпречиха киргизилски гущер и злобния му ездач, и тя не успя да ги разгледа внимателно.
	Забеляза, че Олей опипва нервно превръзката на окото си. Със сигурност не ги бе видял, но може би се бе обадил прословутият му „нюх за орки“.
	Тя знаеше, че в Хекълой със сигурност ще има орки, макар че повечето от сънародниците й предпочитаха да се скитат въоръжени из откритите простори. За съжаление немалко от тях воюваха за чужди идеи и интереси. Ако срещнеше орки тук, беше по-вероятно да се окажат дезертьори или дори такива, които са тръгнали по следите на Върколаците. Всъщност не беше изключено и тези, които бе зърнала, да са Върколаци. Тя реши засега да не се отдава на напразни надежди.
	— Това ще свърши работа — обяви Лекман.
	Той сочеше една кръчма, над чиято врата бе закован грубо издялан надпис: „Чудовището и мечът“.
	Вътре ехтяха гласовете на пийналите посетители.
	— Джабез — нареди Лекман, — влизай и ни намери места.
	Блаан огледа присъстващите, сетне, възползвайки се от масивното си тяло, си проправи път през гъстата тълпа, стигна до една маса с феи и ги прогони.
	Веднага щом ловците на глави и Койла се настаниха, се появи една прислужничка-елф. Лекман отвори уста да поръча, но тя тръсна четири оловни халби с ейл на масата и обяви:
	— Вземайте, или си тръгвайте.
	Блаан й хвърли пренебрежително една монета. Тя я улови във въздуха и изчезна.
	Сега тримата събраха глави и започнаха да си шушукат съзаклятнически. Койла се облегна назад и скръсти ръце.
	— Види ми се, че имаме малък проблем — откри шепнешком дискусията Лекман. — Най-добре ще е час по-скоро да се отървем от този малък урод, вместо непрестанно да го държим под око. Но ако я продадем, няма да можем да познаем другите орки.
	— Нали ти казах — озъби се Койла, чула всичко. — Няма да работя за вас.
	— Ще те накараме! — просъска Лекман.
	— Как?
	— Остави на мен, Мика — предложи Олей. — Аз ще се справя с нея.
	— Яж фъшкии, еднооки — отвърна тя.
	Олей кипна от гняв.
	— Вижте, да предположим, че упоритата гадина наистина няма да ни помогне — заговори отново Лекман. — В такъв случай ще е най-добре да се разделим. Джабез ще дойде с мен, за да потърсим някой, който да я купи. А ти, Грийвър ще идеш да търсиш орките.
	— И после какво?
	— Ще се срещнем тук след няколко часа.
	— Аз съм съгласен — кимна Олей и се облещи на Койла. — С радост ще се отърва от нея.
	Койла отпи юнашка глътка от чашата с ейл и обърса устни с опакото на ръкава си.
	— Не мога да твърдя противното за себе си — рече тя и стовари халбата върху ръката на Олей. Нещо изпука. Лицето му се изкриви от болка и той извика. След това вдигна ръка и огледа малкото си пръстче. Лицето му бе пребледняло, очите — пълни със сълзи.
	— Тя ми… го… счупи — проплака той с треперещи устни. Изведнъж го завладя неистов гняв. Наведе се и посегна към ботуша си. — Сега ще ти срежа гръцмуля!
	— Стига, Грийвър! — скара му се Лекман. — Не виждаш ли, че ни гледат! Нищо няма да й сториш, твърде ценна е.
	— Но тя ми счупи…
	— Престани да се държиш като дете. Вземи. — Той му подаде кърпата си. — Усучи я около ръката си и млъквай.
	Койла ги дари с топла усмивка и ги подкани със сладък гласец:
	— Е, не е ли време да ме продавате?


	— Същите като онези, нали? — попита Страк.
	— Без никакво съмнение — потвърди Джъп. — Поредната ловна група от Троица.
	Бяха се спотаили в ниска горичка и наблюдаваха лагера долу, из който кръстосваха облечени в черно хора. Останалата част от отряда бе скрита назад и от мястото, където се намираха сега, Страк и Джъп не можеха да ги видят.
	Мъжете долу бяха добре въоръжени, около двайсет на брой. Встрани бяха вдигнали ограждение за конете, а близо до центъра на лагера имаше покрит фургон.
	— Само това ни липсваше — въздъхна Страк. — Блюстителите на Хоброу.
	— Но нали знаехме, че ще са някъде наблизо. Нима очакваше, че ще се откажат така лесно и ще си тръгнат?
	— Е, нямаше да е зле. И без тях си имаме предостатъчно грижи.
	— Как мислиш, дали Койла и Хаскеер не са станали техни пленници?
	— Кой знае? Ясновидството не може ли да ни покаже?
	— Досега нямаше кой знае каква полза. Но мога да опитам.
	Той издълба малка дупка в земята и пъхна ръка в нея. След това затвори очи и се съсредоточи. Страк затаи дъх и продължи да наблюдава лагера.
	След известно време Джъп отвори очи и въздъхна.
	— Е?
	— Има слаби признаци за оркско присъствие. Не от лагера долу, но не са твърде далеч.
	— И това ли е всичко?
	— Почти. Не можах да определя дали оркът е мъжки, или женски. Не зная и посоката. Ако тези негодници, човеците, не ни бяха изяли магията.
	— Виж.
	От фургона долу в лагера се подаде жена. Беше в онази възраст, в която хората се разделят с детството. Имаше пухкаво детинско лице, медноруса коса и сини очи, които трябваше дай придават миловиден вид. Но ефектът се разваляше от злобно изкривената й уста.
	— О, не! — простена Джъп.
	— Какво?
	— Милост Хоброу. Дъщерята на проповедника, за която ти разказвах.
	Тя прекоси лагера с небрежна походка и повика блюстителите, които се струпаха пред нея.
	— Изглежда ми съвсем малка — отбеляза Страк. — Май че им дава някакви разпореждания.
	— Тираните са ужасно недоверчиви. Предпочитат да използват членовете на семейството си, вместо да разчитат на другиго. Изглежда добре е възпитал дъщеричката си.
	— Да, но… да остави на едно дете да командва?
	— Човеците са безумци, Страк. Хубаво е да го запомниш.
	Изведнъж момичето започна да налага войниците безразборно с камшика си.
	— Тези мъже нямат ли достойнство? — зачуди се Страк.
	— Без никакво съмнение страхът от баща й надмогва останалите им чувства. Но си прав. Наистина е грешка, че й е предал командването. Виж, няма никакви постови.
	— Не говори прибързано — рече Страк.
	Джъп понечи да каже нещо, но Страк му запуши устата. Сетне му извъртя главата надясно. Двама блюстители вървяха бавно, с извадени мечове, право към скривалището им. Страк свали ръката си.
	— Не са ни видели — прошепна Джъп.
	— Не. Но ако продължат нататък, ще забележат дружината.
	— Трябва да ги ликвидираме.
	— И то без да разберат другите. Обичаш ли да си примамка?
	Джъп се усмихна напрегнато.
	— Имам ли друг избор?
	Страк погледна отново към двамата часовои.
	— Дай ми само малко време да заема позиция. — Той запълзя през храсталаците.
	Джъп изброи мислено до петдесет. След това се изправи и застана на пътеката, по която крачеха часовоите.
	Те застинаха изненадани.
	Той тръгна право към тях, разперил ръце далеч от оръжията си. На устните му трепкаше усмивка.
	— Стой на място! — заповяда му един от блюстителите.
	Джъп продължаваше да се приближава усмихнат.
	Часовоите вдигнаха оръжия. Страк се появи безшумно от храсталака зад тях, стиснал в ръката си нож.
	— Кой си ти? — попита единият часовой.
	— Ами аз съм… джудже — отвърна Джъп.
	Страк се изправи зад тях. Джъп скочи напред и извади ножа си.
	След миг четиримата бяха живо кълбо от извиващи се крайници. След още няколко секунди се разделиха на две налагащи се двойки. Но мечовете на блюстителите бяха крайно неподходящи за близък бой. Въоръжени с ножове, Джъп и Страк имаха предимство.
	Джъп пръв надви опонента си. Страк се оказа в по-голямо затруднение. Беше изпуснал ножа си при първия сблъсък. Противникът му успя да се озове отгоре. Стисна дръжката на меча си с две ръце и се опита да го стовари върху капитана на Върколаците. Страк го улови за ръцете. Известно време никой не успяваше да надделее, докато накрая Страк прекатури блюстителя настрани и след кратка схватка го надви.
	— Бързо, да скрием телата — рече той на джуджето.
	Тъкмо изтегляха труповете в храсталака, когато на пътеката се появиха нови трима часовои.
	Джъп извади ножа си и го метна, поваляйки единия от тях. Другите двама веднага се хвърлиха в атака.
	Оркът и джуджето ги посрещнаха с извадени мечове. Опасявайки се да не ги чуят в лагера, Страк се опита да приключи битката бързо. Пресрещна своя противник и го обсипа с яростни удари. И веднага щом откри слабо място в защитата му, той нанесе фаталния удар.
	Джъп беше предприел подобна тактика. Блюстителят, с когото се сражаваше, сполучи да отбие първите десетина удара, сетне побягна. Джъп го застигна с няколко подскока и го посече през гърба, после го повали и го промуши в корема.
	Страк отново пропълзя през храсталаците и погледна към лагера. За щастие там все още цареше спокойствие. С помощта на Джъп той прикри телата на убитите.
	— А какво ще стане, когато те не се върнат в лагера? — попита задъхано джуджето.
	— По-добре да не сме тук, за да узнаем отговора.
	— Сега накъде?
	— В единствената посока, която не сме опитвали. На запад.
	— Това ще ни отведе опасно близо до Каменна могила.
	— Зная. Да имаш по-добър план?
	Джъп поклати глава.
	— Тогава да тръгваме.


	Яздиха, без да спират, близо половин ден, преди Джъп да изкаже онова, което се въртеше в главите им:
	— Няма смисъл, Страк. Невъзможно е да покрием толкова обширна територия.
	— Ние сме орки. Орките не изоставят другарите си.
	— Е, не всички сме орки — засмя се джуджето. — Но ще приема това като признание, че съм един от вас.
	Страк се усмихна уморено.
	— Ти си Върколак. Все забравям, че си от друга раса.
	— Щеше да е по-добре за Марас-Дантия, ако и други забравяха подобни неща.
	— Може би. Но, както вече казах, не можем да изоставим другарите си, каквото и да са направили.
	— Не съм казвал да ги изоставяме! Само смятам, че няма да ги открием в тази посока.
	— Значи имаш друг план?
	— Знаеш, че нямам.
	— В такъв случай престани да хленчиш — почти го скастри Страк. — Продължаваме търсенето.
	— Ами Каменна могила? Вече сме доста близо до нея.
	— Може да стигнем и по-близо, преди да се откажем.
	Джъп млъкна. Продължиха на запад.
	Не след дълго зърнаха самотен конник, който препускаше право срещу тях.
	— Това е Сифи — позна го Джъп.
	Страк спря колоната. Сифи ги достигна и дръпна юздите на покрития с пяна кон.
	— Капитане, докладва челен съгледвач!
	Страк кимна.
	— Открихме го, капитане! Стотник Хаскеер!
	— Какво? Къде?
	— На около миля северно оттук. Но не е сам.
	— Не ми казвай. Хората на Хоброу?
	— Да, капитане.
	— Колко са? — попита Джъп.
	— Трудно е да се каже. Двайсет, може би трийсет.
	— А самият Хоброу? — попита Страк. — Там е.
	— Койла?
	— Не я видяхме там. Оставих Талаг да ги наблюдава.
	— Добре. Чудесна работа, Сифи. — Той се обърна и даде знак на дружината. — Изглежда намерихме Хаскеер. Но той е в плен при унистите на Хоброу. Сифи ще ни отведе там. Пригответе се, ще се прокраднем безшумно. Да вървим, Сифи.
	След няколко минути стигнаха хълма, отвъд който, според обясненията на Сифи, имало плитка клисура.
	— Капитане, най-добре ще е да слезем от конете и да ги оставим тук — предложи Сифи.
	Страк се съгласи и даде заповед. След това всички запълзяха към билото.
	— Часовои? — попита Страк.
	— Няколко — потвърди Сифи.
	— Значи първо тях ще премахнем. — Страк повика Хустук, Калтмон, Гант и Финдже и нареди: — Открийте постовете, обезвредете ги и след това се върнете тук.
	— Само четирима ще се справят ли? — попита Джъп, докато се отдалечаваха.
	— Надявам се. Повече не можем да отделим. — Той махна на един от оръженосците. — Рефдоу, ти ще останеш при конете. Ще ги доведеш, когато приключим.
	Сифи поведе Страк, Джъп, Точе и Джад нагоре по склона. Стигнаха билото, отвъд което започваше горист склон. Като притичваха приведени между дърветата, те се добраха до Талаг, който лежеше до един дънер. Съгледвачът им посочи пролука сред зеленината.
	През нея се виждаше полянка, обрасла с няколко ниски дръвчета. Там беше устроен временен лагер, в който се виждаха двайсетина блюстители. В единия й край имаше докарана кола, чийто коне бяха разпрегнати. Осите й бяха положени върху наскоро отсечени дънери.
	— Къде е Хаскеер? — прошепна Страк.
	— Ей там! — отвърна Талаг и вляво към място, скрито от короните на дърветата.
	Останаха на тази позиция близо десетина минути, в очакване да се случи нещо. След това дойдоха и останалите орки. Гант им даде знак, че са се справили.
	— Сигурен ли си, че обезвредихте всички? — попита Страк.
	— Описахме пълен кръг, капитане. Ако е имало още, значи са били добре прикрити.
	— Както и да е, скоро ще се разбере. Ако ще правим нещо, да го правим сега. Сифи, сигурен ли си, че си видял Хаскеер?
	— Напълно, капитане. Трудно ще го сбъркаш този грозник. — Той се сепна и побърза да добави. — Не исках да го обиждам.
	Страк се засмя.
	— Няма нищо, войнико. Така си е.
	Почакаха още десетина минути. Вече бяха започнали да губят търпение, когато отдолу долетя глъчка и настъпи някакво раздвижване. Орките се напрегнаха.
	Изведнъж на полянката се появи Кимбал Хоброу. Викаше нещо, но не успяха да разберат какво. Зад него вървяха неколцина облечени в черно блюстители. Водеха Хаскеер.
	Той се олюляваше с вързани зад гърба ръце. Дори от разстояние се виждаше, че се бяха отнесли доста зле с него.
	Отведоха го в средата на поляната, при едно високо дърво. Доведоха и един кон и неколцина човеци качиха Хаскеер на седлото. Тълпата се скупчи около тях.
	Джъп повдигна изненадано вежди.
	— Да не би да го пускат?
	— Едва ли — поклати глава Страк.
	Един от блюстителите извади въже с примка и я нахлузи на врата на Хаскеер. След като стегнаха здраво примката около шията му, преметнаха свободния край през един хоризонтален клон. От тълпата се надигнаха ръце, нетърпеливи да уловят въжето.
	— Ако се забавим още малко — прошепна Джъп, — ще станем свидетели на смъртта му.


>>	11.

	Страк гледаше как възбудената тълпа се готви да обеси Хаскеер.
	— Не ми се ще да съм на твое място в този момент, капитане — рече му Джъп.
	Долу на поляната Хоброу се качи в колата и постави крак на седалката. Вдигна ръце и тълпата утихна.
	— Върховният създател се погрижи да ни върне реликвата! — обяви Хоброу. — И нещо повече — той ни дари с още една!
	— Звездите са у тях — въздъхна Страк.
	— В своята неизмерима мъдрост Всевишният предаде в ръцете ни и безбожното създание, което открадна тези скъпоценности! — Той посочи Хаскеер. — Днес пред нас стои свещената задача да изтрием тази твар от лицето на земята!
	— Мътните го взели! — възкликна Страк. — Никой освен мен няма право да види сметката на този грозник! — Докато Хоброу продължаваше речта си, той даде знак на един от оръженосците. — Брегин, ти си най-добрият ни стрелец. Можеш ли да уцелиш въжето?
	Брегин присви очи и прецени на око целта. Наплюнчи пръст и го вдигна нагоре. Езикът му се подаде от ъгълчето на устата, докато се концентрираше, пресмятайки разстоянието и силата на вятъра.
	— Не — отсече накрая.
	— … както ще изметем от лицето на земята и всичките си врагове, с помощта на Всемогъщия Господ Бог… — продължаваше патетично Хоброу.
	Страк взе ново решение.
	— Добре, Брегин. Искам ти, Сифи, Гант и Калтмон да доведете конете. Искам да ги доведете тук веднага!
	Оръженосците побягнаха назад.
	— Ще нападаме ли? — попита Джъп.
	— Нямаме избор. Дано само не закъснеем.
	— Няма, ако онова плямпало долу продължи да дрънка още известно време.
	— … и да го възхваляваме! Вижте всевишната награда! — Хоброу извади от джоба си малка кесия, изсипа върху дланта си звездите и ги показа на тълпата. Разнесоха се възторжени викове.
	Джъп и Страк се спогледаха.
	— … неведоми са пътищата Му, братя мои, и велики са чудесата му… Хвала на Всевишния! Нека сега пратим душата на тази жалка твар право в пъкъла!
	Хаскеер изглежда не осъзнаваше напълно какво става около него.
	Страк се озърна.
	— Къде се бавят онези?
	Хоброу махна рязко с ръка. Някой удари коня на Хаскеер с камшик и той подскочи.
	В този момент се появиха оръженосците, яхнали конете. Хаскеер беше увиснал във въздуха и риташе с крака.
	— На конете! — кресна Страк. — Аз ще се заема с Хаскеер. Джъп, ти ме прикривай. Останалите — сечи унистите!
	Той препусна стремглаво надолу през гората и дружината го последва. Носейки се бясно, те избягваха ловко надвисналите клони и храстите. В ниското свърнаха наляво. След това се озоваха на поляната.
	Блюстителите бяха приблизително три пъти повече от тях. Но орките бяха на коне и изненадващата им поява им осигури голямо предимство. Те се понесоха право срещу тълпата, размахвайки бясно мечове. Втрещени от неочакваната атака, човеците не бяха в състояние да дадат отпор.
	Хаскеер продължаваше да се гърчи и подскача на въжето. Страк си пробиваше отчаяно път към него, следван от Джъп.
	Неколцина блюстители успяха да се вклинят между двамата. Конят на Джъп се подплаши и се дръпна настрани. Нечий ръце се протегнаха към джуджето, опитвайки се да го смъкнат долу, но то ги отсече с един замах.
	Страк успя да запази посоката, но също се изправи пред нарастваща съпротива. Той пришпори коня, вряза се сред гъстата тълпа и завъртя меча над главата си. Един блюстител скочи и го улови за колана, но Страк го промуши в гърдите. Друг зае мястото на първия и получи удар с дръжката на меча по главата.
	И над цялата тази шумотевица ечеше гласът на Хоброу, който бълваше проклятия и призоваваше своя бог.
	Най-сетне пред Страк се откри свободно пространство. Само двама от блюстителите стояха между него и Хаскеер. Той повали първия с мушване в гърлото. Втория посече през лицето. Мъжът падна, притиснал зейналата рана с ръце.
	Когато най-сетне Страк се добра до Хаскеер, той бе престанал да се бори. Изглежда вече беше късно.
	В този момент се появи и Джъп. Той приближи коня до обесения орк и го хвана за краката.
	— Режи, Страк! — викна. — Побързай!
	Страк се изправи върху стремената и отсече въжето. Джъп улови Хаскеер, но едва не падна под тежестта му. Страк му помогна да го закрепят на коня на джуджето.
	— Изкарай го оттук! — извика Страк.
	Джъп кимна и пришпори коня. Един блюстител се опита да му препречи пътя, но джуджето го прегази. След това се насочи към гората, но препусна в полукръг, за да избегне разбягалите се човеци.
	Страк се огледа. Битката почти бе приключила. Неколцина блюстители се бяха струпали около колата, опитвайки се да защитят Хоброу. Той продължаваше да сипе ругатни и закани. Кесията бе още в ръката му.
	Страк реши да се възползва от момента. Пришпори коня, но скоро трима блюстители препречиха пътя му. Набрал достатъчно скорост, капитанът прегази първия. Другите двама се оказаха подготвени. Секирата на единия мина на косъм от крака му. Вторият подскочи, опитвайки се да го смъкне от седлото. Лакътят на Страк се срещна с носа му. Чу се хрущящ звук и мъжът полетя назад. Оркът продължи нататък.
	В мелето пред него Сифи бе повален от коня си и се отбраняваше срещу трима-четирима блюстители. В този момент се появи Калтмон и го издърпа на седлото зад себе си.
	Хоброу видя приближаващия се Страк и се сви уплашено, крещейки на блюстителите да го защитят. В същия миг един от тях бе посечен от преминаващ наблизо орк. Страк повали втория с удар по главата.
	Сега вече капитанът на Върколаците се озова срещу Хоброу. Проповедникът бе пребледнял от ужас и бърбореше уплашено. Страк скочи от коня върху колата и тя се разлюля. Хоброу падна върху седалката и започна да скимти. Страк се наведе, сграбчи го за яката, вдигна го и започна да го удря. Шапката на проповедника отхвърча, лицето му се обля в кръв, но той продължаваше да стиска кесията.
	Трима блюстители тичаха към тях. Страк нанесе няколко силни удара и успя да издърпа кесията от ръката на Хоброу. Проповедникът падна на пода. Все още беше жив, за голямо съжаление на Страк. Но нямаше време да се разправя с него. Метна се чевръсто на коня и препусна, преди да го застигне първата вълна блюстители.
	Брегин и Гант бяха успели да развържат конете на хората и да ги прогонят. Неколцина блюстители се опитваха да ги уловят, но животните бяха твърде подплашени. С бесния си бяг те създадоха допълнителен хаос.
	Страк напъха кесията в жакета си и даде заповед за отстъпление. Върколаците изоставиха противниците си и започнаха да се изтеглят, като поваляха враговете си пътем.
	Когато достигна дърветата, Страк забеляза пред себе си Джъп. Хаскеер продължаваше да лежи преметнат през седлото, но изглежда вече дишаше, макар и на пресекулки. Все още беше в безсъзнание. Изкатериха се по склона и прехвърлиха билото, следвани от останалите орки. Страк ги преброи набързо. Всички бяха налице. Подире им препускаха и няколко от подплашените коне на хората.
	— Погледнете! — извика един оръженосец.
	От юг към тях се приближаваше още един отряд черни конници. Зад тях се виждаше и покритият фургон.
	— Отрядът на Милост — рече запъхтяно Страк.
	Първите конници вече приближаваха склона. Разделиха се. Едни свърнаха към полянката, други се насочиха към Върколаците.
	Страк пришпори своя кон и поведе отряда надолу.


	Мръкваше. Откъм огромните ледени маси на север полъхна вледеняващ вятър. Стана много студено.
	Отрядът на Алфрей се движеше в добро темпо към Дроган. Алфрей реши да направят лагер при един приток на Калипарския залив. Смяташе да потеглят отново рано призори.
	Някой от отряда предложи да раздадат малки дажби пелуцид и Алфрей не възрази. Знаеше, че войниците имат нужда от известен отдих. Бяха си го заслужили. Но нареди да се вземат минимални дажби — в края на краищата кристалът бе предназначен за размяна.
	На всеки от оръженосците се падна по късче. След това Алфрей и Кестикс подхванаха нещо, което според представите на орките можеше да се определи като философски разговор.
	— Десетник, аз съм само един прост войник — обясняваше оръженосецът, — но си мисля, че никой не може да мечтае за по-добри богове от нашите. За какво тогава са нужни другите богове?
	— Ах, колко лесно щеше да бъде, ако всички се съгласят с нас — отвърна Алфрей, който не приемаше разговора на сериозно.
	Кестикс не долови иронията и продължи да излива разсъжденията си, като пелтечеше и премигваше със замъглени очи.
	— Искам да кажа… какво повече ни трябва… щом си имаме Четворицата.
	— И аз винаги съм смятал, че са напълно достатъчно — съгласи се Алфрей. — Кой от Четворицата ти е любимец?
	— Кой ми е любимец ли? — Кестикс изглеждаше изненадан от въпроса. — Ами… май ще ми е трудно да избера някой от тях. — Той се замисли за момент. — Може би Айк. Всеки харесва бога на виното, нали?
	— Ами Зийнот?
	— Богинята на разврата? — Кестикс се ухили невинно като новоизлюпен. — И тя си заслужава възхищението — рече той и намигна многозначително на Алфрей.
	— А Нефетар?
	— Виж, тоз си го бива. Богът на войната! Тръгвам в бой с неговото име на уста. Върховният орк, Нефетар.
	— Не те ли е страх от него?
	— О, страшен е, няма съмнение. Но за другите. А кой е вашият любимец, десетник?
	— Устендел, мисля. Богът на другарството. Обичам битките. Разбира се, нали съм орк! Но мисля, че няма по-хубаво нещо от другарството.
	— Тъй де, всичко си има в нашата Четворица. Тупаник, любовчица, веселба. Хем груби, хем нежни. Такива трябва да са истинските богове! — каза Кестикс.
	Един оръженосец му подаде лула. Той всмукна и пусна облаче бял дим. След това подаде лулата на Алфрей.
	— Това, което не разбирам — продължи Кестикс, — е тази храст, исках да кажа страст… тази страст към единобезбожие. По дяволите! Единобожие.
	— Да, аз също я намирам за странна — съгласи се Алфрей. — Но хората винаги са имали чудати идеи.
	— Ами да, искам да кажа, нима е възможно един-едничък бог да се справя сам с всичко? То си е работа за неколцина, нали?
	Алфрей присви очи. Пелуцидът го предразполагаше към съзерцание.
	— Знаеш ли, преди да се появят хората, древните народи бяха далеч по-толерантни към религиите на другите — обясни той завалено. — А сега всеки се опитва да ти натика вярата си в гърлото.
	Кестикс кимна с мъдър вид.
	— Да, човеците имат да плащат за много беди. Те предизвикаха толкова крамоли.
	— Но знаеш ли, ти ме накара да се замисля, че напоследък не отдаваме нужната почит на нашите богове. Май трябва да извършим жертвоприношение при първа възможност.
	Двамата потънаха в мълчание, всеки, загледан в калейдоскопичните изображения, които се меняха пред вътрешния му взор. Останалите също бяха налягали, някои разговаряха и се кискаха.
	Мина известно време. След това Кестикс се надигна.
	— Десетник.
	— Хъмм?
	— Какво е това?
	Откъм реката се надигаше кадифена мъгла. През нея, право към тях, в залива плаваше някакъв съд.
	Алфрей викна на останалите да се събудят. Те наскачаха, но неуверено, олюлявайки се, и започнаха да се въоръжават.
	Мъглата се разтваряше бързо.
	Величествено разперила платна, към тях плаваше баржа. Корпусът й беше нисък и широк, а бордовете й почти докосваха бреговете на заливчето. На палубата се виждаше просторна кабина. На носа бе закрепена дървена фигура на гълъб. Платното на баржата пляскаше оглушително, издувано от вечерния вятър.
	Когато баржата се приближи, Върколаците успяха да видят екипажа и сред тях се разнесоха стенания.
	— О, не — въздъхна Кестикс. — Точно сега ли!
	— Поне не са опасни — припомни му Алфрей.
	— Но пък ужасно ми лазят по нервите.
	— Не е необходимо да ги изтребваме — освен ако наистина не се наложи — обърна се Алфрей към оръженосците. — Владеят единствено магия за придвижване, така че не съществува реална заплаха. Пазете обаче всичко ценно.
	Той се поколеба дали да не нареди бързо отстъпление. Но това означаваше да изоставят част от багажа, а нямаше никакво съмнение, че обитателите на баржата ще ги преследват, докато не задоволят всеизвестното си любопитство. А това можеше продължи с дни. По-добре беше да приключат веднага с тях.
	— Може би ще ни подминат — рече Кестикс, но в гласа му звучеше съмнение.
	— Не е в природата им, войнико.
	— Но ние сме орки! Не знаят ли, че е опасно да си имат работа с нас?
	— Вероятно не, а са и доста тъпички. Ще ги изтърпим някак си.
	Платната на баржата се спуснаха. Във водата плесна котва.
	И тогава над палубата, подобно на балони, се издигнаха десетина миниатюрни фигури и се насочиха към орките. Движението им не приличаше на полет, по-скоро на целенасочено реене. Те просто се обръщаха в желаната посока, размахваха мъничките си ръце и се понасяха бавно.
	Малко приличаха на човешки или джуджешки бебета. Но Алфрей знаеше, че не са нито едното, нито другото. Някои от тях може би бяха дори по-стари от него, но всички до един бяха много вещи в кражбите. Той предположи, че приликата им с малки беззащитни същества има за цел да ги предпазва от гнева на пострадалите пътници.
	Дяволчетата имаха едри глави и големи, кръгли очи, които щяха да са тъжни, ако в тях не проблясваха зли пламъчета. Кожата им беше розова и лишена от окосмяване, ако се изключеха обраслите им с мъх глави. Полът им беше неопределен. Носеха набедрени препаски, които малко наподобяваха подгизнали пелени. Нямаха никакви оръжия.
	Докато се приближаваха, бърбореха нещо. Гласовете им бяха високи, пискливи и дразнещи.
	Щом първият рояк дребосъци се спусна над орките, лекото реене изведнъж прерасна в трескава активност.
	Дяволчетата накацаха върху главите, раменете и ръцете на Върколаците и започнаха да опипват с чевръсти пръсти джобовете и поясите им. Опитваха се да измъкнат оръжията и да откачат огърлиците им. Малките им ръце стържеха по шлемовете.
	Алфрей сграбчи едно дяволче и се опита да го откъсне от мундира си. Но това се оказа неочаквано трудно. Накрая успя да го изтръгне и го запокити настрани. Дяволчето отплува във въздуха, описвайки бавни пируети.
	Но от баржата се надигаха нови ята крадци, които се спускаха като изгладнели лешояди върху орките. И щом някой успееше да откъсне от дрехите си досадник, веднага друг заемаше мястото му.
	— Как са се побрали толкова много на проклетия кораб? — провикна се Алфрей.
	Кестикс се готвеше да отвърне нещо, но едно от дяволчетата стисна носа му с мъничката си ръка, а с другата бръкна в кесията му. Кестикс го сграбчи, отскубна го и го запрати към най-гъстата тълпа от досадни нашественици.
	Алфрей се озърна. Оръженосците се бореха кой както може. Той забеляза, че всеки път, когато се озоваваха близо до земята, дяволчетата започваха да махат отчаяно с ръце и губеха възможност да контролират посоката на движение — нагледно доказателство за отслабващата магия на Марас-Дантия. За съжаление обаче не беше никак лесно да съборят всичките долу.
	А от небето продължаваха да валят нови тълпи крадльовци, които се вкопчваха в дрехите на Върколаците. Орките ги ритаха, ръгаха, блъскаха, откъсваха ги и ги хвърляха настрани. Алфрей започна да се безпокои, че войниците му ще изгубят търпение и ще започнат да избиват дяволчетата.
	— Донесете въже! — извика той, докато прогонваше едно мъниче, което пърхаше пред лицето му. — Въже!
	Заповед, лесна за издаване, но трудна за изпълнение. Превити на две, неколцина оръженосци хукнаха към конете, като не спираха да размахват ръце над главите си. Не без затруднения те успяха да донесат едно навито на руло въже.
	— Хванете двата края и го развийте! — извика Алфрей. След това извади меча си. — На оръжие! Използвайте плоската част на остриетата, за да ги насочвате!
	Последва мъчителна борба, по време на която оръженосците се опитваха да съберат дяволчетата. Не беше никак лесно, но след доста усилия и ругатни сполучиха да съберат заедно крадците. Някои от тях обаче се издигнаха над останалите и орките не можеха да ги достигнат.
	Алфрей издаде нова заповед и оръженосците с въжето заобиколиха камарата дяволчета. С няколко дръпвания и един набързо усукан възел Върколаците успяха да ги завържат.
	Напътствани от Алфрей, оръженосците задърпаха купчината мъници към баржата. Когато я стигнаха, завързаха дяволчетата за мачтата, вдигнаха котвата и разпънаха платната, които почти веднага бяха издути от вятъра. Орките наскачаха във водата и изтикаха баржата навътре.
	Измамените дяволчета се дърпаха отчаяно, но нямаха сили да се освободят от въжето. Орките чуваха врясъците им чак докато баржата се скри в мъглата.
	Алфрей въздъхна облекчено, прокара ръка през челото си и каза:
	— Надявам се, че Страк си прекарва по-добре от нас.


	Хората на Хоброу бързо се отказаха да преследват орките и Страк даде заповед да спрат при първата възможност.
	Свалиха Хаскеер от коня на Джъп и махнаха въжето от него. Вече беше в съзнание, но изглеждаше безчувствен. Сложиха го да седне и му дадоха вода. Той преглъщаше трудно. По врата му личаха белезите от примката.
	— Жалко, че Алфрей не е тук — рече Страк, докато оглеждаше раните му. — Здравата са го налагали, но ми се струва, че няма сериозни наранявания.
	— Освен в мозъка — подметна Джъп. — Не забравяй, че той и преди не беше на себе си.
	— Не съм забравил. — Страк плесна Хаскеер няколко пъти по бузата. — Хаскеер!
	Хаскеер примигна. Страк взе една манерка и изсипа съдържанието й върху главата му. Хаскеер отвори очи и промърмори нещо нечленоразделно.
	Страк продължи да го пляска по лицето.
	— Хаскеер! Хаскеер!
	— Хъм! А?
	— Аз съм — Страк. Чуваш ли ме?
	— Страк? — повтори отпаднало Хаскеер.
	— Какви са тези странни игрички, десетник?
	— Игрички…?
	Страк го разтърси, но внимаваше да не прекалява.
	— Събуди се де! Ела на себе си!
	Погледът на Хаскеер се избистри.
	— Капитане, какво… какво е станало? — изглеждаше напълно объркан.
	— Какво става ли? Ами става това, че си на път да бъдеш обвинен в дезертьорство. Да не говорим за опита ти да убиеш двама свои другари.
	— Да убия…? Страк, кълна се…
	— Забрави клетвите, а обясни защо се държиш така.
	— И кого съм се опитал да убия?
	— Койла и Рефдоу.
	Хаскеер подскочи ядосано.
	— Ти за какъв ме мислиш бе? За… човек?
	— Направил си го, Хаскеер. Искам да зная защо.
	— Аз… аз не… не помня. — Той се огледа, все още замаяно. — Къде сме?
	— Няма значение. Да не искаш да кажеш, че не знаеш какво става? Че не си виновен?
	Хаскеер поклати бавно глава.
	— Добре тогава. Кое е последното нещо, което помниш?
	Хаскеер се замисли. Това очевидно му костваше известни усилия. После заговори:
	— Ами… помня бойното поле… Минахме право през него. След туй… драконите. Драконите ни преследваха. И… огън.
	— И това е всичко?
	— И песента…
	— Песента. Какво искаш да кажеш?
	— Не беше точно песен. По-скоро музика и думи.
	Страк и Джъп се спогледаха. Джъп повдигна многозначително вежди.
	— И тези думи… не помня какво казваха? — Хаскеер сви рамене. — Нямам понятие. А след това май се разболях. Доста зле.
	— Виж за това със сигурност не се преструваше — обади се Джъп.
	Хаскеер го погледна смутено. Преди сигурно щеше да се нахвърли върху него с упреци.
	— Алфрей реши, че си хванал човешка болест от онова селище с мъртвите орки — обясни му Страк. — Но на мен това ми се стори съвсем недостатъчно обяснение за странното ти поведение.
	— Какво поведение, Страк? Все още не си ми казал какво съм направил.
	— Бяхме в Прокоп. Ти си нападнал Койла и Рефдоу и си избягал с това. — Той бръкна в кесията, която бе взел от Хоброу, и му показа звездите.
	При вида им Хаскеер пребледня.
	— Прибери ги, Страк — прошепна той. След това изкрещя: — Прибери ги веднага!
	Страк ги прибра в кесията. Беше изумен от реакцията му.
	— Успокой се — рече Джъп и се приближи до Хаскеер.
	На челото на Хаскеер бяха избили ситни капчици пот. Дишаше тежко.
	— Койла те е подгонила — продължи Страк. — Оттогава не знаем нищо за нея. Ти знаеш ли нещо?
	— Казах ви, че не зная нищичко — изстена Хаскеер и закри лице с шепи.
	Страк и Джъп обаче успяха да забележат страха му. Двамата се отдалечиха и Страк кимна на оръженосците да държат Хаскеер под око.
	— Какво мислиш, капитане? — попита Джъп.
	— Не зная. Струва ми се, че казва истината. Но не съм съвсем сигурен.
	— И аз мисля, че казва истината.
	— И кое те кара да смяташ така?
	— Никой не познава по-добре от мен този нещастен копелдак. Но той не е дезертьор, и не зная, може би шестото чувство ми подсказва, че му се е случило нещо… извън неговия контрол.
	— Изненадан съм да го чуя от теб, като знам колко се обичате.
	— Всеки е невинен до доказване на противното.
	— Добре, да речем, че си прав и че той е бил под влияние на треска или болест. Как тогава да сме сигурни, че няма да се случи отново? Как да му имаме доверие?
	— Какво да правим тогава? Да го изоставим? Да му прережем гърлото?
	— Трябва да помисля и да реша как да намерим Койла.
	— Не се бави, капитане. Знаеш, че трябва да бързаме. — Джъп се загърна в наметалото си и потрепери от хладния вятър. — Даже времето е срещу нас.
	В този момент от небето започнаха да валят снежинки.
	— Сняг — промърмори Страк. — По това време на годината! Този свят се побърка.
	— И се опасявам, че вече никой не може да го оправи.


>>	12.

	— Адпар, предлагам ти съюз — започна направо Дженеста. — Помогни ми да открия реликвите и аз ще споделя силата им с теб.
	Лицето, изникнало на повърхността на вече съсирващата се кръв, беше безстрастно.
	— Всеки момент може да се намеси Санара — добави нетърпеливо Дженеста. — Е, какво ще кажеш?
	— Тя не се появява винаги. А и не обича да взима страна. Но тя не ме интересува. А колкото до отговора ми, той е „не“.
	— Защо?
	— И без това си имам достатъчно проблеми. За разлика от теб, скъпа моя, не изгарям от амбицията да създам по-голяма империя.
	— Най-голямата, Адпар! Достатъчно голяма и за двете ни! Ще си поделим властта.
	— Имам усещането, че подобен съюз, дори с любимата ми сестрица, няма да трае вечно.
	— Тогава какво ще кажеш за боговете?
	— Какво за тях?
	— Разкрием ли тайната на инструментумите, ще можем да възвърнем силата на нашите богове, на истинските богове, и ще прогоним абсурдното божество на хората.
	— Боговете са си достатъчно силни и нямат нужда от подкрепата ти.
	— Глупачка! Рано или късно покварата ще стигне и до теб! Ако вече не е стигнала.
	— Да ти призная откровено, Дженеста, отдавна съм престанала да ти вярвам. Пък и ти си специалистката по… „разгадаване на мистерии“ — каза Адпар с ясно доловима ирония.
	— Ясно, значи искаш да ги намериш сама.
	— Не приписвай своите недостатъци другиму.
	— Не знаеш в какво се опитваш да си напъхаш носа!
	— Е, поне не моля някой друг да ми свърши работата.
	Дженеста едва сдържа гнева си.
	— Добре. Щом не искаш да се съюзиш с мен и твърдиш, че не се интересуваш от инструментумите, защо не ми дадеш този, който вече имаш? Ще ти платя пребогато за него.
	— Казах ти вече, че не е у мен! Колко пъти трябва да повтарям! Откраднаха го!
	— Позволила си на някой да ти го отнеме? Трудно ми е да повярвам.
	— Крадецът беше наказан. Имаше късмет, че остана жив.
	— Дори не си го убила! — подигра й се Дженеста. — Размекваш се, сестрице.
	— Дженеста, свикнала съм с глупостта ти. Не мога да понасям обаче досадата, която ми навява разговорът с теб.
	— Ще съжаляваш, че отказа предложението ми.
	— Така ли? И кой ще ме накара да съжалявам? Ти? Забрави ли, че когато бяхме малки, аз бях по-силната от двете. И все още е така.
	Очите на Дженеста светнаха ядно.
	— Последна възможност, Адпар. Повече няма да те моля.
	— Май наистина съм ти необходима. Това ме радва и забавлява. Но не приемам заповедническия ти тон. Няма да ти преча, обещавам, но и няма да ти помагам. А сега ме остави на мира.
	Този път Адпар прекъсна връзката.
	Дженеста поседя още няколко минути, потънала в дълбок размисъл. После й хрумна нещо. Издърпа настрани тежкото резбовано кресло и нави мекия килим, който покриваше каменния под. Извади магьоснически наръчник от едно чекмедже в най-тъмния ъгъл на подземието и взе извития кинжал от олтара. Сложи кинжала и книгата на креслото. Запали свещи и отчупи няколко парчета съсирена кръв от ваната. Застанала на колене, тя изрисува със съсиреците голям кръг на пода, а вътре в него начерта пентаграм, като внимаваше върховете на лъчите да не излизат от окръжността. Когато приключи, взе книгата и кинжала и застана в центъра на кръга. Запретна ръкавите на мантията си и с едно рязко движение поряза ръката си с ножа. Кръвта й закапа по пода и се смеси с потъмнялата кръв на пентаграма. Целта й бе да подсили връзката със сестра си.
	След това отвори книгата и започна нещо, което отдавна трябваше да направи.


	Адпар обичаше да се кара със сестра си. Това бе едно от малкото удоволствия в нейния свят. Но сега имаше друга, по-важна работа, която също щеше да й достави известно удоволствие.
	Тя напусна покрития със слуз басейн и се отправи към голямата зала в другия край на частните й покои. Там вече я чакаше един капитан, неколцина стражници и двама опозорили се членове на нейния рояк.
	— Затворниците, Ваше Величество — обяви капитанът с типичния за ниядите съскащ глас.
	Тя огледа двамата осъдени. Бяха свели люспестите си лица.
	— Вие двамата опозорихте имперския рояк — заговори тя без предисловия. — А това означава, че сте опозорили и мен. По време на последната атака не сте изпълнили заповедите на вишестоящия офицер, в резултат на което неколцина мръкове са успели да избягат. Имате ли да кажете нещо в своя защита?
	Двамата мълчаха.
	— Добре тогава. Приемам мълчанието ви за признание. Сигурно ви е известно, че не търпя слабаци в отряда си. Воюваме, за да запазим мястото си в този свят, а в него няма място за страхливци и мързеливци. Ето защо единствената възможна присъда е „виновни“. — Тъй като обичаше драматичните ефекти, тя направи пауза и добави: — А наказанието е смърт!
	После повика офицера и той се приближи с поднос, върху който имаше два коралови кинжала. Приближиха се и стражниците, които носеха две глинени гърнета с широки гърла.
	— Съгласно древната традиция и в знак на уважение към военното ви положение, имате право на избор — заяви Адпар на осъдените и посочи ножовете. — Можете да изпълните присъдата със собствена си ръка и да умрете с чест. — Тя ги изгледа и добави: — Или можете да оставите на боговете да решат каква да бъде участта ви. Ако пожелаят, могат да ви оставят живи.
	Тя се обърна към единия от двамата осъдени и му каза:
	— Избирай!
	Ниядът трескаво претегляше шансовете си. Накрая произнесе с треперлив глас:
	— Боговете, Ваше Величество.
	— Тъй да бъде.
	По неин сигнал се приближиха още двама стражници и го уловиха за ръцете. Подадоха й едно от гърнетата. Тя надзърна вътре, доближила ръка към отвора. Стоеше съвършено неподвижно. Изминаха няколко минути, които се сториха цяла вечност на осъдените. Сетне ръката й се стрелна през отвора и тя извади нещо от водата.
	Беше риба. Адпар я вдигна нагоре, като я държеше с два пръста за опашката. Рибата бе дълга колкото ниядска ръка и широка не повече от три завързани на сноп стрели. Тя се гърчеше и подскачаше. Люспите й бяха сребристосини. От двете страни на устата й висяха дълги мустаци.
	Като я държеше внимателно, Адпар я чукна с пръст и бързо отдръпна ръка. От тялото на рибата щръкнаха дузина потръпващи бодли.
	— Понякога завиждам на шипоноската — заговори им Адпар. — Тя не се страхува от хищниците. Бодлите й са не само остри, но и впръскват смъртоносна отрова, която причинява ужасна агония. — Тя потопи обратно рибата във водата, но не пусна опашката й. — Пригответе го!
	Стражите принудиха осъдения да коленичи. Един прислужник й подаде дълга връв и тя усука единия й край около опашката на рибата. Извади я отново, като този път я държеше за връвта. Успокоена от водата, рибата бе прибрала бодлите си.
	— Предай се на милостта на боговете! — заповяда Адпар на осъдения. — Ще живееш, ако те те пожалят три пъти.
	Извиха главата на осъдения назад и разтвориха широко устата му. Той замръзна. Адпар се приближи, вдигнала рибата за връвта. Сцената напомняше малко гълтачите на мечове по пазарищата. Само дето това не беше никакъв фокус.
	Всички наблюдаваха мълчаливо как рибата потъва в устата на осъдения. Адпар спря за секунда, сетне продължи да развива връвта, докато окачената на нея риба навлезе в гърлото на нещастника. Кралицата почака секунда-две и издърпа бавно връвта. Рибата се показа от устата му, като потрепваше едва забележимо.
	Осъденият въздъхна шумно.
	— Изглежда боговете те пожалиха първия път — обяви Адпар.
	Тя потопи рибата във водата, за да я успокои, и я вдигна отново над устата на затворника. И този път я спусна съвсем бавно, а сетне започна да навива връвта. Рибата отново се показа от устата на осъдения.
	Целият разтреперан, той едва не падна в несвяст.
	— Днес боговете ни са особено благоразположени — обяви Адпар. — Засега…
	Рибата отново бе потопена във водата и върната за трети опит. Адпар повтори отново ужасяващата процедура. Когато шипоноската достигна до гърлото на осъдения, кралицата започна да навива внимателно връвта.
	Тънкото въженце видимо трепна. По тялото на осъдения премина конвулсия. Очите му се изцъклиха, той понечи да повърне и започна да се дърпа, но стражниците го удържаха. Въжето се скъса. Адпар отстъпи назад и нареди на стражниците да го освободят. Веднага щом го пуснаха, той притисна ръце към устата си.
	След това започна да крещи. Задращи с пръсти и нокти по лицето и гърлото си. Спазми разтърсиха тялото му, олюля се и залитна. Агонията бе много дълга.
	Когато най-сетне осъденият притихна, Адпар заговори отново:
	— Волята на боговете беше изпълнена. Те го призоваха при себе си. Стана, каквото бе предначертано.
	Тя се обърна към втория осъден. Поставиха пред него гърнето и кинжала. Без да произнесе нито дума, той взе кинжала. Успя да го забоде в гърлото си едва след третия опит.
	Адпар махна с ръка на стражниците да отнесат труповете.
	— Имаме късмет, че нашата култура е подвластна на божественото правосъдие и състрадание — обяви тя. — Защото в другите царства управляват простосмъртни. Дори родната ми сестра би се наслаждавала на подобна сцена.


	Снеговалежът се усилваше и небето почерня. Колкото и да му се искаше да продължават, Страк осъзна, че придвижването им е почти невъзможно. Той нареди на колоната да спре. Тъй като нямаше къде да се скрият, дружинниците запалиха огън, който едва се бореше с вятъра и снега. Те се сгушиха зиморничаво около него и се увиха в одеяла.
	Джъп бе използвал оставени от Алфрей мехлеми, за да лекува раните на Хаскеер. Последният седеше загледан мрачно в огъня. Изглежда никой нямаше настроение за разговор.
	Изминаха няколко часа и виелицата постепенно утихна. Въпреки студеното време някои от Върколаците успяха да подремнат.
	И тогава от снежната пелена се появи висока фигура, яхнала красив бял кон. Когато се приближи, орките видяха, че е човек.
	Те наскачаха и наизваждаха оръжията си.
	Сега вече можеха да различат, че е мъж, загърнат в тъмно наметало. Имаше брада и дълга до раменете коса. Не можеха да преценят на каква възраст е.
	— Бъдете готови! — извика Страк. — Може да има и още!
	— Сам съм и съм невъоръжен — извика спокойно непознатият. — И с ваше позволение ще сляза от коня.
	Страк се огледа, но не забеляза никакво движение в снега.
	— Добре — кимна той. — Но бавно.
	Непознатият слезе от коня и разпери ръце, за да им покаже, че не е въоръжен. Страк нареди на Талаг и Финдже да го претърсят. След като приключиха, те го доведоха при останалите, а Рефдоу се погрижи за коня му.
	— Кой си ти, човече? — попита го Страк. — И какво искаш?
	— Аз съм Серафейм. Видях огъня ви. Исках да се постопля.
	— В наши дни е опасно да влизаш така в чужд лагер. Откъде знаеше, че няма да те убием?
	— Вярвам в кавалерството на орките. — Той погледна към Джъп. — И на техните съюзници.
	— Какъв си, унист или пантеонист? — попита джуджето.
	— Не всички човеци принадлежат към тези две религии.
	— Така ли? — възкликна скептично Джъп.
	— Точно така. Не нося в себе си бремето на боговете. Може ли? — той протегна ръце към огъня. Страк забеляза, че въпреки хапещия студ непознатият няма изстрадал вид, зъбите му не тракаха, нито пък кожата му беше посиняла.
	— Откъде да знаем дали това не е някаква клопка? — попита го той.
	— Не мога да ви виня, ако мислите така. Моите сънародници също се отнасят с недоверие към вас. Но в края на краищата много от хората са като гъби.
	Те го погледнаха учудено. Страк се усъмни дали човекът не е слабоумен или побъркан.
	— Като гъби?
	— Ами да. Живеят на тъмно и се хранят с говна.
	Орките избухнаха в смях.
	— Добре казано — похвали го Джъп. — Но кой си ти, че пътуваш невъоръжен в тази разкъсвана от войни страна?
	— Аз съм разказвач.
	— А, точно разказвач ни е притрябвал сега — подхвърли подигравателно Страк.
	— Е, тогава ще ви разкажа една история. Боя се обаче, че е къса и с тъжен край. — Нещо в начина, по който произнесе тези думи, привлече вниманието им. — Дали не търсите един от вашите? — добави той неочаквано.
	— И какво, ако е така?
	— Женска — член на дружината ви?
	— Какво знаеш за нея? — попита мрачно Страк.
	— Не много. Но достатъчно, за да ви помогна.
	— Продължавай.
	— Вашата другарка е в ръцете на ловци на глави от моята раса.
	— Откъде знаеш? Да не си един от тях?
	— Приличам ли ви на наемник? Не, приятелю, не съм един от тях. Случайно я видях с тях.
	— Къде? Те колко бяха?
	— Трима. Не са далеч оттук. Но трябва вече да са потеглили. За Хекълой.
	Страк го огледа подозрително.
	— Защо да ти вярвам?
	— Ти решаваш. Но защо ми е да ви лъжа?
	— Сигурно има сто причини — коя от коя по-измамни и подли. Научихме се да не вярваме на хората.
	— И не мога да ви виня за това. Но в този случай _човекът_ ви казва истината.
	Страк се втренчи в него. Лицето на непознатия беше непроницаемо.
	— Трябва да помисля — обяви той. След като нареди на двама оръженосци да държат непознатия под око, той се отдалечи от огъня.
	Снеговалежът беше отслабнал. Но Страк не го забелязваше. Из ума му се въртяха думите на непознатия.
	— Преча ли?
	Страк се обърна.
	— Не, Джъп. Обмислях чутото. Не зная обаче дали трябва да вярваме на този Серафейм.
	— В думите му има логика, нали?
	— Може би.
	— А може би просто сме твърде отчаяни?
	— Да, това е по-вероятно.
	— Да помислим малко, капитане. Ако този човек казва истината и Койла наистина е при ловците на глави, то значи те я държат заради цената за главата й.
	— Да, иначе щяха вече да са я убили.
	— Точно така. Но защо ще я водят в Хекълой?
	Страк сви рамене и отвърна:
	— Може там да им е сборното място. Добре, ако решим да му повярваме, то тогава дали да тръгнем след Койла, или да продължим към мястото за среща с останалите от дружината?
	— По-близо сме до Хекълой, отколкото до Дроган.
	— Да, по пък ако за Койла има награда, едва ли ще й сторят нещо.
	— Забравяш характера й. Тя няма да е пасивен пленник.
	— Да се уповаваме на здравия й разум. Сигурно ще й е тежко, но поне ще остане жива.
	— Искаш да кажеш, че трябва първо да се срещнем с Алфрей, а сетне да я потърсим?
	— Да, шансовете ни ще нараснат. Лошото е, че междувременно може да пратят Койла на Дженеста, и тогава наистина ще я загубим.
	Те погледнаха към непознатия, който все още стоеше до огъня. Двамата оръженосци, които го пазеха, изглеждаха по-спокойни и дори разговаряха с останалите.
	— Освен това — продължи Джъп, — имаме уговорена среща с Алфрей. Ако не се явим, може да реши, че с нас се е случило най-лошото, и да поеме към Дроган.
	— Не е изключено — въздъхна Страк. — Всичко виси на косъм и трябва да сме съвсем сигурни…
	Прекъсна ги хор от гласове. Страк и Джъп се обърнаха. Непознатият беше изчезнал. Конят му също. Те изтичаха при огъня.
	Оръженосците сновяха напред-назад и огласяха околността с виковете си.
	Страк дръпна Гант за яката.
	— Какво стана, войнико?
	— Човекът… капитане… той изчезна.
	— Изчезна? Как така? Искаш да кажеш, че е избягал?
	— Изчезна, капитане — намеси се Талаг. — Отместих само за миг очи от него и вече го нямаше.
	— Кой го видя да си тръгва? — извика Страк.
	Всички мълчаха.
	— Това е лудост — промърмори Джъп, докато се оглеждаше. — Не може да изчезне просто така.
	Извадил меч, Страк също се озърташе изумен.


>>	13.

	Гласове и смях ечаха от всички страни.
	Той вървеше сред тълпа орки. Орки от всякакъв пол и възраст. Орки, които не бе виждал никога досега. Съдейки по дрехите им, те принадлежаха към много различни кланове. Ала не усещаше да таят вражда помежду си. Изглеждаха щастливи, а той не се чувстваше заплашен. Изпълваше го ведро, празнично настроение.
	Намираше се на пясъчен бряг. Слънцето беше в зенита си и излъчваше почти нетърпима топлина. В небето се рееха птици, които огласяха околностите с крясъците си. Тълпата се движеше към океана.
	И тогава видя кораб, хвърлил котва на известно разстояние навътре в залива. Имаше три платна, които бяха спуснати, а на предната мачта се вееше знаме с герб, който не му беше познат. На носа бе прикрепена фигура на орка, вдигнала с две ръце меч. Бойни щитове в различни цветове бяха приковани за бордовете. Никога не бе виждал толкова голям и великолепен кораб.
	Част от тълпата навлезе във водата и се насочи към кораба. Не се налагаше да плуват. Корпусът на кораба или беше плоскодънен, или бе закотвен в някаква дълбочина. Поведоха и него натам. Никой от орките не го заговаряше, но по някакъв неуловим начин той усещаше, че го приемат за свой.
	Изведнъж му се стори, че чува името си над глъчката. Огледа се, плъзгайки поглед по лицата наоколо. И тогава я видя — тя си проправяше път през тълпата и се приближаваше към него.
	— Ето те и теб! — рече му тя.
	Въпреки объркването си, въпреки че не разбираше нито къде се намира, нито какво става, той й се усмихна.
	— Знаех, че ще се появиш.
	— Знаеше ли? — учуди се той.
	— Е, надявах се — призна тя. Очите й блестяха.
	Изпълваха го чувства, които не разбираше и които със сигурност не можеше да овладее. Не се и опита. Вместо това продължи да й се усмихва.
	— Да помогнеш ли си дошъл? — попита го тя.
	Той я погледна объркан.
	— Ела с мен — рече му тя, забелязала смущението му.
	Страк навлезе с нея в океана. Прекосиха леките, пенливи вълни и навлязоха навътре, където водата стигаше до пояса им. С помощта на въжета и плетени стълби орките се качваха на кораба. Той гледаше с възхищение как орката уверено се присъедини към останалите и майсторски се изкатери нагоре. След това я последва на борда на леко поклащащия се кораб.
	В средата на палубата имаше отвор за трюма. Новодошлите си подаваха сандъци, каци и ковчежета, които други орки вадеха от трюма. Страк и женската заеха места в редицата и също започнаха да помагат. Той не сваляше възхитен поглед от мускулестите й ръце всеки път, когато тя поемаше поредния сандък и му го подаваше.
	— Какви са тези неща? — попита.
	Тя се засмя.
	— Как се оправяш, като знаеш толкова малко за света?
	Той сви смутено рамене.
	— Там, откъдето идваш, не търгувате ли с разни неща?
	— Не и орките.
	— О, да, ти каза, че в твоята страна живеят не само орки. Имало джуджета, гноми и… Какви бяха? Човеци?
	Лицето му потъмня.
	— Човеците не са от моята страна. Те идат от другаде.
	— Но сигурно и при вас има стоки, които обикалят насам-натам и сменят притежателите си?
	— Тези тук откъде пристигат?
	— От орки в други страни, които нямат онова, което имаме ние.
	— Не съм чувал за подобни места.
	— Шегуваш се. — Тя се засмя и махна към океана. — Говоря за земите отвъд океана.
	— Не знаех, че отвъд океана има земи. Не е ли само вода?
	— Очевидно не. Инак откъде ще се вземат тези неща?
	— И какво има вътре? — рече той, докато поемаше поредния сандък. — Разни богатства?
	— Нещо подобно. — Тя излезе от редицата, понесла един сандък в ръце. — Ела, ще ти покажа. — Той я последва. Други веднага заеха местата им.
	Тя постави сандъка на палубата. Той коленичи до нея. Орката извади от пояса си нож и повдигна капака на сандъка. Той беше пълен с някакъв непознат червеникав прах.
	— Турм — обясни тя. — Това е подправка за храна.
	— Ценна ли е?
	— Разбира се, ако искаме да ядем вкусна храна! Не всички богатства са под формата на монети и скъпоценни камъни. Твоят меч например.
	— Какво за него? — Той докосна дръжката на оръжието си. — Има добро острие, но не е нещо особено.
	— Сам по себе си — да. Но в умели ръце, в ръцете на роден воин, той се превръща в съвсем друго нещо.
	— Ясно. Сега вече разбирам.
	— Така е и с орките. И с всички живи същества.
	— Виж, това не ми стана ясно.
	— Те са като остриета. Наточени или затъпени.
	Той се засмя.
	— Но въпреки това си имат своя цена.
	— Дори враговете им?
	— Няма нищо лошо в това орките да имат врагове. Нерядко днешният враг е утрешен приятел.
	— Не и за мен — отвърна той.
	— И така да е, дори смъртните врагове са ценни посвоему.
	— Че как така?
	— С това че ги уважаваш, заради уменията им. А това значи, че ги цениш. Ценни са заради храбростта си, ако притежават такава. И не на последно място заради онова, което те карат да бъдеш. Ние се нуждаем от враговете си.
	— Никога не съм се замислял върху това.
	— Това, че воюваме, не означава, че мразим.
	Страк не беше склонен да се съгласи с последното. Но думите й го накараха да се замисли.
	— Но тези, които ценим най-много — продължи тя, — са съществата до нас.
	— При теб всичко е толкова… просто.
	— Защото животът е такъв, приятелю.
	— Тук, може би. Но там, откъдето идвам, всички са срещу нас и няма никакъв начин да победим.
	Лицето й стана сериозно.
	— В такъв случай бъди острие, Страк. Бъди острие.


	Той се събуди с разтуптяно сърце. Дишането му бе учестено, задъхваше се.
	От сивото небе се сипеше слаб, студен дъждец, който почти бе разтопил снега. Времето беше влажно и неприятно. Няколкото часа сън почти не го бяха ободрили. Усещаше неприятен вкус в устата, а главата го болеше.
	Страк продължи да лежи, оставяйки на дъжда да измие лицето му, и се замисли за света, който бе посетил в съня си. Чудеше се дали това видение е някакво послание от боговете, защото всеки път то ставаше все по-ярко и живо. Миризмата на озон, топлината на слънцето върху лицето му, прашинките във въздуха — всичко бе толкова реално.
	И най-странното бе, че очакваше с нетърпение всеки следващ сън.
	Всъщност не му се щеше да се задълбочава върху този въпрос. Поне засега.
	Седна и се огледа. Всички бяха вече будни и се занимаваха с делата си. Хранеха конете, прибираха завивките, точеха оръжията си.
	Събитията от предната нощ изникнаха в главата му. След като непознатият изчезна, дълго го бяха търсили из околността. Дори пратиха малки отряди по-надалеч. Но не намериха и следа от него. Накрая се отказаха. После Страк бе заспал, но не помнеше точно кога.
	Серафейм, ако това наистина бе името на странника, бе поредната загадка в дългия списък от странни явления. Едно от обясненията, разбира се, бе, че човекът е безумец. В такъв случай сведенията за местонахождението на Койла трябваше да бъдат поставени под съмнение. А това означаваше още една изгубена надежда.
	Страк разтърси глава. По-добре беше да насочи мислите си към предстоящите дела.
	Джъп беше при конете и разговаряше с неколцина оръженосци. Страк се приближи към тях и рече:
	— Реших.
	— Отиваме да търсим Койла, нали?
	— Точно така.
	— Но си даваш сметка, че този Серафейм може и да ни е излъгал. Или да не е с всичкия си.
	— Обмислих и двете възможности. Защо ще ни лъже?
	— За да ни примами в клопка?
	— Твърде много усилия за подобно нещо.
	— Не и ако проработи.
	— Може би. Но ми се струва малко вероятно.
	— А ако е луд?
	— Виж, това е по-възможно. Може да е луд. Но… не зная, не ми заприлича на такъв. Е, аз, разбира се, не съм специалист по човешката психика.
	— Така ли? То не се иска много, за да видиш, че не са наред.
	Страк се засмя.
	— Знаеш какво имам предвид. Но какъвто и да е този Серафейм, той единствен ни спомена за Койла. Така че според мен си заслужава да отскочим до Хекълой.
	— А срещата с Алфрей?
	— Ще трябва да му пратим вест.
	— С този какво да правим? — Джъп кимна към Хаскеер.
	— Остава член на дружината. Но ще бъде под наблюдение. Възражения?
	— Не, макар че не съм напълно спокоен за него.
	— Аз също. Дръж го под око.
	— Само това ни липсва сега, нали?
	— Повярвай ми, Джъп, създаде ли ни пак проблеми, хваща пътя. Или поема за онзи свят.
	Джуджето не се съмняваше в думите му.
	— Трябва да му кажем какво сме решили. Той е офицер, все пак. Нали?
	— Засега. Няма да го разжалвам, освен ако пак не направи някоя глупост. Ела.
	Двамата се приближиха към Хаскеер. Той вдигна глава и им кимна.
	— Как се чувстваш? — попита го Страк.
	— По-добре. — Изглежда казваше истината. — Ще ми се да докажа, че все още съм един от вас.
	— Точно това исках да чуя, десетник. Но след случилото се ще бъдеш на изпитателен срок.
	— Но аз не зная какво съм направил! — възмути се Хаскеер. — Тоест, вие ми казахте, но аз не помня да съм го правил.
	— Точно затова ще те наблюдаваме внимателно, докато не разберем каква е била причината за необяснимото ти поведение.
	Джъп не беше толкова дипломатичен.
	— Не щем пак да ни се нахвърлиш.
	— Ти защо не вземеш да… — подскочи Хаскеер, но се овладя навреме.
	Страк реши, че това е добър признак за пробуждането на стария Хаскеер.
	— От друга страна — рече той, — точно сега не са ни нужни пътници. Разбираш ли ме?
	— Разбирам напълно — кимна Хаскеер, който отново изглеждаше усмирен.
	— Дано да е така. А сега слушай — човекът, когото срещнахме вчера, ни каза, че Койла е отведена в Хекълой от трима ловци на глави. Отиваме там. Очаквам от теб да се подчиняваш на заповедите и да се държиш като един от нас.
	— Добре. Нямам търпение да тръгнем.
	Доволен от разговора, Страк повика останалите и ги запозна с новия план. Накрая поиска да узнае мнението им. Имаше един-два въпроса, но никакви възражения. Като че ли оръженосците се радваха, че най-сетне ще се заемат с нещо. Когато приключиха обсъждането, Страк каза:
	— Трябват ми двама доброволци, за да отнесат съобщение на Алфрей. Но имайте предвид, че мисията ще е опасна.
	Всички оръженосци пристъпиха напред. Той избра Джад и Хустук и им каза:
	— Съобщението е съвсем просто. Предайте на Алфрей, че отиваме в Хекълой и че ще продължим за Дроган при първа възможност. — Помисли малко и добави: — Ако не се появим до една седмица от момента, в който получат съобщението, нека смятат, че няма да дойдем, и сами да решат какво да предприемат.
	Последните думи предизвикаха мрачно мълчание. Страк нареди на оръженосците да се качват на конете. Бръкна в кесията си и извади звездите. Огледа ги замислено, а като вдигна глава, забеляза, че Хаскеер го гледа.
	— Заповедта се отнася и до теб — рече му Страк.
	Хаскеер махна с ръка и се затича към конете. Страк прибра звездите и се метна на своя жребец.
	Сетне всички потеглиха отново.


	Наричаха Хекълой градът, който никога не спи.
	И наистина, тук обичайният ритъм на смяна на деня с нощ не означаваше нищо. Хекълой не беше типичен град. Във всеки случай не приличаше на големите северни градове като Уррабитон и Реай. Нито на човешките селища Скачен мост и Ромон, които се разрастваха с тревожна бързина. Но беше достатъчно голям, за да побере огромен брой представители на всички народи в Марас-Дантия.
	Някои живееха тук постоянно. Занимаваха се с търговия, контрабанда и пороци. Сред тях бяха и търговците на роби и техните агенти, за които оживеното селище бе постоянен извор на богатства и възможности. И докато въоръжените стълкновения бяха забранени, всички останали престъпни дейности процъфтяваха в Хекълой. Мнозина обясняваха това с влиянието на хората, и в думите им имаше немалко истина.
	Такива мисли минаваха през главата на Койла, докато тримата ловци на глави я извеждаха от кръчмата. Зазоряваше се, но на улицата бе така многолюдно, както и вечерта.
	Когато Лекман отново я предупреди да не се опитва да избяга, Олей се обърна към него:
	— Сигурен ли си, че търговците на роби ще ни дадат повече за нея, отколкото Дженеста?
	— Нали ти казах, че плащат добре за орки, защото ги ползват за телохранители.
	— Ще си имате ядове, задето мамите Дженеста — намеси се Койла.
	— Ти млъквай и остави на по-умните да мислят.
	Койла погледна към Блаан, който й отвърна с тъповат поглед.
	— Да бе, няма що! — отвърна тя.
	— Ами ако лъже, че Върколаците са тук? — продължи да упорства Олей.
	— Няма ли да ме оставиш на мира? — сопна се Лекман. — Съвсем естествено е да са тук. Ако пък не са, ще продадем кучката и ще идем да ги търсим другаде.
	— Къде, Мика? — обади се Блаан.
	— Не започвай и ти, Джабез! Ще му мислим, като му дойде времето.
	Тримата млъкнаха, забелязали, че наблизо преминават двама Застъпници.
	— Време е да действаме, Мика — подкани го нетърпеливо Олей.
	— Зная. Както се разбрахме, ти отиваш да търсиш орките. Не забравяй, че са дошли да продадат нещо. Така че провери на пазара, в квартала на бижутерите й околностите му — навсякъде, където биха могли да намерят купувач.
	Олей кимна.
	— А през това време ние двамата с Джабез ще намерим нов собственик за тази кучка. Ще се срещнем тук утре следобед.
	— Къде отивате?
	— В източната част, ще потърся един търговец на роби, за когото ми казаха. А сега си размърдай задника, защото нямаме време за губене.
	Те се разделиха.
	— От мен какво искаш, Мика? — попита Блаан.
	— Да държиш орката под око. Ако вземе да хитрува, я прасни по главата.
	Двамата тръгнаха от двете страни на Койла, въпреки че така често се блъскаха в минувачите. Повечето от тях поглеждаха орката със страх. В края на краищата всеки знаеше, че с орките е най-добре да се отнасяш почтително.
	— Имам въпрос — рече тя.
	— Дано си заслужава усилието да отговоря — изръмжа Лекман.
	— Кой е роботърговецът, при когото отиваме?
	— Нарича се Разат-Каджи.
	— Това е таласъмско име.
	— Той е точно такъв.
	Тя въздъхна.
	— Проклети таласъми…
	— Май вие орките не се обичате много с тях.
	Блаан се изкикоти. Лекман го сряза с поглед. След това се обърна към Койла.
	— Ако имаш още въпроси, по-добре ги забрави, ясно?
	Свиха зад следващия ъгъл. Тук малка тълпа се бе събрала около две феи, които се караха на висок глас.
	За феите се смята, че са кръстоски на елфи и самодиви, което означаваше, че са сродни на тези две раси. Имаха крехко телосложение, вирнати носове и черни, лъскави очи. Между малките им изящни устни се подаваха заоблени зъбки. Бяха добродушни създания, които никога не налитаха на бой.
	Но тези двете очевидно бяха прекалили с алкохола. Не само, че си крещяха, но и си разменяха неумели удари. Но вероятността да се наранят беше малка, освен ако някоя от тях не паднеше на земята.
	Ловците на глави избухнаха в смях.
	— Множко им е дошла бирата — отбеляза Лекман.
	— Твоите събратя докараха тези пороци в Марас-Дантия — озъби се Койла. — Вие разрушавате нашия свят.
	— Вече не е ваш, дивачко. Сега се нарича Центразия.
	— Как пък не!
	— Трябва да сте ни благодарни. Ние ви донесохме плодовете на цивилизацията.
	— Като робството, например? То беше непознато тук, преди да се появи вашата раса. В Марас-Дантия никой не притежаваше друго разумно същество.
	— Ами вие — орките. Нали от раждането си сте на служба при някого? Това не е ли крепостничество? Само дето не можете да ни вините за него.
	— Беше друго, а сега стана робство. Вие извратихте идеята. В началото бе само спогодба, благодарение на която орките вършеха онова, за което са създадени — да се бият.
	— Като стана дума за бой… — Той кимна към другия край на павираната улица. Феите продължаваха да си разменят слаби удари. Блаан се смееше с идиотско изражение.
	— Виждаш ли? — присмя й се Лекман. — Вие, варварите, не се нуждаете от уроци по насилие. То е във вас и съвсем малко му трябва, за да излезе на повърхността.
	Никога досега Койла не бе жадувала толкова силно да има меч.
	Една от феите извади скрит нож и започна да го размахва, но вече беше ясно, че двете скандалджийки са прекалено пияни, за да бъдат сериозна заплаха една за друга.
	А после се появиха двама Застъпници, може би същите, които бяха видели по-рано. Койла бе изненадана от бързината, с която се придвижваха. Тя никак не пасваше тромавия им вид. Набързо се събраха трима, а сетне и четирима хомункули, които наобиколиха блъскащите се феи. Те двете обаче бяха толкова пияни, че нито ги видяха, нито се опитаха да избягат. Здрави метални ръце уловиха крехките създания. Повдигнаха ги във въздуха, докато те продължаваха да ритат с крака, завладени от безсилен гняв. Застъпниците с лекота обезоръжиха феята с ножа.
	Пред смълчаните погледи на зяпачите двама от Застъпниците стиснаха с масивните си ръце главите на феите. След това, без да бързат, с почти небрежни движения, скършиха вратовете им. Койла чу хрущенето на костите.
	Застъпниците се отдалечиха с тежки стъпки, понесли труповете на жертвите като парцалени кукли. Получила поредния нагледен урок, тълпата започна да се разотива.
	Лекман подсвирна тихичко.
	— Тук май наистина приемат на сериозно реда и закона?
	— Тая работа хич не ми се нрави — оплака се Блаан. — И аз нося скрит нож.
	— Ами гледай да не го видят тогава.
	Блаан продължи да мърмори и да се оплаква и се наложи Лекман да го скастри. Това отвлече вниманието им от Койла и тя реши да се възползва. Заби ботуш в слабините на Лекман. Той изпъшка и се преви. Но преди да успее да избяга, една ръка я стисна за гърлото като железен обръч. Блаан я повлече към една странична уличка. Лекман ги последва, като накуцваше и се блещеше с насълзени от болка очи.
	— Кучка! — просъска той и погледна през рамо към улицата. Изглежда никой не бе забелязал нищо. Той се извърна към Койла и я зашлеви през лицето. След това още веднъж и още веднъж.
	Устата й се изпълни със соления вкус на кръв.
	— Направиш ли го още веднъж, да вървят по дяволите парите! — изръмжа той. — Ще те убия!
	Когато се увери, че я е усмирил, той каза на Блаан да я пусне. Койла избърса кръвта от устните и ноздрите си, без да продума.
	— А сега — мърдай!
	Отново излязоха на улицата, като този път и двамата вървяха съвсем плътно до нея.
	След десетина пресечки стигнаха източната част на града. Тук улиците бяха по-тесни и по-многолюдни. Намираха се в истински лабиринт, където чужденец лесно би се изгубил.
	Спряха на един ъгъл и Лекман се заоглежда. Койла мерна за миг висока фигура, която си пробиваше път през тълпата на две пресечки от тях. Стори й се, че това е Серафейм, разказвача, когото бяха срещнали в равнината. Но нали той им бе казал, че тъкмо е напуснал Хекълой? Тя реши, че се е заблудила — хората много си приличаха.
	Отново тръгнаха. Лекман ги поведе по улица, над която се извиваха високи арки. След мъчително придвижване през още по-гъста тълпа, те стигнаха до една малка пряка. В дъното й се издигаше къща — някога хубава, но сега схлупена и порутена. Прозорците й бяха заковани с дъски, а вратата бе подсилена с метални листове.
	Лекман накара Блаан да почука, след това го избута настрани. Почакаха няколко минути, но никой не се показа. Блаан потропа отново и едва тогава прозорчето в средата на вратата се отвори. Чифт жълтеникави очи се втренчиха в тях, но не се чу никакъв глас.
	— Търсим Разат-Каджи — обяви Лекман.
	Никакъв отговор.
	— Името ми е Мика Лекман.
	Призрачните очи продължаваха да го гледат.
	— Наш общ приятел ме изпраща — рече Лекман, на път да изгуби търпение. — Каза ми, че ще съм добре дошъл.
	Мълчаливият оглед продължи още няколко секунди, след което капачето хлопна.
	— Не ми изглежда особено гостоприемен — подметна Блаан.
	— Нищо чудно, като се има предвид с какво си изкарва прехраната.
	Чу се стържене на метални резета и вратата се отвори. Побутвайки Койла пред себе си, Лекман и Блаан влязоха.
	Посрещна ги един таласъм. Друг затвори и залости вратата.
	И двамата имаха мършави тела, покрити с възлеста, зеленикава плът, изопната като пергамент. Щръкналите им лопатки ги караха да изглеждат прегърбени. Бяха жилести, силни и пъргави създания.
	Главите им бяха овални, без окосмяване. Ушите им — малки и клюмнали, устните — плътни и увиснали. Носовете им бяха сплескани, с големи ноздри, а очите им се криеха под увиснали клепачи. И двамата бяха въоръжени със сопи с метални накрайници.
	В просторното помещение, в което се озоваха, имаше още седем или осем таласъма.
	Покрай отсрещната стена бе скована дървена платформа, на височината на човешки гърди, покрита с килими и възглавнички. В самия център имаше резбовано кресло, наподобяващо трон. От двете му страни стояха стражи.
	На трона седеше таласъм. Но за разлика от останалите, които бяха облечени с кожени дрехи и метални ризници, той носеше копринени одежди и бижута. Между пръстите му, увенчани с дълги закривени нокти, се подаваше тръбичката на наргиле, което бълваше бели облачета дим.
	— Аз съм Разат-Каджи — представи се търговецът на роби с шипящ глас. — Чувал съм твоето име. — Той огледа преценяващо Койла. — Виждам, че имаш стока за мен.
	— Ами да — отвърна Лекман, като пристъпваше от крак на крак. — Ето я.
	— По-близо — махна нетърпеливо Разат-Каджи.
	Лекман побутна Койла и тримата се приближиха към малката стълбичка в края на подиума. Придружаваха ги двама стражи. Когато стигнаха на няколко крачки от трона, Лекман кимна на Блаан и той улови Койла за шията. За всеки случай я държаха на безопасно разстояние от търговеца.
	Разат-Каджи предложи на Лекман мундщука.
	— Това какво е, кристал?
	— Не, приятелю. Предпочитам по-силните удоволствия. Това е чист Бич божи.
	Лекман пребледня.
	— А-а, не, благодаря. Старая се да избягвам силните наркотици. Нали се привиква към тях и… такова.
	— Е, аз пък си доставям това малко удоволствие. — Той всмукна дълбоко от мундщука. Очите му придобиха стъклен блясък. — Но да се захващаме за работа. Я да огледам стоката. — Той махна лениво на един от своите помощници.
	Таласъмът скочи от мястото си и се засуети около Койла. Докато Блаан я стискаше здраво, той опипа мускулите на ръцете й, потупа я по краката и надзърна в очите й.
	— Здрава е като бик — отбеляза Лекман като търговец, който хвали стоката си.
	Не без усилие таласъмът отвори устата на Койла и огледа зъбите й.
	— Да не съм кон! — задърпа се тя и се изплю с отвращение.
	— Малко е сприхава — рече Лекман.
	— Лесно ще я пречупим — отвърна Разат-Каджи. — Не ни е за първи път.
	Помощникът приключи с огледа и кимна към него.
	— Изглежда стоката ти е добра, Мика Лекман — просъска търговецът на роби. — Да поговорим за цената.
	Докато се пазаряха, Койла огледа внимателно помещението. Имаше само една врата, зарешетени прозорци и изобилие от стражи, ако не се броеше Блаан, който продължаваше да я държи. Без никакво съмнение моментът не беше удобен да предприема каквото и да било. Реши да изчака.
	Лекман и роботърговецът най-сетне стигнаха до споразумение. Сумата не беше никак малка. Койла не знаеше дали да не бъде поласкана от този факт.
	— Разбрахме се, значи — заключи Разат-Каджи. — Кога ще ви бъде удобно да се върнете за парите?
	Лекман го погледна изненадано.
	— Да се върнем ли? Какво искаш да кажеш?
	— Да не мислите, че държа подобни суми тук?
	— Кога най-рано ще ги имаш?
	— Да речем, след четири часа?
	— Четири часа? Това е ужасно…
	— Ако толкова бързаш, потърси си друг търговец.
	Ловецът на глави въздъхна.
	— Добре, Разат-Каджи, четири часа. Но нито минута повече.
	— Имаш думата ми. Тук ли ще чакате, или ще се разходите?
	— Ще излезем. Имам уговорена среща.
	— Ако искате, можете да оставите орката тук. Ще бъде на сигурно място и няма да се налага да я пазите.
	Лекман го изгледа подозрително.
	— Откъде да съм сигурен, че ще я заварим, когато се върнем?
	— Голямо оскърбление за един таласъм с моята професия е да се усъмниш в думата му.
	— Да бе, роботърговците сте ужасно благородна пасмина — подметна подигравателно Койла.
	Блаан я стисна още по-силно. Тя преглътна болката и не извика.
	— Да… сприхава е — промърмори намусено Разат-Каджи. — Какво решаваш, човече?
	— Добре, нека да остане. Но с нея ще остане и моят спътник, Блаан. И, ако не е оскърбление за представителите на твоята професия, ще му наредя да й види сметката, ако нещо се обърка. Разбра ли ме, Джабез?
	— Напълно, Мика.
	— Ще се видим отново след четири часа — обади се Разат-Каджи.
	— Добре. — Лекман се отправи към вратата, следван от един прислужник.
	— Не бързай да се връщаш — викна след него Койла.


>>	14.

	— Не е естествено, Страк. Не могат да искат от орки да предадат оръжията си.
	Това бе първата решителна намеса на Хаскеер, откакто го бяха върнали в дружината.
	— Няма друг начин да влезем в Хекълой — обясни му отново Страк. — Престани да вдигаш врява.
	— Защо не скрием няколко меча? — предложи Джъп.
	— Всички го правят — присъедини се към него Хаскеер.
	Страк неволно отбеляза, че напоследък Хаскеер бе започнал все по-често да подкрепя Джъп. Дали наистина се беше променил?
	— Зная, че го правят. Но те наказват не когато си внесъл оръжие, а когато го употребиш. Всеки, който наруши закона, се осъжда на смърт. Съветът го знае, знаят го и гражданите. Знаят го дори унистите и пантеонистите. Затова не претърсват влизащите щателно. В противен случай щяхме да стоим пред портата цял ден.
	— Значи, ако те хванат да се биеш… — поде Джъп.
	— Те убиват на място — довърши Страк.
	— Тоест, няма да крием оръжия.
	— Да не си се побъркал? Кой орк остава без оръжие? Разбира се, че ще вкараме няколко. Но няма да ги използваме… — Страк изгледа навъсено Хаскеер, — докато аз не реша. Все ще импровизираме някак си. Имаме юмруци, ръце и крака. Разбрано?
	Върколаците кимнаха и се заеха да крият ножовете си в ботушите, ръкавите и шлемовете. Страк се спря на любимата си двуостра кама. Джъп направи същото. Хаскеер не се задоволи с толкова малко. След като скри нож в ботуша си, той нави верига около едната си ръка и я скри под ръкава си.
	Хекълой бе впечатляващ и денем, и нощем. Падналият малко по-рано същия ден дъжд придаваше допълнителен блясък на сградите. Върховете на кулите, покривите на къщите и скосените страни на малките пирамиди лъщяха от водата и сияеха в различни цветове на дъгата.
	Дружината се отправи към главния вход на свободното пристанище. Както обикновено, при вратите се беше струпала разнолика тълпа. Орките слязоха от конете, уловиха ги за поводите и се наредиха на опашката.
	Наложи се доста да почакат. В това време Хаскеер се забавляваше да се зъби на коболди, джуджета и елфи и на всички останали представители на расите, с които орките имаха сметки за уреждане. В края на краищата стигнаха караулката и се изправиха срещу немите Застъпници.
	Джъп беше пръв. Един хомункулус протегна ръка към него, очаквайки да му предаде оръжието си. Джуджето подаде меча, бойната секира, брадвичката и прашката, заедно с камъните за нея, два кинжала, нож, бокс и няколко метателни звезди.
	— Пътувам с малко багаж — извини се той на безизразния Застъпник.
	Докато и останалите членове на дружината се разоръжат, опашката зад тях бе станала дваж по-дълга и много по-нетърпелива. Най-сетне и последният Върколак получи своята плочка.
	— Струва ми се, че Застъпниците не са толкова бдителни, колкото бяха последния път, когато идвах насам — подметна Страк.
	Джъп кимна.
	— Нищо чудно, отслабването на магията оказва влияние върху всичко, което се храни с нея. Но тук ефектът не е така забележим, както във вътрешността. Забелязал съм, че магията е винаги по-силна покрай водата. Но ако хората продължат да я стопяват, скоро и в места като това ще се усети недостигът й.
	— Прав си. Но въпреки всичко предпочитам да си нямаме работа със Застъпниците. Може да не са толкова силни, колкото бяха някога, но си остават машини, предназначени да убиват.
	— Аз пък не мисля, че са толкова опасни — подметна Хаскеер.
	— О, Хаскеер, стига вече. Не се забърквай в излишни неприятности.
	— Можеш да разчиташ на мен, капитане.
	— Хайде! — подвикна Страк. — Качвайте се на конете.
	Докато върколаците се мятаха на седлата, той мина да провери дали са разпределили пелуцида в дисагите под седлата. Всеки от оръженосците носеше своя дял.
	Излязоха на една оживена улица, където несъмнено предизвикваха всеобщо внимание. Никой не смееше да им се изпречи на пътя. Малко по-късно стигнаха неголям площад, където спряха, за да обсъдят какво да правят. Покрай площада бяха засадени дръвчета, но дори тук, където магията още бе силна, листата им бяха повехнали и пожълтели.
	Върколаците се скупчиха около Страк.
	— Не е никак благоразумно да се движим в голям отряд — обяви той. — Десет орки и едно джудже. Най-добре да се разделим на две групи.
	— Има логика — подкрепи го Джъп.
	— Аз взимам Хаскеер, Точи, Рефдоу и Сифи. Джъп, с теб тръгват Талаг, Калтмон, Брегин и Финдже.
	— Аз защо няма да водя група? — нацупи се Хаскеер.
	— В групата на Джъп са шестима, а в моята само петима — обясни Страк. — Ето защо ще дойдеш с мен.
	Хаскеер изръмжа, но премълча. Джъп погледна крадешком Страк и му смигна. Страк му отвърна с едва забележима усмивка.
	— Ще се срещнем на същото място. Да речем след… три часа — реши той. — Ако някоя от двете групи се натъкне на Койла и ситуацията позволява действие — нападаме. Пропуснем ли срещата тук, остава резервната среща на една миля западно от портите на Хекълой. Ако пък намерите Койла, но няма шанс да й помогнете, оставяте някой да я наблюдава и идвате да ни потърсите.
	— Някаква представа къде да я търсим? — попита Джъп.
	— Навсякъде, където се върти търговия.
	— Че това означава целият Хекълой.
	— Точно така.
	— Ама че работа.
	— Вие ще покриете западния и северния район, а ние ще поемем източния и южния. Известно ни е, че Койла е пленена от трима ловци на глави. Не ги подценявайте. И не прибързвайте да вадите скритите си оръжия. Както вече ви казах, не е добре да си имаме работа със Застъпниците. А сега да тръгваме.
	Джъп даде знак на своя отряд да го последва.
	Докато ги изпращаше с поглед, Хаскеер промърмори замислено:
	— Ставаме все по-малко и по-малко…


	Групата на Страк търси Койла в продължение на два часа, без резултат.
	Докато се придвижваха от южната към източната част на града, Страк отбеляза:
	— Проблемът е, че не знаем как да търсим.
	— Какво? — попита Хаскеер.
	— Не познаваме никого в Хекълой, няма към кого да се обърнем за помощ, а търговците на роби не вършат работата си на улицата. Само боговете знаят какво става зад стените на тези сгради.
	— И какво ще правим?
	— Ще продължаваме в същия дух, нищо друго не ни остава.
	— Но какъв смисъл имаше да идваме, след като шансът да я намерим е толкова малък?
	— Я почакай! — вдигна ръка Страк, който едва сдържаше гнева си. — Стигнахме дотук заради теб! Ако не беше избягал със звездите, въобще нямаше да сме в това положение. Нито пък Койла.
	— Не е честно! — възрази Хаскеер. — Аз не знаех какво правя. Не можеш да ме виниш задето…
	— Капитане!
	— Какво има, Точи? — отвърна раздразнено Страк.
	Оръженосецът сочеше към една пресечка.
	— Вижте!
	Всички погледнаха натам. На кръстовището тълпата беше още по-гъста.
	— Какво? — попита ядно Страк. — Какво трябва да видим?
	— Онзи човек! — почти извика Точи. — Онзи, когото срещнахме в равнината. Ето го!
	Сега и Страк го забеляза. Серафейм, разказвачът, който ги бе пратил в Хекълой и бе изчезнал безследно. Открояваше се над тълпата заради високия си ръст. Отдалечаваше се от тях.
	— Дали и той е ловец на глави? — попита Хаскеер, забравил за спора.
	— Няма как да знаем — сви рамене Страк. — Интересно, защо му трябваше да ни праща тук? А и какво търси той самият в града?
	— Не знам, но се отдалечава.
	— Много е странно, че въобще го видяхме. Най-добре да го проследим. Но внимателно, не бива да ни забележи.
	Запроправяха си път през тълпата, като се стараеха да поддържат известна дистанция зад Серафейм. Той изглежда не подозираше, че го следят, защото крачеше нехайно, макар и целенасочено. Орките го проследиха до източния квартал, където улиците се стесняваха, а минувачите имаха зъл и застрашителен вид, сякаш криеха под наметалата си наточени кинжали.
	Неочаквано Серафейм сви зад един ъгъл. Когато орките стигнаха там, видяха, че са се озовали в пуста задънена улица. От непознатия нямаше и следа. Точно срещу тях се издигаше порутена и на пръв поглед изоставена постройка. Имаше само една врата. Всъщност това бе единствената врата на цялата улица.
	Орките решиха, че мъжът е влязъл в тази къща. Вратата зееше леко отворена. Орките заеха позиции от двете й страни.
	— Влизаме ли? — попита Хаскеер.
	— Какво друго? — отвърна с въпрос Страк.
	— Спомни си какво каза на Джъп. При рискована ситуация викай другите на помощ.
	Страк се изненада от здравомислието на Хаскеер.
	— Не зная дали ситуацията го изисква — рече той и погледна към небето. — От друга страна, наближава време за срещата. Сифи, върни се на площада и доведи Джъп и останалите. Ако не ни намерите на улицата, значи сме вътре. Хайде, тичай.
	Оръженосецът хукна да изпълни задачата.
	Сега вече останаха само Хаскеер, Точи, Рефдоу и самият Страк. Той предположи, че ще са достатъчно, за да се справят с един смахнат разказвач.
	— Влизаме — реши Страк и измъкна ножа от ботуша си. — Извадете оръжията.
	Той побутна вратата и влезе, следван от останалите.
	Озоваха се в просторно помещение. До отсрещната стена имаше подиум, на който бе поставен резбован трон. Покрай стените бяха подредени възглавнички. Нямаше жива душа.
	— Къде, по дяволите, изчезна този Серафейм? — попита Хаскеер.
	— Трябва да има още стаи — рече Страк. — Хайде да…
	Внезапен шум и раздвижване го накараха да млъкне. В подиума се появи скрита врата. През нея в помещението нахлуха десетина въоръжени таласъми, които ги обкръжиха. Носеха боздугани, мечове и къси копия. Един от таласъмите ги заобиколи и залости вратата към улицата.
	Нащърбени остриета на копия опряха в гърлата им. Таласъмите издърпаха ножовете от ръцете им и ги хвърлиха на земята. Сетне ги претърсиха за още оръжия, но не проявиха никакъв интерес нито към торбичките с пелуцид, нито към звездите. Взеха обаче веригата на Хаскеер.
	На подиума се появи още един таласъм. За разлика от другите той беше облечен в копринена туника и носеше бижута.
	— Аз съм Разат-Каджи — представи се той тържествено.
	— Проклет роботърговец! — изръмжа Хаскеер.
	Един от таласъмите го удари с дръжката на копието в корема. Хаскеер се преви и задиша тежко.
	— Внимателно със стоката! — подвикна му Разат-Каджи.
	— Страхливец — заплю го Страк. — Защо не дойдеш да си премерим силите, само аз и ти — орк срещу таласъм?
	Разат-Каджи се засмя презрително.
	— Какъв очарователен примитивизъм! Остави тази склонност към насилие, приятелю, защото искам да те срещна с една личност. Влез! — извика той.
	Скритата врата се отвори и в помещението пристъпи Койла, водена от Блаан, който бе извил отзад ръцете й. Когато зърна Страк, Хаскеер и останалите, на лицето й се изписа изненада.
	— Десетник — рече Страк.
	— Капитане — отвърна по навик тя. — Съжалявам, че ви забърках в това.
	— Ние сме дружина и държим един на друг.
	Тя изгледа Хаскеер.
	— Имаме сметки за уреждане с теб, стотник.
	— Колко трогателно! — намеси се Разат-Каджи. — Жалко, че нямаме време да се наслаждаваме на тази малка драма. По-късно ще можете да се сбогувате.
	— Помощниците на този тук скоро ще се върнат! — извика Койла и посочи Блаан.
	— Серафейм с тях ли е? — попита Страк.
	— Кой Серафейм? Разказвачът?
	— Мълчете! — просъска роботърговецът. След това каза на стражниците нещо на таласъмски.
	Те наобиколиха отново Страк, Хаскеер и оръженосците и ги изтикаха в ъгъла. В това време на вратата се потропа. Един от таласъмите надникна през отвора, сетне дръпна резетата.
	Влязоха Лекман и Олей.
	— Ето ги и другите плъхове — обяви Койла.
	Блаан й изви ръката и изръмжа:
	— Не дрънкай!
	Лекман огледа сцената.
	— Я какво си имаме тук. Бях чувал, че си голям мошеник, Разат-Каджи, но не очаквах чак такъв размах от теб. Виждам, че се е появила бандата на тази кучка. Или поне част от нея.
	— Точно така — потвърди роботърговецът. — С тези добре ще си натъпча кесията.
	— _Твоята_ кесия? — изтърси Олей. — Мика, какво означава това?
	— Опипване на почвата, предполагам.
	— Надявам се, не храните илюзии, че можете да предявите претенции към моята собственост — обърна се към тях Разат-Каджи. — Последствията ще бъдат крайно неприятни.
	Лицето на Лекман почервеня.
	— Аз и партньорите ми трябваше да отведем точно тези орки на друго място.
	— Е, и какво от това? Вашите споразумения не важат в Хекълой. Пък и те сами дойдоха при мен.
	— Но аз ти доведох нея, а тя доведе тях. Това нищо ли не означава?
	— Ехей! — провикна се гневно Хаскеер. — Я престанете! Говорите за нас, сякаш сме пушено месо!
	Таласъмът, който го бе ударил преди малко, го смушка отново с копието. Хаскеер пак се преви.
	— Че вие сте си месо и нищо повече! — захили се Лекман.
	Хаскеер се изправи и впи студен поглед в таласъма с копието.
	— Това ти беше втори път, гадино — заплаши той. — Скоро ще си платиш, с лихвите!
	Таласъмът го изгледа безучастно и вдигна копието за трети удар. Разат-Каджи му кресна нещо и той свали ръце. След това роботърговецът добави:
	— Сигурен съм, човеко, че ще можем да достигнем до взаимно приемливо споразумение.
	— Виж, това вече е приказка — кимна Лекман и лицето му се разведри. — Макар че, доколкото зная, тези изменници не стават за нищо, най-малкото за телохранители.
	Роботърговецът огледа орките. Погледът му се плъзна по мускулестите им тела, по покритите им с белези лица, спря се на спокойните им уверени изражения.
	— Сигурно си прав. Ще са малко по-трудни за укротяване от женската — съгласи се той.
	Страк погледна към Койла и си помисли колко малко знае таласъмът за нея.
	— Обещаха ни злато за главите им — намеси се Олей. — Лично кралица Дженеста.
	Разат-Каджи обмисли думите му и заключи:
	— Една доста примамлива възможност.


	Групата на Джъп прекара времето си в напразно дирене. След като изминаха отредените три часа, той поведе оръженосците назад към площада.
	Там вече ги очакваше Сифи, който им предаде посланието на Страк.
	— Тръгваме веднага — кимна Джъп, след като го изслуша.
	Дори минувачите да намираха за странно, че едно джудже води група орки из улиците на Хекълой, те се постараха да запазят коментарите за себе си. За щастие по пътя си Джъп и другарите му не срещнаха Застъпници.
	Имаше един напрегнат момент, когато стигнаха източния квартал и Сифи не знаеше коя пресечка да хванат. Но някак избра вярната и след около пет минути съгледаха уличката с бялата къща. Не се виждаше никой.
	Това никак не се понрави на Джъп.
	— Страк е казал, че ще ни чакат отвън, така ли?
	— Да — потвърди Сифи. — Ако всичко е наред.
	— В такъв случай трябва да предположим, че „не всичко“ е наред — заключи Джъп и се обърна към останалите: — Очевидно вътре ще ни очакват врагове. Струва ми се, че това е една от _онези_ ситуации, в които употребата на оръжие е задължителна.
	Озъртайки се предпазливо, те наизвадиха ножовете си.
	Джъп протегна ръка и бутна вратата. Тя не помръдна. Той даде знак на останалите да се приближат. По негов сигнал всички се нахвърлиха едновременно върху вратата, избиха я от рамката и нахлуха вътре.
	После замръзнаха на местата си.
	Пред тях имаше двама човеци, въоръжени с ножове. Вдясно, Хаскеер, Страк и останалите орки бяха притиснати до стената. Пазеха ги седем-осем таласъма, въоръжени с боздугани, мечове и копия. Върху подиума, в другия край на помещението, стоеше таласъм в копринени дрехи. Зад него се виждаше Койла, в лапите на едър мъжага.
	Един таласъм се появи откъм близкия ъгъл и препречи разбитата врата, стиснал в ръце копие.
	Лекман се ухили.
	— Става все по-хубаво.
	— Ето, че цялото мило семейство се събра — добави също широко усмихнат Олей.
	— Хвърлете оръжията! — просъска Разат-Каджи.
	Никой не помръдна.
	— Предайте се — подкрепи го Лекман. — По-малко сте и сте по-зле въоръжени.
	— Не приемам заповеди от таласъми, нито от вонящи човеци.
	— Прави каквото ти казват, изрод такъв! — кресна Лекман.
	Джъп погледна към Страк.
	— Капитане?
	— Прави каквото трябва, стотник.
	Нямаше и капка съмнение какво има предвид Страк.
	Джъп преглътна. След това спокойно добави:
	— По дяволите, какво е животът без малко вълнение?


>>	15.

	Джъп замахна и промуши най-близкия таласъм в гърдите. За миг в помещението се възцари мъртвешка тишина.
	След това сякаш изригна адът.
	Един от оръженосците дръпна копието на поваления таласъм и се нахвърли върху следващия. Страк и Хаскеер също скочиха срещу стражниците. Започна яростна борба за оръжията.
	Групата на Джъп нападна Лекман и Олей. Те извадиха оръжия и встъпиха в яростен бой с ножове.
	Джуджето обаче не успя да се включи в него. Размахал меч, на пътя му изскочи един таласъм. Джъп се приведе, за да избегне първия удар, подпря се на ръка и подкоси противника си с крак. Двамата се затъркаляха по земята, борейки се за меча.
	Стиснал с една ръка ръката на таласъма, Джъп започна да го налага с другата по главата. Но отчаяният стражник отказваше да пусне оръжието. За щастие наблизо премина друг орк и го мушна с ножа си в гърба. Таласъмът изпищя и отпусна за миг ръце. Това бе достатъчно. Джъп издърпа меча, завъртя го ловко и го заби в гърдите му. След това скочи на крака и се присъедини към останалите.
	На подиума Койла се биеше като дива котка, опитвайки се да се освободи от ръчищата на Блаан. Близо до нея Разат-Каджи крещеше заповеди, редували със звучни ругатни.
	Страк успя да обгърне с ръце противника си, за да не му позволи да използва оръжието си. Докато се боричкаха, той му подложи крак и тупна отгоре му. След това го зашемети с няколко удара с глава. Накрая изтръгна меча от сгърчените му пръсти и го довърши.
	Когато се обърна, откри, че Хаскеер се е въоръжил с копие. Беше го отнел от пазача, който го бе ударил. Страк си запроправя път през мелето, опитвайки се да достигне ловците на глави.
	Междувременно пред Хаскеер се изправи друг таласъм. Стотникът не се поколеба нито за миг. Приклекна чевръсто, избегна първия удар, опря върха на копието в брадичката на противника си и го натисна рязко нагоре. Назъбеното острие разпори лицето на таласъма и помещението се разтресе от ужасения му писък. Хаскеер извади копието, от което капеше кръв, и се озърна за нов противник.
	Все още притисната в мечешката прегръдка на Блаан, Койла викаше нещо. Думите й оставаха неразбрани, но тя сочеше един голям сандък върху подиума.
	Лекман и Олей размахваха ножове, опитвайки се да задържат орките на разстояние. С пристигането на Джъп и Брегин, въоръжени с мечове, везните се наклониха в полза на орките.
	Койла продължаваше да се мята в лапите на Блаан. Извика отново. Едрият мъж я стисна за врата, с очевидното намерение да го скърши.
	Хаскеер се качи подиума. Един таласъм се опита да го спре, но оркът само наведе рязко копието и го промуши с такава сила, че острието се подаде от гърба на таласъма и се заби в стената. Хаскеер изостави оръжието, прекоси с няколко скока подиума и стигна до Койла и Блаан. Разат-Каджи стоеше в другия край на подиума и крещеше на телохранителите си да го пазят. Хаскеер не му обърна внимание.
	Без да спира, използвайки набраната инерция, той стовари в движение мощен удар върху главата на Блаан. Огромният мъж нададе яростен рев. Хаскеер го удари отново на същото място. Блаан изсумтя от болка, пусна Койла и се обърна към новия си противник. Двамата започнаха да си разменят свирепи удари.
	Койла хукна по подиума, стигна до сандъка и повдигна капака му. Сандъкът бе натъпкан с мечове, рапири и ятагани. Тя избра един двуръчен меч и преобърна сандъка от подиума. Той тресна на пода и се разцепи, а оръжията се затъркаляха на всички страни.
	В бързината Койла не бе забелязала, че най-близо до падналия сандък са Лекман и Олей. Те се обърнаха и протегнаха ръце към мечовете. Но неколцина орки също се хвърлиха да си намерят подходящи оръжия. За броени секунди всички се превъоръжиха.
	От бой с голи ръце и ножове, схватката прерасна в звънтящ дуел с мечове.
	— Ловецо на глави! — провикна се Страк и се изправи пред Лекман. — Защитавай се!
	— Ела да си го получиш, изрод такъв!
	Джъп и оръженосците бързо си намериха нови опоненти. Страк и Лекман започнаха да се въртят един около друг. Ловецът на глави нападна пръв, решен да приключи набързо схватката. Той завъртя меч със смайваща скорост и обсипа Страк с удари. Страк ги отби, след това пристъпи напред и на свой ред премина в атака. Лекман се оказа също толкова опитен и в защита.
	Двамата се сражаваха, забравили за всичко наоколо.
	Джъп успя да се добере до Олей. Последният не бе толкова добър с меча, като Лекман, но това никак не означаваше, че бе неопитен. Пък и гневът и отчаянието му донякъде компенсираха липсата на умения.
	Джуджето замахна хоризонтално, с намерението да отсече главата му. Олей отскочи назад и отвърна с още по-нисък удар, търсейки с острието на оръжието си корема на своя противник. Джъп съумя да отклони удара. Изправиха се един срещу друг и подхванаха наново схватката.
	Мечове отбиваха копия, ножове се удряха в ризници, ехтеше звън на стомана. Един оръженосец вдигна масата и я стовари върху гърба на един таласъм. Друг го промуши с копие в гърдите. Въоръжен с боздуган таласъм се нахвърли върху орк и го повали на земята. Падналият успя да се претърколи, изправи се и отби следващия удар с меча си.
	На подиума Хаскеер и Блаан бяха заети в яростен юмручен бой. Никой нямаше намерение да се предава.
	Блаан успя да халоса Хаскеер по брадичката, но не успя да го повали. Хаскеер нададе безумен вик и отвърна със съкрушителен удар в търбуха на огромния мъж. Блаан се олюля, но също остана на крака. И двамата очевидно не бяха свикнали противниците им да остават прави след подобни удари. Това само разпали яростта им.
	Блаан се хвърли с неочаквана за едрото му тяло пъргавина и обгърна с ръце изненадания Хаскеер. Двамата се сборичкаха, напрегнали мишци, със зачервени лица.
	Койла се подвоуми дали да не избере роботърговеца, но друга цел я привличаше повече. Тя скочи от платформата. Един таласъм й препречи пътя. Двамата кръстосаха оръжия, таласъмът компенсираше липсата си на финес с бесни замахвания. Тя отбиваше всички удари, без особени усилия. В подходящия момент го препъна, премести центъра на тежестта си и заби меча си в окото му. Таласъмът изпищя и рухна.
	Койла се насочи към ловците на глави.
	Лекман и Страк продължаваха да си разменят удари. Но не те бяха целта й. Тя искаше Олей, който се сражаваше с Джъп.
	— Мой е! — извика тя.
	Джъп веднага я разбра, отстъпи назад, завъртя се и си намери друг противник. Койла зае мястото му и изгледа кръвнишки Олей.
	— Мечтаех за този миг, копелдако!
	— Дължиш ми го, кучко! — отвърна той и неволно докосна превързаното си ухо.
	Звънът на мечовете им оповести началото на двубоя. Койла приклекна, подскочи рязко и завъртя дръжката на оръжието си. Олей се защитаваше с ярост, която сякаш бе на път да прерасне в паника. Ударите му бяха прекалено силни и доста неточни, но това ги правеше донякъде и непредсказуеми и опасни.
	От своя страна Койла влагаше в двубоя омразата, която бе натрупала по време на пленничеството си при ловците на глави. Само кръв можеше да измие униженията, на които я бяха подложили. Тя удряше меча на Олей с такава сила, че беше цяло чудо, че досега не се бе строшил. Мъжът вече се задъхваше и явно беше на края на силите си. Беше забравил напълно за атаките и бе преминал в глуха защита.
	Страк бе установил, че въпреки небрежния си вид Лекман се сражава като дявол. Боят с него изискваше пълна концентрация и сила.
	Имаше една стара оркска поговорка, според която врагът се бие така, както разсъждава. Напълно в съответствие с природата си, ловецът на глави използваше финтове и лъжливи движения. Страк бе опитен в тази тактика и му отвръщаше със същото, макар че предпочиташе да се разправи с него бързо и директно.
	Двамата се въртяха предпазливо, като се изучаваха един друг и търсеха слабите си места. Лекман скочи и замахна с меча към главата на орка. Страк парира удара и отвърна с мушване към гърдите. Но Лекман вече не беше на същото място. Двамата продължиха смъртоносния си танц.
	Разат-Каджи бълваше яростни ругатни както на родния си език, така и на универсалния. Млъкна едва когато един от оръженосците се пресегна към подиума и го улови за крака. Търговецът на роби подскочи уплашено. Тъй като не разполагаше с оръжие, той вдигна един тежък чувал и го стовари върху главата на оръженосеца. Но не уцели и изгуби равновесие. Оръженосецът вдигна меч и разпори чувала. Дъжд от сребърни монети, парите, предназначени за ловците на глави, се посипаха във всички посоки. Орки и таласъми се захлъзгаха по тях.
	Въпреки огромната си сила нито Блаан, нито Хаскеер успяваха да реализират надмощие. Хаскеер си даваше сметка, че трябва да приключи двубоя колкото се може по-бързо, защото силите му бяха на изчерпване. Двамата бяха вкопчени в свирепа прегръдка, като Блаан го бе обгърнал и го притискаше в обятията си. Оркът вдигна бавно свободната си ръка, стовари юмрук върху голата глава на ловеца и се опита да освободи притиснатата си ръка, като напъна мишци.
	Лицето на Блаан се поду и зачерви от усилие. Той успя да издържи на атаката, но Хаскеер усети, че е нужно още съвсем малко, за да се освободи от хватката му. Изведнъж му хрумна друга идея — вдигна крак и го стовари с всички сили върху крака на Блаан. Човекът изрева от болка. Хаскеер продължи да мачка крака му с пета. Блаан издиша шумно и разтвори обятия, неспособен да задържа повече хватката.
	Той се олюля и отстъпи, като накуцваше. Хаскеер направи няколко крачки и го изрита в слабините. Блаан нададе пронизителен вик. Без да губи нито миг, влагайки цялата си мощ, Хаскеер го засипа с бързи удари — по брадичката, стомаха, сетне отново в лицето. Блаан падна като отсечено дърво. Дървеният подиум се разтресе.
	Хаскеер пристъпи напред и започна да го рита, като се целеше в най-чувствителните места. Блаан протегна ръка, улови го за крака и го повали до себе си. Двамата задраскаха в опитите си да се изправят. Накрая се надигнаха едновременно. Блаан вдигна юмруци и зае позиция. Отново се бяха върнали там, откъдето започнаха.
	Койла бързо вземаше надмощие над Олей. Нанасяше му високи и ниски удари, принуждавайки го да се навежда и изправя, за да ги отбива. Но движенията му вече бяха забавени, а силите му се топяха. Тя усети, че схватката е към края си.
	Джъп и оръженосците се сражаваха рамо до рамо, срещу изтъняващите сили на таласъмите, които бяха останали само трима-четирима и отстъпваха към подиума. Когато гърбовете им опряха в платформата, те започнаха да се бият като пощурели. Единият размахваше над главата си боздуган. Двама орки се шмугнаха едновременно и забиха мечовете си в гърдите му. Джъп се погрижи за другия, като изби оръжието от ръката му и го посече през шията.
	Но със забавянето си бяха дали възможност на другите двама таласъми да се измъкнат. Те скочиха върху платформата и от там засипаха Върколаците с удари. Изправен зад тях Разат-Каджи ги окуражаваше с крясъците си.
	Лекман и Олей също бяха отстъпили до подиума. И двамата вече си даваха сметка, че скоро ще загубят играта.
	— Да изчезваме! — извика Лекман.
	Партньорът му не се нуждаеше от повече подкани. Той обърна гръб на Койла и побягна. Двамата с Лекман се покатериха чевръсто на подиума. Страк и Койла ги последваха.
	Олей се спъна и падна. Лекман му подаде ръка и му помогна да стане. Двамата се извърнаха и посрещнаха заедно атаката на Страк и Койла. Сега вече всички човеци и таласъми бяха на подиума. Повечето от Върколаците бяха долу и се опитваха да се покатерят.
	Хаскеер и Блаан продължаваха да си разменят удари. Едрият мъж обаче вече се озърташе, осъзнал, че е дошъл моментът за бягство. Той започна да отстъпва бавно към другарите си.
	Твърдо решена да не изпуска плячката си, Койла следваше Олей по петите. Усетил, че го застига, той се извърна и й се озъби:
	— Какво може да те спре, кучко? — изръмжа ловецът на глави.
	— Твоята смърт — отвърна задъхано тя.
	Той се хвърли в атака. Койла отби с лекота ударите му. Олей си пое дъх и нападна отново. Тя не трепна. Отдал се на гнева си, той я засипваше обезумял със зле премерени удари. Повечето свистяха на педи от главата й. Койла се извъртя рязко и посече китката на мъжа. Тя тупна на подиума, а от чуканчето рукна фонтан кръв. Олей изкрещя, лицето му се изкриви от болка и ужас.
	Койла вдигна меча си, за да го довърши.
	Две яки ръце се пресегнаха зад нея и я обхванаха през кръста. Блаан я повдигна като перце и я запрати на пода.
	Лекман дръпна Олей след себе си. Той продължаваше да хленчи. Зад него оставаше кървава диря.
	Хаскеер се изправи пред Блаан. Грамадният мъж го удари с юмрук в корема. Хаскеер изпъшка и се преви. Блаан се затича към другите двама ловци и таласъмите. Когато ги наближи, спря и хвана за поставките за ръцете дървения трон на Разат-Каджи. Хаскеер бе станал на крака и се канеше да го нападне. Блаан вдигна трона над главата си, сякаш беше детска играчка, извъртя се и удари Хаскеер с него. Оркът изхвърча от подиума и се блъсна в стената.
	Блаан повдигна отново трона и го запокити към орките пред платформата. Те се разпръснаха и дървеният трон се разби на пода.
	Възползвайки се от настъпилото объркване, роботърговецът поведе таласъмите и ловците на глави към тайната врата в дъното. Първите вече се изнизваха през нея, когато Страк извика на орките да се качат на подиума.
	Но вече беше късно. Вратата се затръшна в лицата им. От другата страна се чу стърженето на дръпнатите резета. Страк и още неколцина оръженосци се опитаха да разбият вратата, но тя не поддаде. Хаскеер се присъедини към тях, ала и това не помогна.
	— Оставете — нареди им задъхано Страк.
	Хаскеер продължи да блъска с юмрук по вратата.
	Койла едва сега се надигна от пода, разтърси глава, приближи се към подиума и изкрещя.
	— Ще убия това копеле!
	— Внимавай! — извика Джъп и я блъсна настрани.
	Едно копие профуча покрай тях и се заби в стената.
	Беше го хвърлил ранен таласъм от другия край на стаята. Той се приближи и замахна с меча, олюлявайки се. Хаскеер се нахвърли върху него с голи ръце, изби меча от ръцете му, повали таласъма на пода и започна да го налага по главата. Въпреки че скоро таласъмът изгуби съзнание и престана да се съпротивлява, оркът продължи да го удря, а сетне го хвана за косата и започна да блъска главата му в пода.
	Останалите се събраха около него и загледаха как превръща безжизненото тяло на таласъма в кървава пихтия.
	— Струва ми се, че е мъртъв — промърмори по някое време Джъп.
	— Зная бе, задник! — тросна му се Хаскеер, но продължи да излива гнева си.
	Страк се засмя.
	— Радвам се, че си отново сред нас, стотник.
	Зад гърбовете им се разнесе трясък. Те се обърнаха. Един Застъпник решително си пробиваше път през останките на входната врата. Зад него се виждаха и други.
	Койла въздъхна и рече:
	— Мамка му, какъв ден.


>>	16.

	— Не се опитвайте да ги нападате — предупреди ги Страк. — Трябва да намерим начин да се измъкнем.
	— По-лесно е да се каже, отколкото да се направи — отвърна Джъп, който не можеше да откъсне поглед от извисяващия се над него хомункулус.
	Те отстъпиха назад и Застъпникът започна да се приближава към тях. Огромната му глава се извъртя бавно, святкащите като диаманти очи, озарени от изкуствено съзнание, огледаха сцената. Двамата му събратя го последваха.
	Първият Застъпник вдигна ръце с обърнати навън длани. Чу се остро изщракване. Блестящи метални остриета изскочиха от жлебовете в основата на китките му. Бяха добре заточени и дълги половин разкрач. Като по нечут сигнал другите Застъпници също извадиха подобни оръжия.
	— Олеле! — обади се Джъп.
	— Както казах — никакви стълкновения — повтори Страк. — Трябва бързо да се измъкнем оттук.
	— Въпросът е дали въобще можем да се измъкнем — отбеляза Койла. — Виждала съм ги в действие. По-бързи са, отколкото изглеждат, и милосърдието не им е присъщо.
	— Давате ли си сметка, че след като са видели оръжията, вече са произнесли присъдите ни? — попита Джъп.
	— Сигурно — отвърна Страк. — Но си спомнете, че заради изчерпаните ресурси от магия не действат така ефективно, както преди.
	— Много успокояващо.
	Застъпниците продължаваха да се приближават.
	— Не можем ли да направим нещо? — попита нетърпеливо Хаскеер.
	— Е, добре — въздъхна Страк. — Да опитаме с нещо съвсем просто. Хайде, всички едновременно към вратата!
	— Сега ли? — попита Койла.
	— Сега! — отвърна Страк и се втурна към вратата. Другите го последваха. Тъкмо когато се опитаха да заобиколят първия Застъпник, той се извъртя с изненадваща бързина и им препречи пътя, като размаха ръце. Другите двама последваха примера му. От протегнатите им ръце святкаха остриета. Орките се заковаха по местата си.
	— Други гениални идеи? — попита Хаскеер, забравил, че трябва да пази поведение.
	Застъпниците отново запристъпваха ритмично напред. Орките отстъпиха.
	— Може би не трябва да опитваме всички заедно — рече Страк. — Сигурно ще им е по-трудно да се справят с нас, ако се разпръснем.
	— Ако искаш да кажеш, че ще трябва да се спасяваме поединично — рече Хаскеер, — само кажи кога.
	— Знаеш ли, стотник, когато всичко приключи, двамата с теб хубавичко ще си поговорим.
	— Но нека първо си спасим кожите — намеси се Койла.
	Джъп имаше предложение:
	— Защо не ги нападнем едновременно? Не е възможно да са неуязвими.
	— Съгласен съм — изръмжа Хаскеер и размаха боздугана, с който се бе въоръжил.
	— Добре, да пробваме — склони неохотно Страк. — Но ако не се получи, не се увличайте. Готови! Сега!
	Те се втурнаха отново, като този път съсредоточиха усилия върху предния Застъпник. Заудряха го с мечове, мушкаха го с кинжали, блъскаха с боздугани, трошаха в него копия. Хаскеер дори се опита да го ритне.
	Застъпникът стоеше невъзмутимо, видимо невредим.
	Орките отстъпиха и се прегрупираха. Застъпниците възобновиха бавното си настъпление.
	— Скоро ще ни притиснат до стената — изсумтя Джъп. — Да опитаме още веднъж?
	Страк кимна и добави:
	— И този път дайте всичко от себе си.
	Отново се нахвърлиха върху водещия хомункулус. Сега вече изпотрошиха не само копията, но и остриетата на мечовете си. Но отново без никакъв успех.
	— Отстъпвай! — извика Страк.
	Койла кимна към подиума:
	— Да се качим горе, Страк. Само това ни остана.
	Хаскеер се захили и каза:
	— Ами да, тия чудовища едва ли могат да се катерят. Скочиха върху платформата и се струпаха отгоре й. Застъпниците се приближаваха.
	— Сега какво? — попита Койла.
	— Хайде пак да натиснем вратата.
	Ударите с боздуган не донесоха никакъв успех.
	— Сигурно е обкована със стомана — прецени Страк.
	— Трябва да се измъкнем бързо от сградата, преди да пристигнат още от тези проклети създания — подкани ги Койла.
	Тримата Застъпници стигнаха платформата и спряха.
	— Видяхте ли? — обяви доволно Хаскеер. — Не могат да се катерят.
	Като по команда Застъпниците прибраха едновременно остриетата и свиха ръце в юмруци. След това ги вдигнаха бавно над главите си и ги стовариха едновременно върху подиума. Той се разтресе из основи. Застъпниците отново стовариха юмруци отгоре му. Подиумът се наклони на една страна. Върколаците едва се задържаха на крака. Последва трети удар.
	Подиумът рухна.
	Върколаците се озоваха на пода сред останки и подпори.
	— Не им трябва да се катерят, кретен такъв! — изкрещя Джъп.
	— Май пак стигнахме до „спасяване поединично“ — подметна Койла, докато се измъкваше от развалините.
	— Писна ми от тая проклета напаст! — разкрещя се Хаскеер, сграбчи една греда и се хвърли върху най-близкия Застъпник.
	— Не! — викна му Страк. — Върни се!
	Хаскеер не му обърна внимание. Мърморейки ядно, той замахна и стовари гредата върху Застъпника. Якото дърво се разхвърча на трески, но чудовището изглеждаше непокътнато. То замахна рязко и зашлеви с опакото на ръката си Хаскеер през лицето. Оркът отхвръкна назад и се просна в ъгъла. Двама оръженосци се втурнаха да му помагат. Хаскеер ги разбута с ръце и се надигна.
	Страк зърна нещо на пода и изведнъж му хрумна една идея.
	— Калтмон, Брегин, Финдже. Елате с мен. Ще опитаме нещо.
	Докато останалата част от дружината си играеше на котка и мишка със Застъпниците, той поведе тримата оръженосци към другия край на помещението. Веригата, която Хаскеер бе взел със себе си, се въргаляше в ъгъла. Страк им обясни плана си.
	— Веригата е малко късичка за целта — добави той. — Но си заслужава да опитаме.
	Финдже и Калтмон я хванаха за единия край, а Брегин и Страк хванаха другия. Страк обаче реши, че може да не са достатъчно, и повика Точи и Гант.
	След като във всеки край на веригата вече имаше по трима орки, те заеха позиция зад един от Застъпниците. Той бе зает да отблъсква парчетата дърво, с които го замеряха останалите.
	По команда на Страк групата му изпъна веригата и се затича.
	Яката верига удари Застъпника отзад в краката. Орките продължиха движението си, дърпайки веригата, сякаш играеха на теглене на въже. В началото не се случи нищо, но те продължиха да опъват. Застъпникът се олюля едва забележимо. Те напънаха мускули, дишайки тежко. Металното чудовище се люшна повторно и орките удвоиха усилията си.
	Изведнъж Застъпникът се наклони и се тръшна с оглушителен трясък върху камъните. Започна да мърда трескаво ръце и крака и заблъска по пода в мъчителни усилия да се изправи.
	— Нека и той да се помъчи малко — подметна Страк.
	Групата тъкмо бе заела позиция, за да нападне втория Застъпник, когато ги спря викът на Хаскеер. Той изскочи сред разтрошените останки на подиума и се приземи върху гърба на хомункулуса. Чудовището се заизвива и замята ръце, за да се освободи от него. Като разбра, че не може да го достигне, то извади остриетата. Положението стана прекалено опасно за Хаскеер, който трябваше да избягва свистящата из въздуха смъртоносна стомана.
	Но вместо да потърси спасение, той обви с ръце врата на Застъпника и опря крака в основата на гърба му. След това задърпа врата му, като същевременно натискаше силно с крака и започна да се люлее с цялото си тяло. Скоро и Застъпникът започна да се люлее напред-назад, като не спираше опитите си да се отърве от своя нападател. Макар да го грозеше голяма опасност, Хаскеер продължаваше да дърпа с всички сили. Металната машина се клатушкаше, сякаш бе уличен пияница. После изведнъж изгуби равновесие.
	Докато падаше назад, Хаскеер се отскубна и скочи настрани. Застъпникът се строполи с дрънчене на пода.
	Всичко това се разви пред втрещените погледи на Страк и останалите, които, без да губят самообладание, се нахвърлиха върху поваленото създание с юмруци и мечове. Застъпникът още размахваше ръце, но някак безцелно и хаотично. Хаскеер се присъедини към тях, дръпна боздугана от един оръженосец и го стовари върху лицето на Застъпника. Металният накрайник попадна върху едно от блестящите очи и то се пропука. Окуражен, Хаскеер удари отново. Окото се разби. През отвора изригна зеленикав дим. Димът достигна тавана, където образува облаче, което ги поръси със зелени капки. От тях се носеше толкова непоносима миризма, че някои от орките запушиха носовете и устите си.
	Следвайки примера на Хаскеер, Страк заудря с меча си второто око на Застъпника. То също се пръсна, освобождавайки още една зелена струя. Застъпникът потрепери, ръцете и краката му заблъскаха бясно по пода. Задъхвайки се от отвратителната миризма, орките отстъпиха назад.
	Третият Застъпник все още бе при вратата, където част от Върколаците отличаха вниманието му.
	— Да изчезваме! — извика им Страк.
	— Орките не отстъпват! — възрази Хаскеер.
	Джъп и Койла се появиха тъкмо на време, за да чуят думите му.
	— Направихме каквото можахме, глупако! — викна му Джъп.
	— Вие, джуджетата, се задоволявате с малко.
	— В името на всички богове, размърдайте се! — скастри ги Койла. — По-късно ще спорите!
	Всички се втурнаха към вратата.
	Нови четирима Застъпници се приближаваха откъм края на улицата и запречиха единствения им път за бягство. Застъпникът в къщата пристъпваше към вратата.
	— Тия никога ли не се предават? — попита Джъп.
	Страк си даде сметка, че единственият начин да се измъкнат, е да прескочат стената в дъното на улицата. Тя беше висока и гладка. Той кимна на Хаскеер и Брегин да направят столче.
	Други двама оръженосци се покатериха на стената и огледаха от другата страна. Докладваха, че оттам започва нова улица, сетне протегнаха ръце, да помогнат на другарите си да се изкатерят. Един по един оръженосците задрапаха нагоре по стената и се спуснаха от другата страна. Тъй като бе по-нисък на ръст от останалите, Джъп се нуждаеше от допълнителна помощ.
	Само Койла, Страк, Брегин и Хаскеер бяха останали при стената, когато Застъпникът излезе от къщата. Страк и Койла се закатериха по стената.
	— Побързайте! — извика им Хаскеер.
	Двамата с Брегин стояха с изпънати нагоре ръце. Неколцина оръженосци ги уловиха от ръба на стената и ги изтеглиха. В този момент Застъпникът се пресегна и хвана Хаскеер за крака. Той успя да се освободи и задрапа отчаяно нагоре. Четиримата Застъпници вече бяха съвсем близо.
	Най-сетне Хаскеер и Брегин също се изкачиха върху стената. После се спуснаха от другата страна, където ги очакваха останалите.
	— Уф, на косъм беше! — изпъшка Джъп.
	Изведнъж част от стената избухна и се срина. Разхвърча се мазилка, вдигна се облак прах. Пред втрещените им погледи се появи един покрит с прахоляк Застъпник, който рушеше стената, сякаш тя бе от хартия. Малко по-встрани втори Застъпник проби стената с юмрук.
	— Да се махаме оттук! — извика Страк. — Скрийте оръжията! Няма смисъл да привличаме повече внимание.
	Най-трудно се оказа да прикрият мечовете. Наложи се да се освободят от боздуганите и копията. После хукнаха по улицата.
	Скоро стигнаха до неголям площад, където забавиха темпото. Страк ги накара да се разделят на три групи, за да се слеят с тълпата. При него останаха Койла, Джъп, Хаскеер и няколко оръженосеца.
	— Не зная дали Застъпниците имат начин да разговарят помежду си — рече им задъхано Страк. — Но рано или късно всички ще започнат да ни търсят.
	— Значи, взимаме конете и оръжията и се омитаме оттук — обади се Джъп.
	— Точно така, но забрави за оръжията. Прекалено рисковано е да ги поискаме на караулката. Пък и вече си имаме оръжия.
	— Конете също представляват известен риск — припомни му Койла.
	— Но трябва да го поемем.
	— И за мен ще трябва кон — рече му тя.
	— Ще ти купим.
	— С какво?
	— Имаме пелуцид. За щастие той се търси като всяка друга валута.
	— Жалко за оръжията — оплака се Хаскеер. — Имах няколко, на които много държах.
	— Аз също — съгласи се Джъп. — Но си заслужаваше да ги разменя срещу теб и Койла.
	Хаскеер не можа да прецени дали джуджето говори сериозно, или се подиграва и реши да премълчи.
	Докато вървяха към конюшните, те се озъртаха тревожно. На няколко пъти мерваха в далечината патрулните двойки на Застъпниците. Страк даде знак на орките да запазят спокойствие и да се държат непринудено, доколкото могат. Изглежда чудовищата нямаха възможност да общуват от разстояние. Страк предполагаше, че това е поредното последствие от отслабването на магията.
	Най-сетне стигнаха конюшнята. Събраха конете и купиха още един, без да предизвикат подозрение.
	Когато излязоха на улицата, Джъп попита:
	— Не е ли по-добре да останем разделени на три групи? Поне докато излезем. Така няма да правим впечатление.
	— Чакайте малко — намеси се Койла. — Няма ли да бъде подозрително, когато първата група излезе, без да си поиска оръжията. Това може да влоши шансовете на втората и третата.
	— Може да решат, че не сме имали и на влизане.
	— Орки без оръжие? Кой ще повярва?
	— Койла е права — кимна Страк. — Най-добре да останем заедно. Ще се приближим пеша до портите, там се мятаме на конете и препускаме.
	— Ти си шефът — въздъхна Джъп.
	Вече бяха наближили градските порти, когато голяма група Застъпници, може би десетина или повече, изникнаха на известно разстояние зад тях. Движеха се бързо. Тълпата се разтваряше пред тях и се събираше, когато отминеха, изненадана и привлечена от огромния брой метални чудовища, струпани на едно място. Очевидно беше, че се е случило нещо извънредно.
	— Заради нас е, нали? — попита Джъп.
	— Едва ли са излезли да се поразтъпчат, сержант — отвърна капитанът. Намираха се по-далече от изхода, отколкото му се искаше. Но вече нямаха избор. — Добре, да действаме! Скачайте на конете!
	Всички последваха примера му, а минувачите се спряха и започнаха да ги сочат.
	— Да изчезваме!
	Те пришпориха конете и препуснаха към отворените врати. Елфи, гноми и джуджета се разбягваха пред копитата на конете, размахвайки юмруци и сипейки проклятия.
	Галопът премина в кариер. Страк забеляза, че един от Застъпниците се готви да затвори вратата. Крилото беше тежко и трудно за поместване дори за създание с такава неимоверна сила.
	Джъп и Страк стигнаха първи при вратата. Страк дръпна юздите на коня си, вдигна крак и изрита Застъпника в главата. Чудовището падна. Застъпниците, които проверяваха опашката, се обърнаха и се насочиха към Страк. От дланите им щръкнаха остриета.
	Джъп също бе спрял.
	— Хайде, изчезвай! — подкани го Страк.
	Джуджето препусна навън, разпръсквайки тълпата, която чакаше да влезе. Отекнаха нови гневни викове.
	В този миг и останалата част от дружината достигна вратата. Страк изчака да преминат и ги последва.
	Хекълой остана зад тях.


	Забавиха темпо, когато се отдалечиха едва на пет мили от свободното пристанище. Тук свърнаха към Дроган, като обсъждаха възбудено случилото се. Само Хаскеер мълчеше.
	Койла си спомни за своето пленничество при ловците на глави и цялата пламна от яд заради понесените унижения.
	— Никога няма да го забравя, Страк. Кълна се, че тези негодници ще ми платят. Най-лошото от всичко бе усещането за… безпомощност. Готова съм да си тегля ножа, но не и да го преживея отново. И знаеш ли какво си мислех през цялото време?
	— Не, какво?
	— Мислех си, че такъв е животът на орките. Родени сме да служим другиму, да сме верни на кауза, която не сме избрали сами, и да заложим живота си за нея.
	Всички закимаха, сякаш тази мисъл ги измъчваше отдавна.
	— Ще променим това — обеща Страк. — Или поне ще се опитаме.
	— Готова съм да опитам, дори това да ми коства живота — заяви Койла. След това потърси с очи Хаскеер и му рече с враждебен тон: — Все още не си обяснил поведението си.
	— Никак не е лесно… — поде той и замлъкна.
	Страк заговори вместо него.
	— Хаскеер не знае какво се е случило. Никой от нас няма понятие. Ще ти разкажа, докато пътуваме.
	— Истина е — потвърди Хаскеер. — Аз… съжалявам.
	Не беше дума, която бе привикнал да произнася, и Койла го погледна изненадана. Но не му отговори, тъй като не знаеше дали да приеме извинението му.
	Страк смени темата. Разказа за срещата със Серафейм. Тя си спомни своята среща с него.
	— Има нещо странно в този човек — заключи Койла.
	— Да, и на мен така ми се стори.
	— За приятел ли да го смятаме, или за враг? Вярно, че не съм свикнала да мисля за хората като за приятели…
	— Не можем да отречем, че ни помогна да те намерим в Хекълой.
	— Ами клопката в къщата?
	— Може вината да не е негова. Нали все пак ни отведе до правилното място?
	— Най-голямата загадка — намеси се Джъп — е как така постоянно изчезва. Както когато наближихме къщата на търговеца на роби.
	— Той не е влизал вътре — рече Койла.
	— Очевидно е — прескочил е стената, също като нас — каза Страк, но не беше напълно убеден в думите си, нито успя да убеди останалите.
	— И как въобще оцелява — не спираше да се чуди Койла, — като обикаля невъоръжен из тази размирна страна. Във времена, когато дори животът на въоръжени орки е изложен на опасност.
	— Може би е побъркан — предложи своето обяснение Джъп. — Казват, че боговете помагат на лудите.
	Страк въздъхна и каза:
	— Няма смисъл да го мислим повече. Който и да е, едва ли ще го срещнем отново.


	Военният съвет се състоя в една от галериите. Стените бяха покрити с мъх и мухъл, а по пода се люшкаха морски вълни.
	Присъстваха военното командване на Адпар и нейният Съвет на старейшините. Тя презираше и едните, и другите, особено старейшините, които смяташе за изкуфели старци. Но беше длъжна да признае, че дори един абсолютен владетел има нужда от апарат, който да осъществява властта му. Не виждаше обаче смисъл да прикрива отегчението си.
	Всички мълчаха, тъй като по право първата дума й принадлежеше.
	— Близо сме до пълния разгром на мръковете — обяви тя. — Останаха само две-три гнезда за прочистване. Ето защо заповядвам… — Тя спря и се поправи, осъзнавайки, че е стигнала твърде далеч: — Ето защо, моето желание е това да бъде постигнато преди края на лятото. Или по-скоро до края на така нареченото „лято“. Не е необходимо да ви казвам, че студената зима, каквито са зимите напоследък, означава още едно ненужно забавяне. Това е недопустимо. То ще даде възможност на врага да се прегрупира, да се… размножи. — На лицето й се изписа отвращение. — Някой да има възражения? — По тона й се долавяше, че не би търпяла такива.
	Тя огледа мрачните им потиснати лица. Един от командирите, известен с дързостта си, вдигна бавно ръка.
	— Да? — подкани го тя повелително.
	— Ако не възразявате, Ваше Величество — заговори той с неуверен глас, — съществуват някои пречки от стратегическо естество. Останалите колонии на мръкове са най-добре укрепените и ще бъдат най-трудни за превземане. Освен това противникът вече е наясно с намеренията ни и гарнизоните им ще са подготвени.
	— И предложението ти е?
	— Ще имаме загуби, Ваше Величество.
	— Попитах какво е предложението!
	— Ваше Величество, ние…
	— Нима смяташ, че ще ме спре възможността да изгубим неколцина, дори мнозина от нашите? Струва ми се, командире, че мястото ти не е…
	Адпар изведнъж млъкна. После вдигна ръка, опря я на челото си и се олюля.
	— Ваше Величество? — обади се най-близкият придворен.
	Болката я разкъсваше. Имаше чувството, че сърцето й я изпомпва по цялото й тяло.
	— Ваше Величество, какво ви е? — намеси се друг.
	Агония проряза гърдите й. Помисли си, че ще припадне. Мисълта, че не трябва да проявява слабост пред тях, й даде малко сили.
	Очите й бяха затворени. Около нея сновяха разтревожени военачалници.
	— Искате ли да повикам знахарите, Ваше Величество? — попита изплашено един от тях.
	— Знахари? Знахари? За какво са ми пък те? Нима смятате, че могат да ми помогнат?
	— Не, Ваше Величество. Само ако пожелаете…
	— Аз ще реша какво искам! С глупавото си изказване слагате край на тази среща! — Трябваше да се отърве от тях, да не им позволи да я гледат в подобно състояние. — Прибирам се в покоите си. Друг път ще обсъдим военното положение.
	Всички се поклониха, докато тя излизаше. Никой не посмя да й предложи помощта си. Когато тя стигна тунела, съветниците си размениха разтревожени погледи.
	Веднага щом се скри от очите им, тя спря и си пое мъчително въздух. Наведе се, взе в шепите си вода и наплиска лицето си.
	Болката се усилваше. Извираше от стомаха й и се стрелкаше към гърлото. Тя повърна кръв.
	За първи път в живота си Адпар се изплаши.


>>	17.

	Алфрей и групата му бяха достатъчно близо до Дроган, за да виждат дърветата, растящи по бреговете на Калипарския залив.
	Времето ставаше все по-непредсказуемо. За разлика от предния ден сега бе топло и слънчево. Мнозина подозираха, че вариращата сила на магията създава райони на хубаво и лошо време. Алфрей споделяше това подозрение. Неудобството на подобна промяна бе, че тя водеше до появата на ята феи. Но в повечето случаи тези създания само досаждаха, без да пораждат каквито и да било неприятности.
	Алфрей и Кестикс обсъждаха достойнствата на различните военни дружини и мястото им в общата военна лига на орките. Разговорът им бе прекъснат от появата на двама конници, които се приближаваха от изток.
	— Това са орки, десетник — отбеляза Кестикс.
	След няколко минути видяха, че към тях се приближават Джад и Хустук.
	Докато те стигнат при дружината, Алфрей вече се терзаеше от тревожни предположения.
	— Какво е станало? — посрещна ги той. — Къде са другите?
	— Спокойно, десетник, всичко е наред — увери го Хустук. — Идват след нас. Носим ви новини.


	Денят бе приятен и Дженеста реши да се поразходи в компанията на своя генерал.
	Намираха се на двора, в подножието на една от високите стени на замъка. Там нямаше никакви удобства — нито столове, нито пейки. Само в средата на двора имаше каменно корито за вода с най-прозаично предназначение — за напояване на конете.
	Мерсадион стоеше в сянката на стената. Кралицата стоеше на десетина крачки от него. Кой знае защо му се стори странно, че бе застанала на слънце.
	Дженеста отново бе във вихъра си и го засипваше с обвинения за поредните му провали.
	— … и все още никаква вест от онези подли ловци на глави, нито от всички останали агенти, които разпрати с парите от моята хазна.
	— Така е, Ваше Величество. Съжалявам, Ваше величество.
	— А сега, когато казвам, че искам да взема нещата в свои ръце и ти нареждам да ми събереш малка армия, какво получавам в отговор? Хленч и извинения!
	— Не хленча, милейди, но все пак трябва да разберете, че десет хиляди съвсем не са малка армия и…
	— Да не искаш да ми кажеш, че не разполагам дори с такъв незначителен брой верни последователи? — тя го изгледа втренчено. — Да не би да твърдиш, че популярността ми сред нисшите оркски ордени е недостатъчна, за да застанат под знамената ми някакви си десет хиляди орки, готови да умрат за моята кауза?
	— Разбира се, че не, Ваше Величество! Не е въпрос на лоялност, а на време и възможности. Бихме могли да съберем подобна армия, но не веднага, тъй като ще се наложи да изтеглим наши части от различните фронтове, на които в момента…
	Той млъкна, когато видя с какво се занимава Дженеста.
	Изправена мълчаливо пред него, тя месеше някаква невидима топка с ръце, като същевременно шепнеше неразгадаеми слова. Постепенно раздалечи ръцете си на десетина сантиметра една от друга и той забеляза, че между пръстите й се е оформил завихрен облак. Всъщност приличаше по-скоро на миниатюрен циклон. Тя не го изпускаше от погледа си. По черната му мъглива повърхност като малки светкавици се стрелкаха белезникави нишки. Облакът продължаваше да се върти и трепти, като постепенно приемаше идеално гладка форма с големината на ябълка.
	Започна да сияе. Скоро стана по-ярък от която и да било лампа и вече почти не беше възможно да се гледа право в него. Но беше толкова красив, че Мерсадион не можеше да откъсне поглед от него. Той изведнъж си спомни за заклинанието, което Дженеста бе използвала съвсем наскоро на бойното поле. Започваше по същия начин, а бе завършило с ослепяването на безчислен брой противници. По гърба му пробягаха хладни тръпки и той отправи към боговете мълчалива молба за пощада.
	Дженеста отдръпна едната си ръка, а другата обърна с дланта нагоре, балансирайки сияещата топка на милиметри над кожата си. Мерсадион я следеше като хипнотизиран.
	Кралицата повдигна бавно ръка, докато сферата се изравни с лицето й. След това го погледна почти кокетно, изду бузи и духна сферата. Съвсем лекичко, като да беше цвят на глухарче.
	Малката топка, заслепяваща като миниатюрно слънце, се отдели плавно от дланта й и се понесе към Мерсадион. Тялото му се напрегна. Когато сферата се приближи до него, следвайки напътствията на Дженеста, тя се отклони настрани и се насочи към стената. Мерсадион я проследи с изплашен поглед.
	Последва ярко присветване и взрив, наподобяващ гръмотевица. Ударната вълна извади Мерсадион от равновесие и развя робата на Дженеста.
	Генералът извика уплашено.
	Върху каменната стена остана черно, обгорено петно. Замириса на сяра.
	Мерсадион зяпна и извъртя очи към кралицата. Дженеста държеше втора топка.
	— Та какво казваше? — попита тя, сякаш нищо не беше прекъсвало разговора им. — Нещо за това, че не си готов да изпълняваш заповедите ми?
	— Напълно съм готов, Ваше Величество — побърза да я увери той. — Проблемът е само в недостатъчния брой…
	Този път кралицата направо хвърли сферата към него. Тя се удари в стената на един лакът над главата му и избухна с оглушителен трясък. Мерсадион подскочи. По главата му се посипаха парченца мазилка и камъни.
	— Генерале, от теб чувам само извинения — рече тя, — а аз искам решения.
	Сякаш след като бе започнала, вече беше по-лесно, защото третата топка изникна между ръцете й за броени секунди, напълно оформена и пулсираща. Дженеста се изкиска като малко момиче и я подхвърли, сякаш беше детска играчка.
	Тя полетя към него и този път изглеждаше, че ще го удари. Но траекторията й бе така точно преценена, че сферата го подмина веднага щом той опря гръб в стената.
	Този път топката се извъртя и цопна в коритото с вода. Всъщност водата сякаш я погълна и почти веднага започна да бълбука и кипи. Над коритото се издигна розова пара и малко след това се показа голото му влажно дъно.
	Мерсадион не сваляше втрещен поглед от Дженеста. Видя, че в ръцете й няма нова сфера и побърза да заговори:
	— Разбира се, Ваше Величество, възможно е всичко, което вие пожелаете. Ще се заема незабавно с изпълнението на задачата. Сигурен съм, че ще се справим с всички дребни пречки, които могат да се появят при събирането на армията.
	— Чудесно, генерале. Знаех си, че ще се съгласите с мен. — Тя изтупа ръцете си, като че бяха прашни. — И още нещо.
	Напрежението се върна в тялото на Мерсадион.
	— Милейди?
	— Става въпрос за дисциплината. Сигурно си давате сметка, че Страк и дружината му имат ореола на герои в някои среди на армията ни.
	— За съжаление това е вярно, Ваше Величество. Макар че със сигурност не е широко разпространено.
	— Постарайте се да си остане така. Всъщност какво предприемате срещу тази популярност?
	— Разпространихме вашата версия… тоест истината за това защо Върколаците са станали изменници. Освен това онези представители на нисшите рангове, които си позволяват да разпространяват заблуждаващи разкази за „подвизите“ на Върколаците, се наказват с бичуване.
	— Нека това важи за всички рангове и наказанието да се прилага при споменаването на името на Страк. И нека наказанието да бъде екзекуция. Изгорете няколко размирници и останалите ще склонят глави.
	— Слушам, милейди.
	— Внимание към дребните неща, Мерсадион. Това е тайната на управлението на всяко кралство.
	— И тайната на вашия успех, милейди — добави той, с надеждата да спечели благоразположението й.
	— Не, генерале. Тайната на моя успех е жестокостта.


	В продължение на два дена Страк, Койла, Хаскеер, Джъп и оръженосците се придвижваха, без да срещнат каквито и да било препятствия. Спираха рядко и за малко, колкото да си поемат дъх конете.
	Следобедът на втория ден умората си казваше тежката дума. Но в далечината вече се виждаха дърветата на залива и покрайнините на Дроганова гора.
	Когато сенките започнаха да се удължават, задните съгледвачи забелязаха към тях от изток да се приближават четирима конници. Нямаше никакво подходящо прикритие на километри наоколо, нито видима причина да смятат, че конниците са част от по-голям отряд.
	— Неприятности? — попита Джъп.
	— Да… ако смяташ, че не можем да се справим с четирима — отвърна Страк и даде знак да забавят ход.
	Изминаха няколко минути и Хаскеер обяви:
	— Това са орки.
	Страк присви очи и рече:
	— Прав си.
	— Което не означава, че са ни приятели — припомни им Койла.
	— Не. Но пак ще повторя, че са само четирима.
	След известно време четиримата ги застигнаха и спряха срещу тях.
	— Добра среща! — поздрави ги водачът им.
	— Добра среща! — отвърна предпазливо Страк. — Какво ви води насам?
	Водачът го погледна внимателно.
	— Ти си онзи, нали?
	— Какво?
	— Страк. Никога не сме се срещали, капитане, макар че съм ви виждал на два пъти. — Той огледа останалите. — А тези са Върколаците?
	— Да, аз съм Страк. Ти кой си и какво искаш?
	— Десетник Триспеер, капитане. — Той кимна към спътниците си. — Правод, Каед и Реллеп.
	— От някоя дружина ли сте?
	— Не. Бяхме пехотинци в ордата на кралица Дженеста.
	— Къде? — озърна се изплашено Джъп.
	— Ние… я напуснахме.
	— Никой не напуска службата при кралицата по друг начин, освен с краката напред — подметна Койла.
	— Избягахме, капитане. Също като вас.
	— Защо? — поиска да узнае Страк.
	— Изненадан съм, че питате. Съвсем просто е — омръзна ни да й служим. Тя е несправедлива и жестока. Воюваме, защото сме орки и за това сме създадени, и го правим без да се оплакваме. Но тя просто преминава всякакви граници.
	Оркът на име Каед добави:
	— Освен това, господарю, мнозина от нас не одобряваха факта, че се сражаваме на страната на човеците.
	— Не сме единствените, които офейкахме — продължи Триспеер. — Не сме и много, но се обзалагам, че броят ни ще расте.
	— Нас ли търсехте? — попита Джъп.
	— Не, стотник. Не точно… Когато избягахме, се надявахме да ви срещнем, но не знаехме къде да ви търсим. Сега идваме от Хекълой. Чухме за суматохата и решихме, че сигурно сте я предизвикали. Някой ни каза, че сте препуснали на запад…
	— И защо се надявахте да ни намерите? — попита Страк.
	— Дружината ви официално е обявена за изменническа. Има награди за главите ви. Големи.
	— Това вече го знаем.
	— Непрестанно се опитват да ви очернят. Приписват ви какви ли не грехове. Казват, че сте обикновени престъпници, че убивате своите, че сте откраднали някакво съкровище, което принадлежало на кралицата.
	Лицето на Страк помръкна.
	— Защо ли не съм изненадан? Накъде биеш всъщност?
	— Ами… повечето от нас не вярват в това. Винаги сте имали добра репутация, капитане, и всички знаем, че кралицата и лакеите й обичат да послъгват.
	— Що се отнася до нас, лъжат здравата — увери го Страк.
	— Не се и съмнявам. — Триспеер се обърна и кимна на другарите си. Те също кимнаха и се усмихнаха. — Та предположихме, че може би ще искате да ни използвате?
	Това изненада Страк.
	— Да ви използвам ли? Какво искаш да кажеш?
	— Решихме, че сигурно събирате армия от недоволни и прогонени орки. Може би, за да се изправите срещу Дженеста. Или да основете нова родина. Искаме да се присъединим.
	Страк плъзна замислен поглед по изпълнените им с надежда лица. Сетне въздъхна.
	— Не съм подхванал кръстоносен поход срещу Дженеста, десетник, и не търся нови постъпления. Не смятахме да се захващаме с това, към което бяхме подтикнати, и дори сега продължаваме да търсим изход от положението.
	Лицето на Триспеер помръкна.
	— Но, капитане…
	— Не е никак лесно да носиш отговорност за членовете на дружината. Не ми се иска да увеличавам това бреме. — Страк почувства, че думите му са твърде сурови и добави: — Надявам се и вие да намерите своя път.
	Десетникът го гледаше с нескрито разочарование. Останалите също.
	— Искате да кажете, че не възнамерявате да създавате опозиция? Че не мислите да нападнете и да освободите орките от оковите?
	— Ние вече сме в опозиция, но не такава, каквато си мислиш. Някой друг ще нанесе удара. Търсиш не там, където трябва, десетник. Съжалявам.
	Триспеер реши да гледа на нещата философски.
	— Какво пък, знаех си, че е прекалено хубаво, за да е истина. Но помнете, че вие и орките ви се радвате на особена популярност сред войската. Ще има и други, които ще искат да се присъединят към вас.
	— И на тях ще кажа това, което казах на теб.
	— Е, май ще трябва да измислим нещо друго.
	— Какво например? — намеси се Хаскеер.
	— Да идем в гората на Черна скала.
	— И да станете горски бандити? — попита Койла.
	— Че какво друго да правим? — попита Триспеер. — Освен да се продадем за наемници, а това не ми се ще.
	— Ето докъде ни докараха проклетите човеци — изръмжа Койла.
	— Точно с тях ще се препитаваме — засмя се десетникът. — Орките все пак трябва да ядат.
	— Ако сте го решили, не отивайте в Черна скала — посъветва ги Страк. — Там има коболди, а те никак не си падат по орки след последното ни стълкновение с тях.
	— Ще го запомним. Е, щом няма да ходим в Черна скала, можем да останем по тези места и да нападаме човеци. Ще видим.
	— Да ви трябва нещо? — попита Хаскеер. — Нямаме много припаси, но все пак…
	— Не, благодаря, стотник. Имаме си всичко.
	— Може пък това да ви бъде от полза — рече Страк, бръкна в дисагите под седлото си и извади шепа пелуцид. С другата ръка измъкна изпод куртката си прокламацията, в която ги обявяваха за изменници. Сгъна я, като направи от нея съвсем примитивна кесия и изсипа вътре кристалния прах. Накрая го подаде на десетника.
	— Благодаря за щедростта, капитане. Ще го запомним. — Лицето му светна. — Нали знаете какво казват старите орки: „Пелуцидът ще ти помогне да преживееш във времена без парици по-добре, отколкото париците във времена без пелуцид.“
	— Но го използвайте разумно — посъветва ги Страк. — За нас се оказа нож с две остриета.
	Триспеер изглеждаше малко озадачен от думите му, но премълча. Страк му подаде ръка и каза:
	— Време е да тръгваме за Дроган. Успех.
	— И на вас. Нека боговете ви пазят във всичко, което правите. И си пазете гърбовете.
	Триспеер и войниците му отдадоха чест, извърнаха конете и препуснаха в посоката, от която бяха дошли.
	Докато ги изпровождаше с поглед, Койла рече:
	— Сториха ми се свестни орки.
	— И на мен — съгласи се Джъп. — Жалко, че не им позволихме да се присъединят към нас. Знаете ли, още няколко меча щяха да ни се отразят добре.
	— Не — поклати решително глава Страк. — И без това нося прекомерно голям товар на плещите си.
	— Страк, ако това, което казва, е истина — заговори Койла, — ти можеш да се окажеш събирателна точка за…
	— Не искам да съм никаква събирателна точка.
	Джъп се засмя и подметна тържествено:
	— Страк Спасителят!
	Капитанът му метна свиреп поглед.


	Беше късна нощ, когато пристигнаха на мястото на срещата.
	Страк съжаляваше, че не бяха уточнили къде да се чакат, но причината бе, че не познаваха добре района. Наложи се да поемат бавно покрай гората, с надеждата да зърнат другарите си.
	Както винаги, Хаскеер пръв започна да мърмори:
	— Ако питате мен, губим си времето. Защо не почакаме до сутринта?
	Този път Койла се съгласи с него.
	— Мисля, че е прав. На светло ще е по-лесно.
	— И без това закъсняхме — отвърна Страк. — Най-добре да ги намерим колкото се може по-бързо. Добре, ще обикаляме още час. Ако не се получи, спираме.
	След тези думи Хаскеер само започна да мърмори повече. Повели конете, те навлязоха в един гъст храсталак. Вече чуваха шума на вълните на около стотина стъпки по-нататък.
	— Може да не са стигнали дотук — подметна Хаскеер.
	— Какво искаш да кажеш? — попита го Джъп.
	— Ами те са малцина. Всичко може да им се е случило.
	— Ние също сме малцина — припомни му Страк, — а пристигнахме.
	— Дали пък не са отишли в Дроган да преговарят с кентаврите? — попита Койла.
	— Ще видим. Сега млъкнете. Наоколо може да се спотайват врагове.
	Яздиха десетина минути мълчаливо, когато иззад шубраците долетя шум. Орките наизвадиха мечове. В тъмното изникнаха две черни фигури.
	— Елдо! Носкаа! — възкликна Койла.
	Размениха си поздрави и прибраха оръжията. След това двамата оръженосци ги поведоха към скрития в шубраците лагер.
	Алфрей дойде да ги посрещне и се ухили, като видя Койла. Подаде й ръка.
	— Щастлив съм, че си отново сред нас, десетник! Страк, Джъп!
	— И аз съм тук — изръмжа Хаскеер.
	Алфрей го погледна навъсено.
	— Да, но от теб очаквам обяснения.
	— Ще ги получиш — обеща Страк. — Но не бързай да му се сърдиш. Как мина вашето пътуване? Случи ли ви се нещо интересно?
	— Почти нищо — отвърна Алфрей.
	— Е, ние пък имаме много да ви разказваме — засмя се Джъп.
	— Елате да се нахраните и да си починете. Като ви гледам, имате нужда и от двете.
	Дружината се събра отново. Оръженосците се прегръщаха, тупаха се по гърбовете и си разменяха поздравления. Раздадоха храна и напитки и всички се събраха около огъня. След като приключиха с новините, подхванаха въпроса с кентаврите.
	— Още не сме ги виждали — докладва Алфрей. — Не посмяхме да навлизаме в тяхната територия. Решихме да останем тук и да наблюдаваме.
	— Правилно сте постъпили — одобри Страк.
	— И какво ще правим сега?
	— Ще опитаме с мир. С тях нямаме какво да делим. Пък и те са повече от нас и са на своя територия.
	— Звучи разумно. Не забравяй само, че макар да не се гневят лесно, никога не прощават на враговете си.
	— Точно затова предлагам да идем открито и да преговаряме.
	— И ако не отстъпят, тогава какво? — попита Хаскеер.
	— Тогава ще потърсим други начини. Дори това да означава враждебни действия, какво пък, от малки сме свикнали да воюваме. Но първо дипломацията. — Той се надигна и втренчи поглед в Хаскеер. — Няма да допусна неподчинение. Ще действаме както аз реша. Ще нападнем само по моя заповед.
	Всички кимнаха, с изключение на Хаскеер.
	Алфрей протегна ръце към огъня. От устата му излизаха облаци пара.
	— Става все по-студено — промърмори той.
	Страк се загърна в куртката си и кимна.
	— Жалко, че не разполагаме със зимна екипировка.
	— Тази сутрин видяхме стадо лембари. Помислих си, че няма да е зле ако убием няколко за кожи. Все още ги има в изобилие по тези места, та няма да е трудно да свършим тази работа.
	— Хубава идея. Тъкмо ще си набавим и прясно месо. Но сега не е добре да се навлиза в гората — по тъмно може да се натъкнем на засада. Ще тръгнем рано сутринта, а след лова продължаваме за Дроган.


	Станаха рано призори.
	Страк реши лично да поведе ловната група. Джъп и Хаскеер поискаха да идат с него. Взеха още Зода, Хустук, Гледег, Вобе, Бохсе и Орбон. Решиха да се разделят на два по-малки отряда, за да не подплашат дивеча.
	Тръгнаха пеша. Лембарите не само имаха добре развит слух, но и щяха да надушат конете отдалече.
	Малко преди да се отправят на лов, Алфрей дръпна Страк настрани.
	— Мисля, че трябва да оставиш звездите при мен — рече той.
	— Защо? — изненада се Страк.
	— Колкото повече събираме, толкова по-ценни стават. Ами ако по време на лова ги изгубиш? Смятам, че трябва да постъпим по същия начин и с пелуцида. Какво ще кажеш да го разпределим между офицерите? Без Хаскеер естествено.
	— Ами…
	— Да не си мислиш, че ще постъпя като Хаскеер и ще избягам с тях? С две трети от дружината?
	— Не че не ти вярвам, стари приятелю, познаваш ме добре. Но доста си мислех какво може да е станало с Хаскеер. Представи си, че има някакво заклинание, което го е омаяло и го е накарало да действа по този начин.
	— Отправено от Дженеста?
	— Най-вероятно.
	— Но защо да не постъпи по същия начин и с теб? И ще се съгласиш, че това е още един аргумент да ги оставиш на мен. Аз пък ще наредя на другите да ме държат под око и да ме вържат в мига, в който започна да се държа странно. Ако пък не успеят — да ме намушкат.
	Страк въздъхна.
	— Е, добре — съгласи се той неохотно. След това отвърза кесията и му я подаде. — Но за в бъдеще ще трябва да измислим по-сигурен начин.
	— Прав си. Можеш да ми имаш доверие. А сега тръгвай и да не се връщате без кожи.


>>	18.

	След по-малко от час забелязаха първото стадо лембари. Приличаха на дребноръсти елени и мъжките имаха разклонени рога, но бяха с по-яки тела. Козината им беше дългокосместа, рошава, кафеникава на цвят и се ценеше високо.
	Докато животните пасяха спокойно, ловците се разделиха на две групи. Хаскеер поведе оръженосците. Те трябваше да са викачите и да подгонят дивеча към групата на Страк.
	Ловът започна добре. Възползвайки се от елемента на изненадата, те бързо повалиха три лембара. След това животните станаха по-бдителни и се наложи да ги преследват по-дълго. Не бяха особено бързи и орките успяваха да ги застигнат дори на равното.
	Страк и групата му тъкмо бяха заели позиция, когато Хаскеер подгони към тях няколко животни. Три от лембарите свърнаха настрани и избягаха. Два се насочиха право срещу Джъп и оръженосците, които ги повалиха с копия и мечове. Последният лембар се прокрадна между останалите и се втурна с всичка сила право към капитана на Върколаците.
	Вдигнал меч, Страк се приготви да повали животното и да го убие. Лембарът обаче не беше готов да се даде толкова лесно. Точно преди да стигне до Страк, той сви рязко встрани и смени посоката. Мечът на Страк разпори въздуха.
	— _Мой е!_ — извика той и се втурна след него.
	Не беше сигурен дали останалите са го чули, тъй като бяха погълнати от лова.
	Подплашеното животно се шмугна в една горичка. Той се втурна след него, приведен, за да се предпази от ниските клони. Секунди по-късно изскочи от другата страна, където имаше равна поляна. Страк започна да скъсява дистанцията. Лембарът кръшна и се насочи към няколко ниски хълмчета. Изкатери първия с пъргавината на коза, а Страк пръхтеше на двайсетина крачки зад него. Животното се спусна в падината и тръгна нагоре по втория склон.
	Преследването изискваше усилие, но Страк се забавляваше. Когато изкатери второто било, вече беше само на няколко крачки зад лембара. Животното започна да се спуска в дерето, като се пързаляше на задните си крака. Страк се пусна след него. Лембарът стигна дъното и се скри между няколко дръвчета. Страк го следваше задъхан. Мярна го между клоните на дърветата, на един хвърлей копие пред него. Ободрен от факта, че го настига, той ускори крачка.
	И тогава светът се стовари отгоре му.
	Капитанът се просна по очи с разкъсваща болка в слепоочието и се претърколи върху килим от окапали листа. Преобърна се по гръб, замаян и сгърчен от болка, опитвайки се да не се поддаде на черната пелена, която заплашваше да погълне съзнанието му.
	Някой стоеше над него. Успя да различи няколко силуета, докато погледът му се проясняваше. Един от тях издърпа меча от ръцете му. Разговаряха помежду си на насечен, гърлен и странно познат език.
	Таласъмите го изправиха грубо на крака. Той изстена. Докато го претърсваха за оръжие, разкъсаха дрехите му. Успокоени, че няма други оръжия, те размахаха боздугани над главата му и го подкараха пред себе си. Имаха и мечове и го сръгваха от време на време с върховете им. Докато крачеше, Страк вдигна ръка да опипа раната на главата си, но един от таласъмите изръмжа нещо и дръпна ръката му надолу. Страк не разбра думите му, но жестът бе достатъчно красноречив.
	Отведоха го в дъното на оврага и там го накараха да се изкатери по склона. Боляха го всички кости и леко накуцваше, но въпреки това не му позволиха да забави крачка. Още щом се изкатериха на билото, той забеляза от другата страна голяма ловна хижа. Хрумна му, че едва ли се намира много далеч от останалите орки от ловната група. Проблемът бе, че ги деляха няколко дерета и хълмът и нямаше начин нито да го видят, нито да го чуят. Явно не можеше да разчита на помощта им.
	Дишайки тежко, той стигна до хижата, заобиколен от настръхналите таласъми.
	Ловната хижа бе непретенциозна, но здрава постройка, каквито можеха да се видят навсякъде из Марас-Дантия. Стените й бяха от трупи, а таванът сламен. Имаше само една врата, на тясната страна, и няколко заковани прозореца. Къщата изглеждаше изоставена и запусната. Сламеният покрив бе хлътнал, прогнил и провиснал от едната страна.
	Избутаха го през вратата.
	Вътре го очакваше Разат-Каджи.
	Роботърговецът го посрещна с едно особено смръщване, което при таласъмите минаваше за усмивка. Лицето му сияеше от радост и жажда за мъст.
	— Здрасти, оркче — просъска той.
	— Привет. — Страк все още се опитваше да прогони мътилката от главата си. С болката беше по-лесно — просто не й обръщаше внимание. — Предишния път не изчака да се сбогуваме както подобава, а?
	— Проследихме ви.
	— Не думай. Не за да ми изкажете благодарности, предполагам.
	— О, напротив, бихме искали да кажем едно голямо „благодаря“ на цялата ти дружина. Особено като се има предвид какви добри парици дава Дженеста за главите ви. Четох в прокламацията, че сте й отмъкнали някаква реликва. За това сигурно също ще има възнаграждение.
	Страк се зарадва, че звездите не са в него. Огледа шестимата таласъми, които го пазеха.
	— С тези ли ще нападнеш дружината? Да не си решил да пробваш сложен начин за самоубийство?
	— Нямам такова намерение. Просто ще пратя вест на Дженеста.
	Това отрезви Страк.
	— И смяташ, че дружината ще се навърта наблизо, докато пристигне цяла армия?
	— Нещо подобно. Особено ако те държа като заложник.
	— Няма да ти мине номерът, роботърговецо. Не и с моите Върколаци. Май не познаваш добре орките.
	— Никога не е късно да понаучиш това-онова — отвърна насмешливо Разат-Каджи.
	Страк бе спечелил достатъчно време, за да си изработи стратегия.
	— Всички орки знаят, че цената на войната е смърт. Израснали сме с мисълта, че е ако другарят ти загази, трябва да сториш всичко, на което си способен, за да го спасиш, но не и когато ще заплашиш живота на мнозина. Така че идеята ти да ме използваш за заложник е празна работа. Върколаците просто ще си тръгнат.
	— Но ти не постъпи така, когато трябваше да спасиш онази орка — захили се неприятно роботърговецът. — Може би някои индивиди са по-ценни от останалите. В такъв случай командирът трябва да е особено ценен. Ще видим.
	За да поддържа разговора, Страк реши да смени темата.
	— Не виждам твоите приятели, ловците на глави.
	— По-скоро съдружници в една сделка. Ами да, те си тръгнаха по живо по здраво. Не можахме да се спогодим. Изглежда смятат, че аз съм виновен, задето вие избягахте. Сигурно щяхме да се ступаме, но за щастие един от тях го е закъсал здравата и се нуждае от спешна среща с някой знахар. Аз пък знаех подходящия човек и им продадох информацията.
	— Сигурно са ти били много благодарни. — Страк огледа помещението. — И сега какво ще правим?
	— Ти ще ни погостуваш, докато напиша едно писъмце на шпионите на кралицата. — Търговецът на роби кимна на помощниците си.
	Те отведоха Страк в далечния край на помещението. Нямаше кой знае каква мебелировка, ако не се броеше огнището, в което червенееха разпалени въглени, които излъчваха твърде оскъдна топлина, за да прогонят от стаята мразовития въздух. Разат-Каджи отиде до вратата, където бе подпряна една паянтова маса. Разгъна върху нея един пергамент и извади перо.
	Страк погледна към огнището. В главата му се оформяше налудничава идея. Нещо, което щеше да се отрази на всички в хижата, но той поне щеше да е подготвен. След като се озърна и установи, че никой не го наблюдава, той бръкна в кесията си и извади шепа пелуцид. След това го хвърли в огъня. Бръкна за още и повтори жеста. Попаднали върху въглените, кристалите мигом се превръщаха в бял дим.
	Никой не забеляза нищо близо половин минута, докато пушекът най-сетне започна да изпълва помещението. Страк се опита да задържи дъх. Един от таласъмите се приближи към него, видя пушека и се облещи. Страк погледна към останалите. Изглежда не бяха разбрали, че става нещо. Време беше да действа.
	Страк не знаеше почти нищо за физиологията на таласъмите. Но предполагаше, че имат някои общи черти с останалите древни народи. Предположенията му се потвърдиха веднага щом изрита таласъма в слабините. Нападнатият изквича от болка и се преви. Страк го изрита отново.
	Сега вече и другите идваха към него. Страк сграбчи таласъма за ръката, с която стискаше меча, и я стовари върху коляното си. Таласъмът изпусна оръжието. Страк го вдигна и промуши чевръсто таласъма в гърба. Измъкна острието и се приготви да посрещне останалите. Те го приближаваха предпазливо в полукръг. Бяха петима, тежковъоръжени, опитни убийци.
	— Наистина взе да ти става навик, а? — подхвърли зад гърбовете им Разат-Каджи. — Всеки път, когато убиеш някой от помощниците ми, това ми струва пари! Май ще е по-безопасно да наредя да ти видят сметката.
	Таласъмите вдигнаха оръжия и пристъпиха към него. Страк продължаваше да сдържа дъха си.
	Над огнището се виеха нови облаци. Сега димът изпълваше почти цялото помещение. По пода пълзяха млечнобели пипала. Пушекът се издигаше до тавана, където се сгъстяваше.
	Един от таласъмите скочи към него, размахал боздуган.
	Страк не можеше повече да задържа дъх и издиша рязко. След това инстинктивно си пое въздух. Почти веднага почувства познатото замайване. Трябваше да положи усилия, за да се концентрира.
	Таласъмът го приближаваше, фучейки с боздугана.
	Страк отстъпи встрани и замахна. _Бушуващи вълни на безкрайния океан._ Той разтърси глава, за да прогони видението. Мечът му пропусна целта. Той замахна отново. Таласъмът избегна и този удар и стовари вертикално боздугана, като топката му се плъзна по рамото на Страк. _Безоблачно, синьо небе._ Страк отстъпи, опитвайки се да се съсредоточи върху действителността.
	Това, което го безпокоеше, бе, че таласъмът се биеше така, сякаш пелуцидът въобще не му бе въздействал. Не знаеше как стои въпросът с останалите.
	Когато отново замахна, на Страк му се стори, че държи не един, а много мечове, чиито остриета святкаха като стоманено ветрило. Боздуганът на таласъма разсече химерата и тя се пръсна като сапунен мехур.
	Тази гледка накара Страк да полудее. Той се хвърли напред и накара противника си да отстъпи под лавина от удари. За миг Страк успя да мерне замаяното му и изплашено лице и изцъклените очи, които лъщяха със странен блясък.
	Оркът стискаше меча с две ръце и с няколко яростни удара изби боздугана от ръцете на таласъма. Веднага се втурна напред и го промуши в гърдите.
	Никога досега не бе виждал толкова яркочервена кръв.
	Отстъпи назад и си пое дъх. На минутата осъзна, че прави грешка.
	От мъглата пред погледа му изплуваха два таласъма, които крачеха тромаво към него.
	_Кристална роса върху листата на жълто цвете._ Той се извърна към по-близкия от тях и го посрещна с меч. Започнаха да си разменят удари, макар да се движеха така, сякаш пристъпваха в тинесто блато. Един от ударите на Страк остави дълга резка на рамото на противника му и от нея рукна ален фонтан. Последва мушване в стомаха на таласъма, което също завърши с подобна алена феерия. Докато смъртоносно раненият таласъм се свличаше, Страк се обърна към другаря му.
	Вторият таласъм беше въоръжен с копие, което щеше да му свърши по-добра работа, ако го използваше като бастун. Краката му се подгънаха в мига, в който се опита да замахне с него към Страк. Той удари копието като _светкавица, прорязваща кадифеносиньото небе_ и успя да го строши на две. Таласъмът стоеше с тъпо изражение и оглеждаше останките от копието. Страк го прониза в сърцето и предизвика раждането на нов ален фонтан.
	_Препускайки през гора от високи и красиви дървета._ Не, не това правеше сега. Той примигна сънено към последните два таласъма. Те искаха да играят на някаква странна игра, в която залог бе животът им. Страк обаче беше забравил правилата. Спомняше си само, че целта е да ги накара да спрат да се движат. И се захвана с тази задача. Първият от тях се олюляваше и се озърташе с ококорени, немигащи очи. Стискаше меч, но го размахваше някак несръчно. Страк пристъпи към него и оръжията им се сблъскаха звънливо. _Лунна светлина върху река, обрасла с плачещи върби._ Трябваше да държи ума си съсредоточен върху играта.
	Нещо лъскаво профуча пред лицето му. Той се обърна и откри, че е мечът на втория таласъм. Стори му се, че постъпката му е крайно недружелюбна. За да му отвърне със същото, Страк размаха меча си пред лицето на таласъма. Острието му се заби дълбоко в мека плът, предизвиквайки приятен за ухото вопъл, който премина в затихващи стенания. Таласъмът се изгуби от погледа му.
	Останаха само още един таласъм и Разат-Каджи. Роботърговецът продължаваше да се спотайва в дъното на стаята, откъдето издаваше неразгадаеми заповеди. _Снежнобяла, полуразрушена крепост на невисок хълм._ Страк разтърси глава и се насочи към таласъма. Забави се малко, докато го открие в пелуцидната мъгла.
	Веднага щом го намери, размени с него любезни удари. Стараеше се да отвръща със същото, което получаваше, и същевременно се опитваше да пробие защитата на противника си. Таласъмът от своя страна играеше по същите правила. _Вода, която се излива в каменна урва._ Страк прогони картината от главата си, скочи напред, носейки се като перце, и се опита да изпише инициалите си върху гърдите на таласъма. Някъде по средата на първата буква обаче го споходи следващото видение. _Тревиста поляна, из която се разхождат кротко пасящи животни._
	Страк установи, че с мъка се държи на краката си. Но играта не беше приключила. Имаше още един играч. Той се огледа. Разат-Каджи беше близо до вратата, но засега нямаше намерение да излиза. Страк заплува към него през дълъг, дълъг тунел, пълен с мед.
	Когато най-сетне пристигна, таласъмът не беше помръднал. Не би могъл, защото се бе вкаменил. Когато Страк се изправи срещу него, роботърговецът падна на колене, сякаш възнамеряваше да се моли. Устата му продължаваше да помръдва, но Страк не чуваше нищо, или по-скоро това, което чуваше, наподобяваше животинско мучене. Предположи, че таласъмът го умолява за нещо. Понякога играчите прибягваха до този ход. _Слънце, огряващо песъчлив бряг._ Но съществото срещу него не играеше. Сигурен бе в това и осъзнаваше, че е против правилата. Това никак не му харесваше.
	Той вдигна меча. _Разходка по брега._ Разат-Каджи, този мръсен нарушител на правилата, продължаваше да мърда с уста. _Зелени хълмове и пухкави бели облачета._
	Мечът на Страк започна да се спуска. Устата на роботърговеца остана зейнала в беззвучен писък. _Усмихнатото лице на орката от неговите сънища._
	Мечът разсече шията на роботърговеца. Главата му се отдели от раменете и подскочи назад. От шията бликна кръв. Краката се подгънаха и тялото рухна на пода. Страк проследи с изцъклен поглед полета на главата — тромава птица без криле — и се зарадва, когато видя, че му се усмихва.
	После главата тупна на пода и се изтърколи, кънтейки като зряла диня.
	Страк се облегна изтощен на стената. Беше в приповдигнато настроение, защото осъзнаваше, че е извършил едно добро дело. После се размърда и тръгна, кашляйки сподавено, към вратата. Главата му бе изпълнена с музика и звуци. Изгуби няколко секунди, докато уцели резетата и отвори вратата.
	Излезе навън, следван от валма бял пушек, и се втренчи изумен в яркия пейзаж.


>>	19.

	— Изпий това — Алфрей подаде на Страк втора чаша с димяща зелена отвара.
	— О, стига толкова! — изпъшка Страк, стиснал главата си с ръце.
	— Поел си голяма доза пелуцид. Ако искаш да се отървеш по-бързо от него, трябва да пиеш от отварата и да се нахраниш.
	Страк вдигна глава и въздъхна. Очите му бяха подпухнали и зачервени.
	— Добре, дай насам. — Той дръпна чашата, гаврътна я на един дъх и направи кисела физиономия.
	— Чудесно. — Алфрей взе чашата, наведе се към врящото над огъня котле и я напълни отново. — Посръбвай си от това, докато стане готово яденето. А аз ще ида да проверя как върви подготовката. — Той се запъти към оръженосците, които товареха конете.
	Веднага щом се увери, че Алфрей не го вижда, Страк обърна чашата и изля съдържанието й в тревата.
	Бяха изминали няколко часа, откакто бе напуснал хижата. Беше вървял известно време без посока и цел, преди да се натъкне, съвсем случайно, на останалите орки от ловния отряд. Те влачеха след себе си половин дузина убити лембари. Страк залиташе и дърдореше непонятно и се наложи да го отнесат обратно до лагера. Едва там намери достатъчно сили да им разкаже, на пресекулки, като се объркваше и повтаряше едни и същи фрази по няколко пъти, какво му се бе случило.
	Върху огъня на шишове бе набучено лембарско, което изпълваше въздуха с апетитни ухания. Огладнял от преживяното и погълнатата доза пелуцид, Страк преглътна голямо количество слюнка.
	Появи се Койла с две паници месо и приседна до него. Той се нахвърли лакомо върху онази, която тя му подаде.
	— Исках да ти кажа, че наистина съм ти благодарна — поде тя. — Задето уби Разат-Каджи, имам предвид. Макар че предпочитах да го свърша сама.
	— Удоволствието беше изцяло мое — изсумтя Страк, дъвчейки.
	Тя го гледаше внимателно.
	— Сигурен ли си, че той не каза накъде са се отправили Лекман и аверите му?
	Страк все още се бореше с последствията от ефекта на пелуцида. Точно сега не му беше до заяждане.
	— Казах ти всичко, което зная. Изчезнали са.
	Койла се намръщи.
	— Предполагам, че повече няма да ги видим — добави той, опитвайки се да я успокои. — Тези страхливци едва ли ще посмеят да се изпречат пред дружината.
	— Те са ми длъжници, Страк — заяви тя. — И аз смятам да си прибера дълга.
	— Зная и ще ти помогнем с всичко, с което можем. Но точно сега не можем да тръгнем да ги търсим. Ако обаче пътищата ни се пресекат отново…
	— Не съм съгласна да чакам. Време е някой да се разправи с тях.
	— Не ти ли се струва, че си малко вманиачена на тази тема? — попита той, като продължаваше да дъвче.
	— Нямам нищо против да съм вманиачена! И ти щеше да се чувстваш така, ако те бяха подлагали на унижения, сякаш си добитък!
	— Да, така е. Само че в момента не можем да направим нищо по въпроса. Да поговорим за това по-късно, а? Нали разбираш, още не съм съвсем добре.
	Тя кимна, остави паницата си при огъня и се отдалечи.
	От другата страна на огъня неколцина оръженосци съшиваха кожени елеци. Около тях бяха разхвърляни парчета прясно одрана кожа.
	Страк тъкмо привършваше с яденето, когато Алфрей се върна и му рече:
	— Готови сме да тръгваме за Дроган. Когато кажеш…
	— И аз съм готов. Не мога да кажа, че главата ми е съвсем ясна, но язденето ще я оправи.
	Приближи се Хаскеер, нарамил няколко елека. След него подтичваше Джъп.
	— Не са съвсем по мярка — рече той, докато ги оставяше на земята.
	— Аз пък не смятах, че подобно нещо може да те обезпокои — подметна джуджето.
	Хаскеер го игнорира и се зае да раздава елеците.
	— Я да видим… капитане. — Той хвърли на Страк един елек. — Алфрей — ето и на теб. Джъп. Виж този — като за дребосък е. На мен и задника не може да ми покрие!
	Джъп дръпна елека и се озъби:
	— Хубаво ще е от време на време да използваш главата си. Поне ще е някакъв напредък.
	Хаскеер се захили и си тръгна.
	Страк все още се полюшваше неуверено.
	— Как се чувстваш? — попита го Алфрей.
	— Поносимо. Но известно време няма и да помисля за пелуцид.
	Алфрей се засмя.
	— Беше прав за звездите — продължи Страк. — Ако ги бях взел със себе си…
	— Зная. Имахме късмет.
	— Но сега можеш да ми ги върнеш.
	— Помисли ли за предложението ми да ги разделим?
	— Съгласен съм, че е разумно, но предпочитам да останат у мен. Ако се наложи да се отделя пак от дружината, ще ги предам на теб.
	— Ти решаваш, Страк. — По тона му личеше, че не е съгласен с решението на капитана. Бръкна в джоба си и извади трите звезди, но не бързаше да ги върне. Държеше ги в шепата си и ги разглеждаше внимателно. — Ще ти призная нещо. Радвам се, че ти ги връщам. Докато бяха в мен, ме измъчваше ужасното чувство за отговорност.
	Страк взе звездите и ги прибра в кесията си.
	— Зная какво имаш предвид.
	— Странно нали? И двамата изпитваме едно и също, а нямаме ни най-малка представа за какво са предназначени звездите. Какво ще правим сега, Страк? Ще опитаме ли да вземем още една звезда от кентаврите?
	— Нали знаеш, първоначалната ми идея бе да ги разменим с Дженеста срещу опрощаване на „провиненията“ ни. Но колкото повече мисля, толкова повече се убеждавам, че не бива да го правим.
	— И защо?
	— Първо, едва ли ще можем да се разберем с нея. Но по-важна е силата, която се крие в тези реликви.
	— Но нали точно в това е въпросът? Ние не знаем нищичко за нея.
	— Така е. Но научихме това-онова по време на пътя. Обясненията на Таннар например. И фактът, че Дженеста, която е магьосница, ги иска.
	— И какво ще правим с тях?
	— Мислих си да потърсим някой, който ще ни помогне да ги използваме. Но за добро — за да помогнем на орките и другите древни народи. Може би дори да ударим човеците и нашите тирани.
	— И къде ще намериш този „някой“?
	— Открихме Моббс и той ни разказа за инструментумите.
	— Съжаляваш ли, че го срещнахме и стана така?
	— Всичко на този свят се променя. Моббс не ни е карал да вършим онова, което направихме. Само ни даде причина, макар и доста мъглява. Затова смятам, че трябва да потърсим някой, който знае повече. Магьосник, алхимик, какъвто и да е.
	— Вместо да ги предложим на Дженеста срещу живота ни?
	— Помисли си, Алфрей. Дори да се спогодим с Дженеста, какъв живот ни очаква? Наистина ли вярваш, че можем да се върнем и да станем такива, каквито бяхме? Да се държим така, сякаш нищо не се е случило? Не, това е минало. Тези дни са забравени. Не виждаш ли, че цялата страна е обхваната от пламъци? Трябва ни нещо по-голямо. — Той постави ръка върху кесията. — И може би тези реликви са ключът към него.
	— Може би.
	— Да тръгваме за Дроган.
	Той даде заповед да вдигат лагера.


	До гората имаше само два-три часа път. Не беше никак трудно да се ориентират. Трябваше просто да следват брега на залива.
	Както Страк се надяваше, от ездата главата му бързо се проясни. Но устата му постоянно съхнеше и той изпи огромни количества вода.
	Страк предложи манерката си на Койла, която яздеше до него в челото на колоната. Но тя поклати глава и рече:
	— Разговарях с Хаскеер. Или по-скоро се опитах да разбера какво се е случило, когато открадна звездите.
	— И?
	— Ами той си е съвсем същият, какъвто беше преди. Освен когато трябва да обясни какво му се е случило.
	— Мисля, че казва истината и че не знае какво го е сполетяло.
	— Аз също. Въпреки че тогава ме халоса по главата. Но не съм сигурна, че бих му се доверила отново, Страк. Макар че помогна за спасяването ми.
	— Не мога да те виня за това. Според мен обаче с него се е случило нещо необичайно, нещо извън неговия контрол. Какъвто и да е Хаскеер, той не е предател.
	— Единственото, което успях да изкопча, бе, че звездите му „пеели“. После млъкна засрамено. Това с песните прозвуча толкова налудничаво.
	— Не мисля, че му хлопа дъската.
	— Нито пък аз. Някакви идеи какво може да означава това?
	— Не. За мен това са най-обикновени предмети.
	— Но все трябва да имат някакво предназначение, нали?
	Той се усмихна.
	— И да имат, засега не ми е известно. Иначе щях да ти го кажа. Одеве разговарях по същия въпрос с Алфрей. Не му казах обаче, че дори звездите да са мъртви, безполезни късчета дърво, или нещо от този род, пак щях да тръгна да ги събирам.
	Койла го погледна изненадана.
	— Не се тревожи, не съм луд — успокои я той. — Но мисля, че ако ни е нужно наистина нещо, то е цел. Без цел, дружината ще се разпадне. Сигурно е заради военното ни възпитание. Дори да не сме вече част от ордата, ние си оставаме орки, все още принадлежим към оркския народ, макар и преследвани. Затова или трябва да се държим един за друг, или ще ни видят сметката поединично.
	— Разбирам. Има нещо в природата на орка, което го кара да търси компанията на другарите си. Струва ми се, че просто не сме били създадени да бъдем единаци. Както и да е, Страк, мисля че си прав. Трябва ни цел, обединяваща идея. Дори да се окаже, че е само загуба на време. Ще се опитаме.
	— Да — засмя се той. — Поне ще се опитаме.
	Стигнаха покрайнините на гората. Беше гъста, стара, тъмна гора.
	Страк даде знак да спрат и махна на Алфрей, Джъп и Хаскеер.
	— Какъв е планът, капитане? — попита Джъп.
	— Прост и директен. Отиваме там с предложение за преговори. Под парламентьорски флаг.
	Алфрей се зае да измайстори флага, като за целта използва едно оркско копие.
	— Как мислиш, Страк, дали в гората има повече от един клан?
	— Да се надяваме, че колкото и да са, ще се отнасят дружелюбно към нас. Да вървим.
	Те навлязоха сред дърветата, като се оглеждаха с опасение. Алфрей държеше вдигнат флага. И той, както всички останали, осъзнаваше, че макар да бе познат сред много народи, парламентьорският флаг не винаги биваше приеман.
	В гората бе хладно и миришеше на влажна почва. Не беше толкова тъмно, колкото им се бе сторило в началото. Тишината бе почти пълна и това ги изнервяше допълнително.
	Яздиха десетина минути и излязоха на малка полянка.
	— Защо не смея да говоря на висок глас? — прошепна Койла.
	Алфрей вдигна глава към короните на дърветата, които се извисяваха високо над тях.
	— Защото това място изглежда някак свято.
	Джъп се съгласи:
	— Предполагам, че тук магията е силна. Водата в залива, дърветата — всичко това я задържа. Това може да е един от последните недокоснати оазиси на Марас-Дантия, такава, каквато беше някога.
	Хаскеер бе в далеч по-прозаично настроение.
	— Добре де, какво ще правим сега? Ще се мотаем, докато срещнем някой кентавър?
	Изведнъж от всички страни, иззад дърветата и храсталаците, наизлязоха кентаври. Някои държаха дълги, тънки копия. Повечето имаха къси лъкове от рог, с насочени към орките стрели.
	— Спокойно! — даде знак Страк. — Без внезапни движения!
	Един кентавър излезе напред. Беше млад, с горделива осанка. Тялото му бе покрито с къса кафеникава козина. Имаше красива опашка и яки копита. Горната част на тялото му, която наподобяваше човешка, беше мускулеста и богато окосмена по гърдите. Дълга къдрава брада украсяваше лицето му.
	Конете на орките се задърпаха уплашено.
	— Намирате се в земите на нашия клан — обяви кентавърът. — Какво ви води насам?
	— Идваме с мир — увери го Страк.
	— С мир ли? Вие сте орки.
	— Да, зная какво се говори за нас. Славата ни стига надалеч. Но също като вас и ние воюваме за справедлива кауза и не потъпкваме парламентьорския флаг.
	— Добре казано. Аз съм Гелорак.
	— А аз — Страк. Това е моята дружина — Върколаците.
	Кентавърът повдигна вежди.
	— Чували сме за вас. Сами ли идвате, или някой ви праща?
	— Тук сме по своя воля.
	Другите кентаври продължаваха да държат лъковете си насочени към орките.
	— Страк, за теб се говори, че носиш неприятности. Пак те питам — какво те води насам?
	— Нищо, което да ви донесе неприятности. Търсим един кентавър на име Кеппатаун.
	— Нашият водач? Оръжие ли ви трябва?
	— Не. Ще разговаряме с него по друг въпрос.
	Гелорак го огледа замислено.
	— Нека той реши как да постъпи с вас. Ще ви отведа при него. — Той погледна меча на Страк. — Няма да ви оскърбя, като поискам да ми предадете оръжията си. Зная, че за орките това ще е голямо унижение. Но разчитам, че за вас ще е въпрос на чест да не престъпвате примирието, като извадите оръжие, дори под въздействие на гнева.
	— Благодаря ти. Оценяваме внимателното ти отношение. Няма да вадим оръжия, освен ако не бъдем нападнати. Имаш думата ми.
	— Много добре. Последвайте ме.
	Той махна с ръка. Лъковете бяха свалени.
	Гелорак ги поведе към най-гъстата част на гората, а останалите кентаври тръгнаха след тях. Отново излязоха на поляна, но тази бе по-просторна.
	На нея имаше постройки, които наподобяваха конюшни, както и обикновени на вид къщи със сламени покриви. Най-голямата сграда приличаше на отворен хамбар. В предния му край бе поставена огромна наковалня. Сред нетърпима жега и облаци дим изпотени кентаври удряха с чукове върху наковалнята и помпаха въздух с меховете. Други използваха дълги щипци, за да изваждат нагорещени късове желязо от пещите. После ги пускаха сред съскане и пара в каци с вода.
	Наоколо сновяха на воля прасета и кокошки. Миришеше на оборски тор, но едва ли беше само заради домашните животни.
	Дузина кентаври, млади и стари, се занимаваха с ежедневната си работа. Повечето от тях спряха и се облещиха, когато видяха Върколаците. Страк се поуспокои, когато си даде сметка, че реакцията им е породена по-скоро от любопитство, отколкото от враждебност.
	— Почакайте тук — нареди им Гелорак и се отдалечи към оръжейната.
	— Какво мислиш? — прошепна Койла.
	— Засега се държат благосклонно. Освен това ни отведоха при оръжейната. Това е добър знак.
	Появи се Гелорак, придружен от друг кентавър. Беше на средна възраст, с посивяла брада. Имаше яко, мускулесто тяло, което сочеше, че все още е в зрели години за своя вид, но видимо накуцваше. Десният му преден крак бе изсъхнал и скъсен и се влачеше по земята.
	— Добра среща! — поздрави го Страк.
	— Добра среща! Аз съм Кеппатаун. Да знаете обаче, че съм твърде зает и не обичам празните приказки. Какво искате?
	— Да обсъдим един важен въпрос. Искаме да ти предложим сделка, която може да е изгодна за теб.
	— Ще видим тая работа. — Той ги огледа внимателно. Имаше умни, проницателни очи. — Всъщност, предполагам, че каквото и да е, можем да го обсъдим по време на ядене. Ще ни направите ли компания?
	— Благодаря. — Страк неволно потрепери при мисълта, че може да им предложат нещо, което да не е по вкуса им. Но нямаше как да откаже.
	Орките наскачаха от конете и се отправиха към скованите под дърветата маси. От едната им страна имаше пейки и те насядаха по тях. От другата страна кентаврите останаха прави.
	Поднесоха месо и риба. Имаше прясно изпечен хляб, купи с плодове и кошници с ядки и изсушени горски насекоми. Донесоха и ейл, заедно с кани опияняващо червено вино.
	След като похапнаха, колкото да не обидят своите домакини, Страк вдигна тост.
	— Искам да отправя най-сърдечните си благодарности за тази щедра трапеза — рече той.
	— Често съм казвал, че са малко споровете, които да не могат да бъдат решени на маса, с добро хапване и пийване — отвърна Кеппатаун. Той изпи халбата си на един дъх и хлъцна. — Предполагам обаче, че при вас, орките, е различно. Ние първо задаваме въпроси, а после се бием. При вас май е обратното?
	— Не винаги, Кеппатаун. Ние също сме склонни да се вслушаме в гласа на разума.
	— Сигурен съм, че е така — отвърна добронамерено Кеппатаун. — Та какво ви води насам?
	— У теб е един предмет, който бихме искали да закупим.
	— Ако става въпрос за оръжия, по-добри няма да намерите никъде в Марас-Дантия.
	— Не, не е за оръжия, макар че наистина вашите са най-добри. — Страк вдигна халбата си и отпи. — Говоря за една реликва. Наричаме я звезда. На теб може да ти е известна като „инструментум“.
	След тези думи на масата се възцари мълчание. Страк се надяваше, че това няма да се окаже затишие пред буря.
	Но след известно време Кеппатаун се усмихна, което бе знак за възобновяване на разговора, макар че сега той заговори толкова тихо, че трябваше да се напрягат, за да го чуят.
	— У нас наистина има такъв предмет — призна той. — И вие не сте първите, които идват тук, с надеждата да го получат.
	— Значи са идвали и други?
	— Да — през годините.
	— Мога ли да попитам кой?
	— О, бяха най-различни. Книжници, наемни войници, магьосници, овладели черната или бялата магия, мечтатели…
	— И каква беше тяхната участ?
	— Убивахме ги.
	Като чуха това, орките се спогледаха.
	— Но не и нас? — не се изплаши Страк.
	— Вие дойдохте да питате, не се опитахте да го вземете. Говоря за онези, които пристигнаха тук с лоши намерения.
	— Имаше ли и такива, които идваха с добро?
	— Някои. На тях подарявахме живота, но си тръгваха разочаровани.
	— Защо?
	— Защото не можеха или не желаеха да приемат условията, при които бихме разменили звездата.
	— И какви са тези условия?
	— Ще стигнем до това. Първо ще трябва да се срещнете с някого. — Той се обърна към стоящия до него Гелорак. — Доведете Хеджест и му кажете да вземе реликвата. — Гелорак допи виното и препусна към гората. — Нашият шаман — поясни Кеппатаун на Страк. — Той е пазачът на инструментума.
	След известно време се появи Гелорак, следван от друг кентавър. За разликата от останалите членове на тукашния клан, той носеше няколко огърлици от камъчета, или може би мидени черупки. Гелорак държеше в ръцете си дървена кутия. И двамата вървяха бавно.
	След като ги представиха и Хеджест кимна унесено в отговор, Кеппатаун заповяда да покажат звездата. Поставиха украсената кутия на масата и я отвориха.
	Вътре наистина имаше звезда, но тя бе различна от тези, които бяха у Страк. Тази беше сива, само с два лъча, стърчащи от централната сфера.
	— Нищо особено, а? — подметна Кеппатаун.
	— Вярно — съгласи се Страк. — Може ли?
	Вождът на кентаврите кимна.
	Страк извади внимателно звездата от кутията. Хрумна му, че може да е фалшификат. Докато я държеше, я притисна незабележимо с пръсти. Звездата беше необичайно здрава, съвсем като другите.
	Кеппатаун изглежда разбра какво прави Страк, но не каза нищо.
	— По-яка е, отколкото изглежда. На практика е неразрушима. Не бях виждал подобно нещо, а съм работил с всякакви материали. Не успях дори с огън.
	Страк остави звездата в кутията.
	— Защо ти е нужна? — попита го Кеппатаун.
	Един въпрос, който Страк се надяваше да избегне.
	— Ние сме от ордата на Дженеста — подхвана той отдалеч, решил, че половинчатата истина е по-добра от лъжата. — Но ни прогониха, обявиха ни за изменници. Мислехме си, че ще можем да си възвърнем положението, ако й я отнесем. Тя е страстна почитателка на древни реликви — добави той.
	— Странно увлечение, като се има предвид репутацията й.
	— Ние, орките, сме силно привързани към своята орда. А този предмет е единственият ни пропуск за връщане.
	Страк имаше странното усещане, че Кеппатаун не вярва на нито една негова дума. Освен това му се стори, че не трябваше да споменава Дженеста. Всички познаваха злия й нрав. Кентавърът можеше да сметне, че тя е неподходящ приемник за звездата.
	Ето защо беше изненадан, когато Кеппатаун каза:
	— Не ме интересува кому и за какво е потрябвала. С радост бих се отървал от тази проклетия. Тя ни носи лош късмет. — Той кимна към кутията. — Какво знаете за тази звезда и нейните евентуални посестрими?
	Страк не пропусна да отбележи, че Кеппатаун не беше сигурен в съществуването на другите звезди. Реши да не му казва, че държи в себе си още няколко.
	— Много малко, ако трябва да бъда искрен.
	— Това ще разочарова нашия приятел Хеджест. Всичко, което ни е известно, е, че би трябвало да притежава магични сили. Но вече двайсет сезона той се опитва да изстиска нещо от тази тук без никакъв успех. Ако питате мен, това е лембарско говно.
	Кеппатаун не предлагаше, а търсеше информация. Страк почувства облекчение. Ако знаеше малко повече, кентавърът можеше да затрудни преговорите.
	— Одеве спомена, че съществуват някакви условия, при които би се разделил със звездата — припомни му той. — Но никой не е искал да ги приеме.
	— Така е. Никой не се и опита дори.
	— За търговия ли става въпрос? Можем да предложим първокачествен пелуцид за…
	— Не. Искам срещу звездата не богатства, а дела. Но се съмнявам, че и ти ще се съгласиш.
	— Какво трябва да направя?
	— Нека първо те попитам нещо. Не те ли интересува откъде съм се сдобил с тази звезда?
	— Този въпрос ми мина през главата.
	— Там, където и окуцях. При Адпар, кралицата на ниядите.
	Страк не бе единственият, който се изненада от думите му.
	— Винаги съм смятал, че тя е само мит.
	— Защото сестра й, Дженеста, държеше другите да мислят така. Адпар не е мит. — Ръката му се спусна към съсухрения крак. — Дори е прекалено реална, както установих за свое съжаление. Истината е, че никога не напуска царството си. Малцина от онези, които влизат в него, успяват да се върнат живи и невредими.
	— Ще ни разкажеш ли какво се е случило? — попита Койла.
	— Историята е съвсем простичка. Както при вашия народ, и при нашия съществуват изпитания, на които подлагаме достигналите зряла възраст младежи. Като млад бях много суетен. Исках да премина този изпит с успех, какъвто никой друг кентавър не е показвал. Ето защо се отправих към двореца на Адпар, за да открия и взема звездата. По някаква невероятна случайност намерих реликвата и успях да избягам с нея, макар че едва не заплатих с живота си. Адпар ми прати заклинание, последствията от което виждаш. Сега, вместо да използвам оръжията на бойното поле, аз мога само да ги изработвам.
	— Съжалявам за бедата, която те е сполетяла — рече му Койла. — Не разбирам обаче какво искаш от нас.
	— Да си възвърна тялото такова, каквото беше някога, за мен е по-ценно от всичко на света. За това не бих платил със злато или кристал. Но бих дал звездата.
	— Ние не сме захари — припомни му Джъп. — Как очакваш да го направим? Вярно, нашият другар Алфрей притежава известни способности, но…
	— Но не достатъчни, за да излекувам подобен недъг — намеси се Алфрей.
	— Погрешно ме разбрахте — прекъсна ги Кеппатаун. — Аз зная как може да се подобри състоянието ми.
	— Да, но какво общо има това с нас? — попита го Страк.
	— Моят недъг е предизвикан от заклинание. Лечението също е магическо.
	— Кеппатаун, ние не сме магьосници.
	— Не, приятелю, ако беше толкова просто, отдавна щях да потърся услугите на някой прочут магьосник. Единственото, което би ме излекувало напълно, е една от сълзите на Адпар.
	— Какво?
	Орките нададоха учудени възгласи.
	— Ти си се побъркал — подметна Хаскеер. Страк му хвърли гневен поглед.
	— Де да беше така, стотник — отвърна му със спокоен глас Кеппатаун. — Но това е самата истина. Адпар сама ми каза, че това е единственото лечение.
	Последва продължителна тишина, нарушена от Койла.
	— А защо не й предложи размяна? Звездата срещу твоето възстановяване?
	— Предложих, разбира се. Но тя се опита да ме измами. Искаше да вземе звездата и да ме убие. Трябва да знаете, че ниядите са злобна и отмъстителна раса. Убедихме се в това, защото техни отряди често нападат покрайнините на нашата гора.
	— Чакай да изясним нещата — махна с ръка Страк. — Вземаме ти една сълза от Адпар, а ти ни даваш звездата, така ли?
	— Имаш думата ми.
	— И какво ще включва това?
	— Пътешествие до нейното царство, което е разположено там, където Скарокските тресавища се преливат в Малолторските острови. Това е само на един ден езда оттук. Но районът не е спокоен. Адпар воюва със своите съседи — мръковете.
	— А те са миролюбци, нали? — подметна подигравателно Хаскеер.
	— Каквито и да са, когато си имат за съсед Адпар, налага се да забравят за мира. Освен това се конкурират за храната. И океанът, също като земята, страда от отслабването на магията, причинено от хората.
	— Къде точно е разположен замъкът на Адпар? — попита Страк. — Можеш ли да ни го покажеш на картата?
	— Да. Но се боя, че не е никак лесно да се стигне до него. Баща ми веднъж поведе една експедиция, чиято цел бе да заловят Адпар. Нито той, нито другарите му се върнаха. Тежък удар за нашия клан по онова време.
	— Не бих искал да обиждам духа на баща ти, но вие не сте свикнали да воювате. С нас няма да им е много лесно.
	— Не се и съмнявам. Но трудностите не се изчерпват само с пътуването. Не мога да си представя как може да бъде накарана една коравосърдечна кучка като Адпар да пророни сълзи.
	— За нас този въпрос е още по-неясен — призна Койла.
	— Че защо?
	— Орките не плачат.
	Кеппатаун я погледна изненадано.
	— Не го знаех. Съжалявам.
	— Задето не пускаме сълзи ли?
	— Ще трябва да обмислим този проблем — рече Страк. — Но смятам да опитаме.
	— Наистина ли?
	— Не мога нищо да ти обещая, Кеппатаун. Ще проведем разузнаване и ако установим, че задачата е извън възможностите ни, ще се откажем. При всички случаи ще те известим за решението си.
	— И това е добре за начало — кимна кентавърът.
	— Все пак сме ти благодарни, че не скри от нас опасностите.
	— Предлагам ви да си отдъхнете тук тази вечер и да поемете утре. Освен това, не мога да не отбележа, че оръжията ви са крайно неподходящи. Ще ви въоръжим с най-доброто, което имаме.
	— Това е музика за оркските уши — засмя се Страк.
	— И още нещо. — Кеппатаун пъхна ръка в джоба на кожената си престилка, извади малка керамична купичка и я подаде на Страк.
	Алфрей втренчи очарован поглед в изрисуваните й стени.
	— Нещо против да попитам откъде я имаш?
	— От една друга младежка лудория — отвърна Кеппатаун и ако кентаврите се изчервяваха, сигурно сега лицето му щеше да е пламнало.


>>	20.

	Всеки път, когато навлизаше в онова, което мислено наричаше „отвъдното“, се налагаше да заплаща съответната цена. Силите му се топяха по малко, макар и на пръв поглед незабележимо. Намаляваше и способността му да координира мислите си.
	По този начин ускоряваше смъртта си.
	Тъй като не можеше да прекарва достатъчно време в регенерация, този проблем щеше само да ескалира. И наистина, действията му заплашваха и неговото тукашно „аз“.
	От друга страна си даваше сметка, че в положението, в което се намираше, всичко това има само относително значение. Но въпреки че намесите му бяха деликатни и едва забележими, те можеха да влошат нещата. При последния случай за малко не предизвика бедствие. Опитвайки се да направи онова, което трябваше, едва не стори нещо пагубно — при това отново.
	Но нямаше избор. Събитията бяха твърде напреднали. А сега дори съдовете на собственото му тяло се обръщаха едни срещу други. Само непредсказуемата съдба възпрепятстваше катастрофата, а онова, което можеше да направи, бе толкова незначително. И макар да бе изтощен, той се приготви да излезе, отново преобразен до неузнаваемост.
	Би могъл да позволи на смъртта да го отърве от бремето, но го спираше вината и мисълта, че е отговорен за толкова много страдания. И за още по-големите злини, които можеха да дойдат.


	Под привидното спокойствие, царящо сред редиците на присъстващите, се усещаше нарастваща паника.
	Адпар лежеше в мъждиво осветената коралова зала. Бяха я положили върху легло от водорасли, за които се смяташе, че притежават лечебни свойства, също както някои твърдяха, че вълните на океана имат подмладяващ ефект. Освен това тялото й бе покрито с лишеи, които пречистваха постоянно кръвта й.
	Изгаряше я треска. Устните й трепереха, оформяйки беззвучни слова, които оставаха непонятни за присъстващите. От време на време я чуваха да проклина боговете и с още по-голяма ненавист — своите роднини.
	Присъстваше избрана група старейшини, висши военни и придворни лечители.
	Вождът на старейшините изведе отвън за кратък разговор най-опитния лечител.
	— Открихте ли причината за страданието й? — попита той.
	— Не — отвърна лечителят. — Опитахме какво ли не, но никакъв резултат. — Той се наведе към него и зашепна съзаклятнически. — Подозирам обаче магьосническа намеса. Щях да повикам магьосник, ако не беше в разрез с изричните разпоредби на Нейно Величество, когато все още беше в съзнание.
	— Ще посмееш ли да го направиш сега и да проявиш неподчинение? Като се има предвид, че тя едва ли осъзнава какво става?
	Лечителят въздъхна.
	— Не познавам толкова добър магьосник из нашите земи, който да се справи с подобен проблем. Донякъде заради това, че тя се постара да се отърве от тях. Нали знаеш, че не можеше да понася съперници?
	— Не можем ли да повикаме някой извън царството?
	— Дори да намерим някой, склонен да опита, това няма да стане никак бързо.
	— Искаш да кажеш, че тя няма да го дочака?
	— Не смея да го заявя така откровено, но имам опасения. Мога само да…
	— Сега не е време за протакане, лечителю. Съдбата на царството е поставена на карта. Ще живее ли тя, или не?
	Лечителят въздъхна отново.
	— В момента е по-вероятно да не надмогне болестта. Ние, разбира се — побърза да добави той, — правим всичко възможно да я спасим.
	— Тя чува ли ни? — попита старейшината.
	— Не съм сигурен.
	Върнаха се при леглото. Тук ги заобиколиха останалите придворни.
	— Ваше Величество? — прошепна почтително старейшината, като се надвеси над леглото. Не последва отговор. Той повтори същите думи с поукрепнал глас. Този път Адпар се размърда лекичко.
	Лечителят допря влажна гъба до челото и устните й. Цветът й видимо се подобри.
	— Ваше Величество — повика я отново старейшината.
	Устните й помръднаха и клепачите й трепнаха.
	— Ваше Величество! — повтори той настойчиво. — Чуйте ме, умолявам ви.
	Тя изстена тихо и мъчително.
	— Не сте назначили свой наследник, Ваше Величество. Жизнено важно е да обсъдим този въпрос.
	Адпар измънка нещо неразбрано.
	— Съществуват групировки, които са готови на всичко, за да се докопат до трона. — Всъщност той знаеше, че кралицата се бе постарала да избие или изпрати в изгнание всичките си съперници. — Трябва да проговорите, Ваше Величество. Трябва да ми кажете името на наследника си.
	Кралицата несъмнено се опитваше да каже нещо, но нищо не се разбираше.
	— Само едно име, Ваше Величество. На този, който ще управлява.
	Устните й се размърдаха отново. Той се наведе и допря ухо до тях. Все още не можеше да разбере какво се опитва да каже. Напрегна слух.
	И тогава я чу. Тя повтаряше една-единствена кратка дума:
	— … аз… аз… аз… аз…
	Вече нямаше съмнение. Кралицата бе готова да остави след себе си хаос. Може би не беше в състояние да признае, че е смъртна. Или предпочиташе да я наследят безредици. И в двата случая резултатът щеше да е един и същ.
	Старейшината огледа присъстващите. По лицата им личеше, че знаят какво ги очаква.
	Нямаше как, дошло бе време да изоставят кралството и всеки да се погрижи за себе си. Щеше да се случи онова, което бе писано.


	Страк знаеше, че кентаврите не вярват в завръщането им. Всъщност те не се и опитваха да го прикрият.
	Въоръжиха ги с прекрасни нови оръжия, които орките възторжено одобриха. Койла бе особено щастлива да получи няколко прекрасно балансирани метателни ножа. Джъп стана притежател на изящно изработена бойна секира, Алфрей се сдоби с чудесен меч. А мечът на Страк нямаше равен.
	Малко след като напуснаха селището на кентаврите и се озоваха сами в гората, възникнаха първите очаквани неприятности.
	— Капитане, в що за безумно начинание ни забърка сега? — попита Хаскеер, който, както и следваше да се очаква, стана изразител на общото недоволство.
	— И преди съм ти казвал да си затваряш устата — сряза го Страк. — Прав ти път, ако не искаш да имаш нищо общо с нас. Но ми се струва, че се опитваше да ни докажеш верността си към дружината?
	— И не съм се отказал. Но какъв смисъл има да се захващаме с невъзможна задача?
	— Вдигаш твърде много шум, както винаги — скастри го Джъп. — И все пак, Страк, наистина с какво се захващаме?
	— Засега само сме на разузнаване. Ако се изправим пред нещо, което не е по силите ни, ще се върнем обратно в Дроган и ще кажем на Кеппатаун, че се отказваме.
	— И после какво? — попита Алфрей.
	— После пак ще преговаряме. Може да поискаме да ни възложи друга задача. Като да му намерим добър лечител.
	— Знаеш, че няма да се съгласи, капитане — отбеляза не без основание Хаскеер. — Ако наистина толкова държим на проклетата звезда, нека се върнем и я вземем. И без това ни чака бой, защо да не използваме изненадата?
	— Защото не е почтено — уведоми го ядосано Койла. — Казахме му, че ще се опитаме. Това не означава да се промъкнем обратно и да им прережем гърлата.
	— Дали сме дума — подкрепи я Алфрей. — Надявам се да не доживея деня, в който орките започнат да престъпват поетите обещания.
	— Добре, добре — въздъхна Хаскеер.
	Закатериха се по един затревен хълм. Когато стигнаха на върха, един от орките извика и посочи отсрещния връх. Там имаше самотен конник на бял кон. Носеше дълго синьо наметало.
	— Серафейм! — възкликна Страк.
	— Той ли е? — попита Алфрей.
	— Не мога да повярвам! — рече Джъп.
	Койла вече пришпорваше коня си.
	— Искам да си поговоря с този човек!
	Останалите я последваха надолу по хълма. Междувременно човекът прехвърли билото и се изгуби от погледите им.
	Когато дружината излезе на върха, от Серафейм нямаше и следа. Теренът във всички посоки бе равен и видимостта бе добра. Не разбираха къде може да се е скрил.
	— Какво, в името на Четворицата, става тук? — зачуди се Койла.
	Хаскеер местеше бавно поглед, засенчил очите си с длан.
	— Но как? Къде? Това е невъзможно!
	— Невъзможно или не, той го направи — рече му Джъп.
	— Трябва да е някъде наблизо — упорстваше Койла.
	— Оставете — махна с ръка Страк. — Имам чувството, че си губим времето.
	— Трябва да му се признае, че много го бива в изчезването — рече Хаскеер.
	От мястото, където се намираха, вече се виждаше началото на Скарокските тресавища. Отвъд тях, далеч на запад, синееше безбрежният океан, а сред него се открояваше огърлицата от малки острови.


	От много време Дженеста не бе повеждала лично армията си в някоя кампания.
	Всъщност настоящото придвижване на войската можеше да се нарече по-скоро военна операция и дори и това название щеше да е прекалено гръмко, като се имаше предвид, че основната му цел бе да плячкосат и разрушат едно малко селище. Но въпреки това я крепеше надеждата, че докато е извън стените на замъка, може да научи нещо за местонахождението на Върколаците. Освен това й беше приятно да излезе на въздух, пък и в края на краищата щеше да й помогне да попълни запасите си от магьосническа енергия.
	Само на половин ден път от Каменна могила се натъкнаха на истинско малко съкровище. Съгледвачите докладваха за унистко селище, толкова ново, че го нямаше дори на картите. Бяха го пропуснали даже шпионите й. Грешка, която щеше да бъде наказана, веднага щом се приберяха. Тя поведе армията си от орки и джуджета, общо десет хиляди, срещу поселището.
	Едва ли някога е имало по-добра илюстрация на поговорката „да използваш секира, за да прогониш феи“. Селището беше съвсем малко и зле защитено. Състоеше се от набързо вдигнати колиби и незавършена ограда. Обитателите му, около петдесетина на брой, ако се брояха и децата, бяха невежи селяци и скотовъдци, достатъчно глупави, за да дръзнат да се приближат до кралството й. Вбесиха я още повече, когато сметнаха, че ще е най-добре да се предадат. Всъщност тя мислено съжали, че не всички унисти са толкова лесни за побеждаване.
	Това, което последва, бе приятна добавка към магичните й резерви — сърцата на близо двайсетина подбрани жертви, изтръгнати още приживе. Успя да погълне само малка част от тях, разбира се, но изобилието от енергия й позволи да подложи на изпитание нещо, за което бе чела в старите писания.
	Преди да поеме на това малко пътешествие, тя бе пратила агенти на север, дълбоко в Хоянгерската пустош, за да докарат каруци с лед и твърд сняг. Натъпкан в каци, които на свой ред бяха увити със зебло и кожи, товарът бе доставен бързо, преди да се разтопи. Сега тя нареди да приберат човешките органи в каците, с намерението да се храни с тях постепенно, докато ледът се топи. Вярно, че нищо не можеше да замени пресния продукт, но въпреки това щяха да свършат добра работа.
	Ако се получеше, смяташе да прибягва до подобен подход за запазване на храната по време на продължителните походи.
	Дженеста излезе от колибата, където бе устроила своето ужасяващо пиршество и попи с кърпичка окървавените си устни. Остана малко изненадана от апетита, с който се бе нахранила. Още едно последствие от разходката на чист въздух, реши тя.
	Мерсадион имаше доста обезпокоен вид. Чакаше я намръщен на коня си.
	— Изглеждате ми обезпокоен, генерале — обърна се тя към него, докато си бършеше ръцете. — Не ви ли радва победата?
	— Разбира се, че ме радва, Ваше Величество — побърза да отвърне той с угодническа усмивка.
	— Тогава какво ви яде?
	— Милейди, офицерите ми докладват за нарастващо недоволство сред армията. Не е голямо, но достатъчно, за да ме обезпокои.
	— Мислех, че си се справил вече с това, Мерсадион — скастри го тя недоволно. — Нали заповядах да бъдат екзекутирани смутителите?
	— Така и направих, милейди, по няколко от всеки полк. Това обаче сякаш предизвика ново недоволство.
	— Тогава убий още. Каква е причината за днешните им оплаквания?
	— Изглежда, милейди, поставят под въпрос необходимостта да се разруши това… селце.
	— Какво!?
	Той пребледня, но намери сили да продължи.
	— Не е каквото си мислите, милейди. Просто някои от орките смятат, че ще е по-правилно къщите да се оставят. Не искат да бъдат разрушавани. Смятат, че ще е по-добре в тях да живеят жените и децата на орките, загинали на служба при вас.
	— Аз пък държа да ги разрушим! Като предупреждение към страхливците. Нека знаят какво очаква семействата им, ако не се представят подобаващо!
	— Да, милейди — склони покорно глава Мерсадион.
	— Генерале, започвам да се съмнявам във вашата способност да поддържате реда. — Мерсадион се сви върху седлото. — И си мисля, че първото, което трябва да направим, като се върнем в Каменна могила, е да изтребим до крак тези непокорници!
	— Милейди.
	— А сега ми донеси една факла!
	— Ваше Величество?
	— Факла, за бога! Трябва ли да ти нарисувам картинка в прахта?
	— Не, Ваше Величество. — Той скочи от седлото и се затича към останките на колибите.
	Докато чакаше нетърпеливо връщането му, тя зарея поглед към кръжащите високо в небето бойни дракони.
	Мерсадион се върна с дървена факла, чиято глава бе усукана с натопен в катран плат.
	— Запали я! — нареди му тя с привидно безразличие.
	Той коленичи и извади огниво, докато тя го стрелкаше с нетърпеливи погледи. Най-сетне успя да запали факлата.
	— Дай я тук! — кресна му тя и я дръпна от ръката му. След това се приближи до колибата, от която преди малко бе излязла.
	— Това село е унистко гнездо. Няма да е достатъчно назидание, ако само го унищожим. А аз не обичам да оставям нещата недовършени. — Тя хвърли факлата вътре. Почти веднага лумнаха пламъци. Чуха се писъците на неколцината останали живи човеци.
	Тя се върна при коня си и скочи на седлото. Той направи същото.
	— Наредете на армията да тръгва — заповяда му тя. — Ще потърсим следващото гнездо.
	Докато се отдалечаваха, Дженеста погледна през рамо към селото. Пожарът се разрастваше бързо. Скоро от селото щеше да остане само пепел.
	— Ако искаш нещо да се свърши както трябва, свърши си го сам — обърна се тя с ведра усмивка към генерала. — Както обичаше да казва многоуважаваната ми майка Вермеграм.


>>	21.

	Скарокските тресавища изглежда имаха свой собствен климат.
	На пръв поглед времето там не се отличаваше от това в равнините, само дето бе доста по-неприятно. Облаците бяха по-ниски, дъждът — почти непрекъснат, вятърът — по-хапещ. Беше и по-студено. Може би защото нямаше какво да се изпречи на пътя на въздушните маси, които се спускаха откъм настъпващата ледена планина. Нямаше нито планини, нито гори, които да образуват естествена преграда срещу тях, а веднъж пристигнали, те се смесваха с хладината, идваща от Норантелийския океан.
	Доволни от наскоро ушитите кожени елеци, оръженосците бяха спрели в покрайнините на блатата и оглеждаха този вещаещ нещастия пейзаж.
	Пред тях се простираше огромно и равно мочурище от черна тиня и пясъци. Тук-там се виждаха малки езера, пълни с жълтеникавозелена, жабунясала вода. На места стърчаха единични изсъхнали, наподобяващи скелети дръвчета, които само придаваха допълнително униние на тази мрачна картина. Вонеше на разложена риба и други, още по-нездравословни неща. Нямаше и следа от живинка, не се виждаха дори птици.
	В далечината се ширеше океанът. Повърхността му бе разпенена, сивкава. Малко по-навътре стърчаха Малолторските острови, полускрити от мъгли, необитаеми. Някъде там, сред вълните, мръковете се бореха за своето несигурно съществуване.
	Това беше тъжна и окаяна сцена и Страк не можа да не я сравни с величествения пейзаж от неговите сънища.
	— Така — заговори Хаскеер. — Видяхме, каквото има за виждане, не ни хареса, сега да се връщаме.
	— Не бързай толкова — спря го Страк. — Нали казах, че ще разузнаем.
	— Какво има да се разузнава? Само гадни пущинаци.
	— А ти какво очакваше? — зачуди се Джъп. — Танцуващи девици, които да те замерят с розови листенца?
	Койла прекъсна караницата, като се обърна към Страк.
	— Как смяташ да го прекосим, капитане?
	— Според Кеппатаун ниядското царство се намира от другата страна на блатата, на брега на океана. По-голямата част от него била под юдата.
	— Страхотно — промърмори Хаскеер. — Сега пък ще сме риби.
	Страк го игнорира.
	— Но в двореца на Адпар може да се влезе както по вода, така и по суша. Ако ще го нападаме, ще ни е нужна цялата дружина, с изключение на тези, които ще останат при конете.
	— Нали не смяташ да възложиш тази задача на мен? — попита малко настръхнало Алфрей.
	Пак се притеснява за възрастта си, помисли си Страк. Изглежда става все по-чувствителен на тази тема.
	— Не, разбира се. Ще ни трябваш там. Но, както вече казах, не можем да вземем конете. Талаг, Лиффин, ще ги оставим на вас. Съжалявам, но това също е важна задача.
	Двамата кимнаха умърлушено. Никой орк не обичаше да му възлагат скучни задачи, когато наближава бой.
	Джъп върна разговора към непосредствено предстоящото.
	— Значи предлагаш да действаме направо. Без да пращаме съгледвачи?
	— Да. Ще прекосим блатата и ако обстановката позволява, ще влезем в двореца. Не ми се ще да губим повече време.
	— Виж, това вече ми харесва — подметна Хаскеер.
	— Спомнете си какво каза Кеппатаун — продължи Страк. — Че в момента Адпар има някакви неприятности. Това също може да ни помогне. Но ако положението стане напечено, ще се върнем, без да встъпваме в бой. Животът ни е по-важен от някакви местни размирици.
	— Съгласен — кимна Джъп.
	Страк погледна към небето.
	— Да вървим, преди да е заваляло по-силно. — Той се обърна към Талаг и Лиффин. — Както казах, не възнамеряваме да се задържаме тук. Но ако не се върнем до утре сутрин, действайте както намерите за добре. Можете да продадете конете. Това ще ви осигури известна издръжка.
	Двамата го изгледаха мълчаливо.
	— Дръжте се близо един до друг — инструктира Страк останалите. — И си отваряйте очите.
	— Както винаги — кимна Джъп.
	— Помнете, противникът тук е в стихията си. Ниядите се чувстват еднакво добре и във водата и на сушата. Чуваш ли, Хаскеер?
	— Да — кимна стотникът, сетне попита: — Защо го казваш точно на мен?
	Навлязоха в тресавището. И тук, като в Дроганова гора, цареше тишина. Но това бе различна тишина. Онази там бе мирна. Тази бе неспокойна, донякъде зловеща. Докато Дроган обещаваше, тресавището заплашваше. Въпреки че наоколо не се виждаха противници.
	В началото стъпваха в мека почва, скоро след това навлязоха в тиня. Страк се огледа и забеляза, че Хаскеер върви малко встрани от останалите.
	— Дръж се към колоната — викна му той. — Не се отделяй. Не знаем какво може да се спотайва по тези места.
	— Не бери грижа, началник — отвърна нехайно Хаскеер. — Зная какво правя.
	Чу се отчетлив, всмукващ звук. За секунда Хаскеер потъна до пояс в тинята.
	Другите се хвърлиха към него. Той продължаваше да потъва.
	— Не се бори, само ще стане по-лошо — предупреди го Алфрей.
	— Измъкнете ме от тук де! — сърдеше се Хаскеер. — Не стойте така, направете нещо!
	Страк обаче скръсти ръце.
	— Чудя се дали да не те оставя да потънеш до устата. Може би това е единственият начин да я затворим.
	— Хайде, капитане! — замоли се Хаскеер. — Тук е ужасно студено, мамка му!
	— Е, добре, извадете го.
	Измъкнаха го не без усилие. Хаскеер не спираше да проклина. Куртката му беше изцапана. От ръкавите му висяха черни водорасли.
	— Пфу, как вони! — оплака се той, докато размазваше калта по лицето си.
	— Не се тревожи — успокои го Джъп. — Никой няма да забележи.
	— Благодари се на Четворицата, че не беше ти, дребосък такъв! На две стъпки по-надолу вече щеше да си се удавил!
	Койла вдигна ръка да скрие усмивката си.
	— Е, гледай да се държиш към нас, ясно? — попита го Страк.
	Продължиха отново под несекващите оплаквания на Хаскеер. След около час забелязаха в далечината верига неравни скали. В някои от тях бяха пробити огромни дупки, през които се виждаше океанът.
	Койла се намръщи.
	— Ако това е границата на ниядското кралство, питам се, къде са пазачите?
	— Може да са по-нататък — предположи Страк.
	— А ние накъде ще продължим? — намеси се Алфрей.
	— Според Кеппатаун една или няколко от тези пещери водят към двореца. Жалко, че не е запомнил коя точно. Избери една.
	Алфрей помисли малко и посочи:
	— Онази там.
	Приближиха я безшумно и влязоха. Беше най-обикновена пещера.
	— Алфрей, добре че не се налага да се прехранваш по този начин — присмя му се Хаскеер. — Сега какво, Страк?
	— Ще ги обикаляме наред, докато открием нужната.
	Провериха още три, но без никакъв успех.
	— Писна ми от тия пещери — захленчи отново Хаскеер. — Все едно съм някакъв прилеп.
	После Койла посочи една, която й се стори обещаваща. Оказа се доста дълбока и светлината от входа едва стигаше, за да се ориентират. Накрая завършваше с естествена арка. Преминаха под нея и се озоваха в стръмен тунел. На дъното му се виждаше зеленикаво сияние.
	Започнаха да се хлъзгат надолу с извадени оръжия.
	Но вместо сред дебнещи нияди, се озоваха в галерия. В нея бе влажно и гласовете им ехтяха. Зеленикавото сияние извираше от стотици подобни на корали образувания, които растяха по пода и стените.
	Алфрей се наведе над едно от тях.
	— Не зная какво е това нещо, но е ужасно полезно — прошепна той.
	— Аха — изсумтя Хаскеер, пресегна се и си отчупи едно парче.
	— Вземи още — нареди му Страк.
	Неколцина оръженосци отидоха да им помогнат.
	Имаше само един изход — тесен тунел на отсрещната стена. За разлика от галерията той тънеше в мрак и импровизираните факли се оказаха полезни. Страк поведе дружината в тунела.
	Оказа се, че е доста къс и извежда в овална кухина с високи стени и отвор на тавана. От нея започваха нови три неосветени тунела. Подът бе залят с вода, която на места достигаше до глезените.
	— Пак е време да избираме — подметна Койла.
	— Шшшт! — Алфрей опря пръст на устните си.
	Орките се смълчаха. Сега вече всички чуха далечно шляпане. Нещо се приближаваше по един от тунелите.
	Страк им нареди да се скрият в коридора, от който бяха дошли. Прибраха и светещите корали. Малко по-късно откъм централния тунел се зададоха двама нияди. Движеха се с характерната за расата им грациозна ритмичност, с помощта на добре развитите мускули на долната част на телата им. Това бяха същества, които несъмнено щяха да се чувстват у дома си във водата, но биха се справили с всякакви трудности и на суша. Те заемаха своето място в еволюционната стълбица и все още не се знаеше дали в далечното бъдеще развитието им ще продължи към водна или сухоземна среда.
	Бяха въоръжени с традиционните полукопия-полумечове с назъбени остриета, изработени от твърди мидени черупки от океанското дъно. На поясите си носеха коралови кинжали.
	— Само двама ли са? — попита шепнешком Алфрей.
	— Така мисля. Опитайте се да запазите един жив. Джъп, пази ни гърбовете.
	По негов сигнал Страк, Алфрей, Хаскеер и Койла се нахвърлиха върху ниядите. Подкрепиха ги трима оръженосци.
	Изненадани и стъписани от многобройния противник, ниядите нямаха никакви шансове. Алфрей и Хаскеер посякоха единия от тях през шията и лицето и той падна. Страк и Койла уловиха другия и го намушкаха няколко пъти, като се постараха раните да не са смъртоносни. Той се просна на земята, притиснат от своите противници, и кръвта му се смеси с течащата вода.
	— Кралицата — попита настойчиво Страк, надвесен над него. — Накъде е дворецът?
	Ниядът си пое дъх на пресекулки, но не отговори.
	— Къде е кралицата? — повтори Страк със заплашителен тон и използва върха на меча си за по-голяма убедителност.
	Ниядът вдигна разтреперано ръка и посочи десния тунел. След това се свлече.
	— Дано не лъжеш — изръмжа Хаскеер.
	— Няма смисъл да го плашиш — рече Койла. — Той е мъртъв.
	Джъп и останалите се приближиха от скривалището си.
	Оставиха труповете там, където ги бе споходила смъртта. Дружината навлезе предпазливо в посочения от нияда тунел, като за осветление използваха светещите късове.
	Тунелът се оказа по-дълъг от предишния, но най-сетне ги изведе в друга открита отгоре кухина. Намираха се на скален корниз. Под тях започваше серия неравни издатини, като огромни, издялани стъпала, които се спускаха към лабиринт от проходи и тунели.
	Отпред, издигайки се високо, се намираше причудлива, гигантска, разкривена постройка. Странна смесица от природен феномен и скулптурно майсторство, тя нямаше нито една права линия или неизкривена кула. Комбинацията от скала и раковини, покрити с океански водорасли, й придаваше почти органичен вид.
	— Уф, май го намерихме — обяви Страк.
	Джъп го дръпна за ръкава и посочи надолу. На около десетина нива под тях и далече вляво се виждаше някаква суматоха. Две групи нияди се сражаваха помежду си. Свиреп бой, без прошка към ранените и падналите, в който жертвите валяха непрестанно.
	— Кеппатаун беше прав, че нещата тук не вървят на добре — подметна Койла.
	— Ако в кралството цари хаос, за нас няма по-добра възможност — добави Джъп. — Изглежда сме избрали най-подходящия момент.
	— Но ако тук е избухнала гражданска война — посочи замислено Страк, — това означава, че Адпар може би е мъртва.
	— Не би трябвало да се случи, ако е управлявала мъдро — отвърна Койла. — Кой владетел ще е толкова егоистичен, та да позволи царството му да умре с него?
	— Такъв като нея например — отвърна Джъп. — Забрави ли на кого е сестра? Може егоизмът им да се предава по наследство.
	Страк посочи един тунел точно пред тях и им махна с ръка да го последват.
	— Да вървим.
	Приведени, за да не ги забележат сражаващите се нияди, те се насочиха към тунела. Малко по-навътре тунелът остро завиваше. Бяха на десетина крачки от завоя, когато оттам се показаха четирима въоръжени нияди, които ескортираха пети, невъоръжен. Но той не приличаше на пленник.
	Взаимната изненада бе преодоляна бързо. Ниядите наведоха оръжия и се втурнаха в атака.
	Койла извади от строя един от тях с чевръст удар с метателен нож в окото. Беше се прицелила там, съзнавайки, че люспите по телата им могат да играят ролята на ризници.
	Останалите бяха посечени в близък бой, който наподобяваше по-скоро касапница. Рамо до рамо Алфрей и Джъп повалиха противниците си едновременно. Неколцина оръженосци се справиха с последния.
	Койла не забрави да прибере ножа си. Оказа се чудесно балансиран.
	Остана само невъоръженият нияд. Той се присви.
	— Аз съм старейшина! Не съм войник! Пощадете ме! Милост!
	— Къде е Адпар? — попита Страк.
	— Какво?
	— Ако искаш да живееш, отведи ни при нея!
	— Аз не зная…
	Хаскеер опря нож в гърлото му.
	— Добре, добре — размаха ръце старейшината. — Ще ви отведа.
	— И без номера — предупреди го Джъп.
	Насочиха се през лабиринт от покрити с черупки тунели. Както навсякъде другаде, и тук шляпаха във вода до глезените. След известно време се озоваха в тунел, осветен от фосфоресциращи каменни плочи. В единия му край имаше висок портал, охраняван от двама стражи. Орките не им оставиха почти никакво време да реагират, защото се нахвърлиха върху тях и ги пометоха с оръжията си. Единият от ниядите се раздели с главата си.
	Неколцина оръженосци извлякоха труповете им настрани. Отново доведоха ужасения старейшина при Страк.
	— Вътре има ли някой друг освен нея? — попита Страк.
	— Не зная. Знахарите, може би. Суматоха цари в кралството. Съперници за престола са се хванали за гърлата. Нищо чудно кралицата вече да е мъртва.
	— Проклятие! — възкликна Джъп.
	Старейшината го погледна учудено.
	— Значи не искате да я убивате?
	— Това, което искаме, е прекалено сложно за обяснение — рече му Алфрей. — Важното е, че кралицата ни трябва жива.
	Страк кимна и побутна предпазливо вратите. Не бяха заключени. Орките нахлуха вътре.
	В залата беше само кралицата, просната на легло от зелени водорасли. Те я наобиколиха.
	— Богове! — промърмори Койла. — Колко прилича на Дженеста!
	— Така е — съгласи се Алфрей. — Страшничко, нали?
	— И са я зарязали съвсем сама — допълни Джъп.
	— Което показва колко са я обичали — отвърна Койла.
	— Въпросът е дали е още жива — каза Страк.
	Алфрей се наведе, прегледа я и заключи лаконично:
	— Жива е.
	Забравен от всички, старейшината изхвърча през портата и огласи коридора с виковете си:
	— Стража! Стража!
	— По дяволите! — изруга Страк.
	— Оставете го на мен — рече Койла и извади ножа си. Извърна се, прицели се за миг и замахна рязко. Ножът изсвистя във въздуха и се заби в шията на крещящия нияд. Той падна.
	— Казах ви, че оръжието си го бива — промърмори тя.
	Страк нареди на двама оръженосци да охраняват вратата и насочи вниманието си към Адпар.
	— Досега имахме късмет — рече той на останалите. — Но няма да е все така. Алфрей, как смяташ, дали може да ни чуе?
	— Трудно е да се каже. Изглежда ми много зле.
	Страк се наведе над кралицата.
	— Адпар! Адпар! Чуй ме! Ти умираш.
	Главата й се надигна едва забележимо над възглавницата.
	— Чуй ме, Адпар. Ти умираш и за това е отговорна сестра ти — Дженеста.
	Устните на кралицата се размърдаха. Макар и отпаднала, тя ставаше все по-развълнувана.
	— Чуй ме, кралице на ниядите. За това, което стана, е виновна родната ти сестра. Дженеста. Дженеста!
	Клепачите й запърхаха и устните й помръднаха отново. Този път по хрилете й премина странен гърч. Но друга реакция нямаше.
	— Безсмислено е — въздъхна Койла.
	— Да, Страк, откажи се — намеси се и Хаскеер. — Няма смисъл да стоиш тук и да повтаряш Дженеста, Дженеста, Дженеста.
	Страк беше съкрушен. Той обърна гръб на ложето.
	— Стори ми се…
	— Чакайте! — спря ги Джъп. — Погледнете!
	Клепачите на Адпар отново потрепваха, сякаш всеки миг щеше да отвори очи.
	— Започна, когато Хаскеер повтори името на Дженеста — отбеляза той.
	Изведнъж клепачите на кралицата се навлажниха. След това върху единия от тях се оформи малка сълза, която се търкулна надолу по бузата й.
	— Бързо! — извика Алфрей. — Дайте купичката!
	Страк извади малката купа, която им бе дал Кеппатаун, и я опря в бузата на Адпар. Ръцете му трепереха.
	— Дай на мен — издърпа я от ръцете му Койла. — Това е женска работа.
	Много внимателно тя допря купата до шията на кралицата и започна да я плъзга нагоре. Сълзата се изтърколи в нея. Койла я захлупи с капачето и я подаде на Страк.
	— Каква ирония, а? — подхвърли тя. — Обзалагам се, че не е проронвала сълза през целия си живот, въпреки страданията, на които е подлагала другите. Трябваше да пробудим в нея самосъжаление, за да постигнем каквото искахме.
	Страк разглеждаше купичката.
	— Знаеш ли, въобще не вярвах, че ще успеем.
	— На кого го казваш! — изръмжа Хаскеер.
	— Боговете бяха с нас — обяви Алфрей и пусна ръката на Адпар. — Тя е мъртва.
	— Е, поне последното й деяние бе да помогне на страдащо същество — рече Страк.
	— Да се махаме веднага оттук — предложи Джъп.


>>	22.

	Дженеста бе по средата на стратегическо съвещание с Мерсадион, когато това се случи.
	Реалността около нея се промени и стана податлива. Изменчива. Споходи я нещо, което наподобяваше видение, но не съвсем. По-скоро бе някакво всеобхватно усещане за абсолютна увереност, за неподлежащо на съмнение знание, че се е случило нещо особено важно.
	Никога досега Дженеста не бе изпитвала нещо подобно. Предполагаше, че е предизвикано по някакъв начин от телепатичната връзка, която поддържаше с двете си сестри. Която „беше“ поддържала с тях, поправи се тя. Адпар беше мъртва. Дженеста го знаеше. И не само това.
	Не беше усетила, че е затворила очи, нито, че е посегнала назад и се е подпряла на креслото. После главата й започна да се прояснява. Тя се изправи и въздъхна.
	Мерсадион не сваляше разтревожен поглед от нея.
	— Добре ли сте… Ваше Величество? — попита той.
	Тя примигна и се огледа, докато дойде на себе си.
	— Дали съм добре? Разбира се, че съм добре. Никога не съм се чувствала по-добре. Получих новини.
	Той не разбираше как е възможно това. Беше се надигнала за миг, бе застинала неподвижно, а сега изглеждаше малко бледа. Не беше идвал никакъв вестоносец, нито някой бе предавал писма в шатрата. Но въпреки това си позволи да каже:
	— Добри новини, надявам се?
	— Точно така. Повод за празнуване. Всъщност поводът не е само един. — Изведнъж погледът й стана целенасочен. — Донесете ми карта на западните земи.
	Той се втурна да изпълни нареждането.
	Разпънаха картата на масата и тя очерта с нокът един кръг, който обхващаше Дроган и Скарокските тресавища.
	— Тук — рече лаконично.
	— Тук… какво, Ваше Величество? — попита объркано той.
	— Върколаците. Ще ги намерите в този район.
	— Простете въпроса, милейди, но откъде знаете?
	Тя се усмихна. Усмивката й бе триумфираща и хладна.
	— Ще трябва да приемете думите ми на доверие, генерале. Сигурно е, че са там. Или поне един от тях — техният водач Страк. Тръгваме веднага щом организирате армията. Което, според мен, не бива да отнеме повече от два часа.
	— Два часа е твърде къс период, Ваше Величество, за армия с подобни размери.
	— Не спорете с мен, Мерсадион — скастри го тя. — Всяка секунда е ценна. Това е първата сигурна следа за местонахождението на дружината от много дни насам. Не смятам да я изгубя заради вашия мързел. Излизайте и се захващайте за работа!
	— Ваше Величество. — Той се поклони и се измъкна изпод чергилото.
	— И ми пратете Глозелан — извика тя след него.
	Укротителката на дракони се яви след няколко минути. Без предисловия Дженеста я повика при картата.
	— Имам сведения, че Върколаците са някъде тук. Искам да пратите един ескадрон дракони пред армията. Огледайте целия район. Но не ги нападайте, освен ако не е абсолютно необходимо. Притиснете ги в някой ъгъл, докато пристигнем.
	— Разбрано, Ваше Величество.
	— Щом е разбрано, не стой тук! Размърдай се!
	Укротителката се поклони, прикривайки омразата в очите си, и излезе.
	Дженеста започна да събира всичко, което й беше необходимо за пътуването. За първи път от седмици насам събитията се обръщаха в нейна полза. Освен това се беше отървала от Адпар, което бе като да отхвърли тежко бреме.
	Изведнъж въздухът в шатрата стана някак по-тежък. Светлината започна бързо да се топи, въпреки че бяха запалени лампи. Дженеста реши, че отново ще я споходи онова, което бе преживяла преди малко, но се оказа, че греши.
	Настъпи почти непрогледен мрак, в който на няколко крачки от кралицата блесна мъничка светлина. Скоро към нея се присъединиха още няколко. Те се завъртяха една около друга, а когато спряха, бяха приели някаква неясна форма. Дженеста се приготви да отблъсне нечия магьосническа атака.
	Петно пулсираща светлина се издигна пред очите й. После бавно се разми и се оформи в познато лице.
	— Санара! — възкликна тя. — Как, по дяволите, го направи?
	— Изглежда уменията ми нарастват — отвърна единствената й сестра. — Но не в това е въпросът.
	— А в кое тогава?
	— В твоята злина.
	— Брей? И ти, значи?
	— Как можа да го направиш, Дженеста? Как можа да обречеш сестра си на подобна участ?
	— Ти винаги си я смятала за… — Дженеста млъкна, търсейки подходяща дума, — подлежаща на укори, също като мен. Защо сега изведнъж смени тона?
	— Но не смятах, че е непоправима. И никога не съм пожелавала смъртта й.
	— Разбира се, ти мислиш, че аз имам нещо общо с това.
	— О, стига, Дженеста.
	— Добре де и да съм го направила, какво толкова? Тя си го заслужаваше.
	— Това, което си направила, не само е лошо, но и то усложнява допълнително и без това тежкото положение.
	— Какво, дявол го взел, значи това? — ядоса се Дженеста.
	— Играта, която си подхванала — тази, с реликвите. Те са залогът за още по-голяма, разрушителна сила. Сега вече има и други участници в нея, сестрице, и техните възможности може да са по-големи от твоите.
	— Кой? За кого говориш?
	— Откажи се. Докато не е станало късно.
	— Отговори ми, Санара! Не ме баламосвай с празни думи. От кого трябва да се боя?
	— В края на краищата само от самата себе си.
	— Кажи ми!
	— Казват, че когато варварите са при вратите, с цивилизацията е свършено. Не бъди варварка, Дженеста. Започни да вършиш добрини, изкупи злото, което си сторила.
	— Ти си толкова тесногръда! — кипна Дженеста. — А и потайна! Обясни ми за какво говориш!
	— Мисля, че дълбоко в сърцето си знаеш отговора. Не мисли, че това, което направи с Адпар, ще остане ненаказано.
	Образът на Санара започна да се топи и скоро изчезна напълно въпреки усилията на Дженеста.


	В друга шатра, недалеч в Марас-Дантия, разговаряха баща и дъщеря.
	— Ти ми обеща, тате — хленчеше Милост Хоброу. — Каза ми, че ще го получа.
	— И това ще стане, малката ми, повярвай ми. Ще бъде твое, веднага щом си го върна от онези диваци. Тъкмо в момента ги издирваме.
	— И колко още ще трябва да чакам? — попита тя капризно.
	— Няма да е дълго. И скоро ще те направя кралица. Ще бъдеш наместница на нашия небесен господар. Двамата заедно ще очистите земята от тези низши твари. — Той се изправи. — Избърши сега сълзите си. Чака ме важна работа. — Той я целуна по бузата и излезе от шатрата.
	Кимбал Хоброу доближи огъня, където бяха останалите блюстители. Отстрани бяха проснати телата на трима орки. Четвъртият бе все още жив, но и той вече стоеше на прага на отвъдното.
	— Е? — обърна се Хоброу към Инквизитора.
	— Тия животинки са корави. Но, хвала на Господа, успях да пречупя последния.
	— И?
	— Тръгнали са за Дроган.
	Десетник Триспеер нададе предсмъртен стон и издъхна.


	Във възцарилия се хаос дружината съумя да напусне двореца безпрепятствено. На няколко пъти поемаха в погрешна посока из лабиринта и трябваше да си пробиват път със сила, но в преобладаващите случаи попадаха на враждуващи групички, които се сражаваха помежду си.
	Но все не можеха да открият входа, през който бяха попаднали вътре.
	— Май сме се отдалечили на север — отбеляза Страк.
	— И какво да правим? — попита Джъп. — Да се върнем и да опитаме отново?
	— Не. Рискът е прекалено голям. Но ако успеем да прекосим онзи проток, а после да поемем на изток, ще стигнем близо до блатото, където оставихме конете.
	— Няма ли да заобиколим твърде много? — попита намръщено Койла.
	— Ще е по-добре, отколкото да се връщаме в двореца. Все някоя от враждуващите страни ще вземе надмощие. И тогава ще се обърнат срещу нас.
	— Каквото и да правим, да го правим бързо — подкани ги Алфрей. — Защото тук сме на открито.
	Спуснаха се по скалистия бряг и спряха до водата, която бе покрита със зеленикава пяна.
	— Мирише почти толкова примамливо, колкото и всичко останало тук — промърмори Хаскеер. — Страк, колко ли е дълбоко?
	— Има само един начин да разберем. — Той нагази във водата. Беше студена, но на дълбочина му стигаше до пояса. — Дъното е меко, но засега се стъпва нормално. Хайде!
	Останалите го последваха, вдигнали високо оръжия.
	— Искам допълнително заплащане за това — жалваше се Хаскеер.
	— Допълнително ли? — засмя се Джъп. — Мътните те взели, стотник, та ние в момента изобщо не получаваме заплащане!
	— Уф, да бе! Бях забравил.
	Продължиха да газят из водата още известно време. Изглежда щяха да успеят, защото вече се виждаше отсрещния бряг.
	Изведнъж на няколко метра от тях водната повърхност се развълнува. Отгоре се показаха едри мехури, които се пукаха. Орките спряха.
	Скоро забелязаха още малки водовъртежи. Всичките бяха заобиколени от мехури.
	— Май идеята не беше чак толкова добра — изръмжа Джъп.
	Вдигна се стълб от вода. Точно пред тях се показа един нияд.
	Скоро от смрадливото блато се надигнаха още като него, въоръжени с типичните назъбени оръжия.
	— Страк, ти май каза, че ниядите са силни, когато се бият в своя среда? — припомни му Койла.
	— Късно е да се връщаме назад, десетник.
	Плясък отзад ги накара да се обърнат. Приближаваха се още нияди. Вече ги заобикаляха от две страни.
	— Щом е така, да им покажем какво можем! — изръмжа решително Страк.
	Задната част на дружината се извърна и зае отбранителна позиция. Водеха ги Хаскеер и Джъп. Страк, Койла и Алфрей бяха в авангарда на предстоящия бой. Засега изглежда имаха числено превъзходство над ниядите. Но Страк не забравяше, че водата изравнява шансовете им.
	Стиснал в едната си ръка меч, а в другата нож, той се нахвърли срещу най-близкия противник. Острието на меча му се плъзна по покритото с люспи тяло на нияда и остави не особено дълбока рана. Рукна кръв. Но ниядът не й обърна внимание. Страк изсумтя недоволно и замахна повторно. Този път противникът му бе принуден да се скрие под водата.
	Койла запращаше метателни ножове по главите на противниците си. Но всяко мятане означаваше изгубено оръжие, а запасите й бяха ограничени. Два от ножовете й не попаднаха в целта, а третият одраска нияда по главата. Той нададе болезнен вик и се гмурна в мътната вода, оставяйки след себе си кървава диря.
	Триумфиращ вик отзад обяви първия поразен противник.
	— Засега се справяме добре! — викна задъхано Страк. — Но ако дойдат още…
	Той млъкна, защото от водата изникна поредният нияд, който се нахвърли върху него с нащърбеното си копие. Страк приклекна и се озова под водата. Преброи до три, усещайки хладния й натиск, след това се показа над повърхността.
	Ниядът едва не се препъна в него. Страк заби меча си в корема му. Черупката, обгръщаща тялото му, се пропука. Рукна кръв. Ниядът отвори уста, но вместо крясък, отвътре изхвърча едър кървав съсирек. Той тупна назад и потъна. Страк се закашля и изплю зловонна слуз.
	Хаскеер и Джъп бяха притиснали своя противник от две страни. През рамото му минаваше крива кървава диря. Ниядът очевидно губеше сили и увереност.
	Хаскеер се прокрадна незабелязано зад него и го удари през шията. Ниядът се наведе, търсейки инстинктивно защитата на водата. Само че сбърка посоката, защото острието на Хаскееровия меч се стовари върху главата му и я разцепи. Отвътре бликна мозък.
	Оставаха само четирима нияди, които вече не изглеждаха толкова застрашителни. Страк вече не се съмняваше в успеха. Трима от ниядите бяха на пътя на дружината. Койла шляпаше из водата, преследвайки четвъртия, който бавно се отдалечаваше. Увлечена в преследването, тя не забеляза друг нияд, който плуваше незабелязано встрани от нея. Извъртя се в последния миг, но се озова срещу двама противници. Единият от тях вдигна меч за удар.
	Кестикс обаче го зърна.
	— Койла, внимавай! — извика той и се хвърли към нея.
	Успя да се озове между нея и вдигнатия меч. Сигурно се надяваше да отбие удара, но сметката му излезе погрешна.
	Назъбеното острие на нияда се впи право в гърдите му и потъна надълбоко. Кестикс нададе предсмъртен вик.
	— Не! — изкрещя Койла. Но в същия миг трябваше да отбие атаката на другия нияд.
	Все още жив, но тежко ранен, Кестикс се озова в обятията на своя противник. Съпротивляваше се вяло. Другите дочуха виковете му. Неколцина, между които и Страк, се хвърлиха да му помагат.
	Когато обаче стигнаха там, можеха само да гледат безпомощно как ниядът изчезва с Кестикс под водата. Остана само голямо кърваво петно.
	Неколцина орки се гмурнаха под водата с надеждата да спасят ранения си другар.
	— Оставете! — извика им Страк. — Прекалено е късно за него!
	Завладени от безсилен гняв, орките се нахвърлиха върху останалите нияди. Малко преди да ги довършат, забелязаха наоколо нови водовъртежи и мехури.
	— Лоша работа, капитане — викна запъхтяно Джъп. — Не можем да се справим с толкова много!
	От водата се показаха глави. Но не бяха на нияди. Бяха на мръкове. Няколко десетки, въоръжени с тризъби копия и ножове.
	— Богове! — възкликна Алфрей. — И тези ли са срещу нас?
	— Не мисля — отвърна Страк.
	Оказа се прав. Мръковете се нахвърлиха върху неколцината останали нияди с отмъстителна ярост.
	Един от тях все пак спря и вдигна ръка за поздрав към орките.
	Страк не бе единственият, който му отвърна със същото.
	— Ще им останем длъжници — рече той на другарите си. — А сега да се махаме оттук.
	Напуснаха полесражението и се отправиха към отсрещния бряг, но в сърцата си се прощаваха с Кестикс.


>>	23.

	Тъгата не ги изостави през целия обратен път към Дроган. Дори победата не бе в състояние да ги разведри.
	— Заслужаваше ли всичко това да изгубим един от другарите си? — обобщи мислите на останалите Алфрей. — Още повече неустрашим воин като Кестикс.
	— Рискът е неизменна част от нашата професия — припомни му Страк. — И други орки загиват, при това не за толкова благородни цели.
	— Толкова ли си сигурен, че нашата цел е благородна? Събираме някакви реликви, които дори не знаем за какво служат.
	— Не ни остава друго освен да вярваме, Алфрей. Сигурен съм, че ще дойде денят, когато ще можем да отдадем заслужена почит на Кестикс и останалите, които паднаха като герои, за да се възцари новият ред. Само не ме питай какъв ще е този ред. Надявам се, че ще е по-добър от настоящия. — На Страк наистина му се искаше да вярва в думите си. Инак чувството за вина заради загиналия им другар можеше да го смаже.
	Алфрей не отговори, втренчил поглед в знамето, което му бе поверено. Изглежда намираше някакво успокоение в него, в идеята за обединение, което то олицетворяваше. Което бе олицетворявало някога.
	Вече виждаха в далечината Дроганова гора, когато Джъп извика:
	— Погледнете на запад!
	Оттам се приближаваше голям конен отряд.
	— Мисля, че това са хората на Хоброу — Докладва джуджето.
	— Няма ли най-сетне да ни оставят на мира? — оплака се Койла.
	— Не и днес, както изглежда — отвърна Страк. — Такъв ни бил късметът.
	Те пришпориха конете в галоп.
	— Видяха ни! — извика Хаскеер. — И също препуснаха.
	Започна бясно преследване. Дружината препускаше с главоломна бързина към прикритието на гората. Но блюстителите бяха твърдо решени да ги застигнат и разстоянието помежду им се скъсяваше.
	Докато подканяше другите да бързат, Страк се озова на опашката на колоната. И тогава се случи нещастието. Върколаците тъкмо описаха широк завой и се скриваха от погледа му, когато копитото на коня му хлътна в една заешка дупка и животното се препъна. Страк излетя във въздуха, тупна на земята, претърколи се бързо и скочи на крака, но подплашеният кон беше избягал надалеч.
	Тътенът на приближаващи се копита го накара да се обърне.
	Отрядът на блюстителите препускаше право срещу него. Страк се огледа трескаво за скривалище. Не видя нищо подходящо и извади меча си.
	Една голяма сянка се спусна над него.
	Точно над главата му се рееше дракон, чиито могъщи криле вдигаха облаци прах и листа. Вцепенени от ужас, блюстителите дръпнаха юздите на конете си. Заковаха толкова внезапно, че някои от тях се изтърсиха от седлата.
	Страк обаче знаеше, че е обречен. Не се съмняваше, че това е един от бойните дракони на Дженеста, и очакваше всеки миг да бъде изпепелен.
	Драконът се спусна между него и отряда на човеците. Когато се изравни с погледа му, Страк забеляза, че го язди самата Глозелан.
	Тя му протягаше ръка.
	— Качвай се, Страк! Размърдай се! Какво имаш да губиш?
	Той се покатери по люспестата грива на чудовището и седна зад нея.
	— Дръж се здраво! — викна му тя и в следния миг се издигнаха.
	От бързото изкачване му се зави свят. Страк погледна надолу. Видя реки, които криволичеха като сребристи змии, тучни пасища, гъсти гори. От високо не се виждаше колко е опустошена земята.
	Опита се да извика нещо на Глозелан, да я разпита, но тя или не го чуваше заради свистенето, или не му обръщаше внимание. Летяха на север.
	Измина близо час. Наближаваха някаква планина. Драконът се насочи към едно високо плато. Само след минута се приземиха.
	— Слизай! — нареди му Глозелан.
	Той се смъкна долу.
	— Какво става, Глозелан? — попита я. — Пленник ли съм?
	— Сега не мога да ти обясня, но тук си в безопасност.
	Тя забоде пети в хълбоците на дракона. Летящото чудовище отново се издигна.
	— Почакай! — извика той. — Не ме оставяй тук!
	— Имай смелост! — отвърна му тя. — Ще се върна!
	Той я изпроводи с поглед, докато драконът се стопи до малка черна точка и след това изчезна напълно.


	Изминаха няколко часа, откакто Страк се озова на платото. Не му оставаше друго, освен да размишлява над преживяното и да жали за изгубените другари.
	След като се увери, че няма път надолу, той извади звездите и започна да ги разглежда.
	— Добра среща! — прозвуча нечий глас.
	Страк подскочи от изненада. Пред него стоеше Серафейм.
	— Как се озова тук? И теб ли те докара Глозелан? — попита оркът.
	— Не, приятелю. Пък и не е важно как съм стигнал дотук. Исках да ти се извиня, задето те подмамих в капана на таласъмите-роботърговци. Не беше нарочно.
	— Не ти се сърдя. И без това се оказа за добро.
	— Радвам се да го чуя.
	Страк въздъхна.
	— Не че всичко това вече има някакво значение. Напоследък нещата се объркват с по-голяма бързина, отколкото успявам да ги оправя. А сега изгубих и дружината.
	— Е, не си я изгубил, разделихте се временно. — Серафейм се усмихна. — Най-важното е, че не си се поддал на отчаянието. Чака те много работа. Сега не е време да се отдаваш на пораженчески настроения. Чувал ли си някога историята за момчето и саблезъбия леопард?
	Беше ред на Страк да се усмихне, макар и с известна доза цинизъм.
	— История? Какво пък, сигурно е не лош начин да си прекараш времето.
	— Едно момче вървяло из гората — поде Серафейм, — а там го срещнал свиреп саблезъб леопард. Момчето побягнало, а леопардът го подгонил. Но ето че момчето стигнало ръба на една пропаст. Имало обаче клони, които се спускали надолу и момчето слязло по тях, а леопардът останал да ръмжи горе. Докато се спускало, момчето погледнало надолу и какво да види — там го очаквал още един настръхнал леопард. Не можел нито да се спусне, нито да се качи. А сетне чуло някакво драскане. Вдигнало глава и видяло две мишлета, едно черно и едно бяло, да гризат клона. Видяло и още нещо. Малко встрани от него, почти извън обсега му, растял храст диви ягоди. Момчето се пресегнало, откъснало една ягода и я метнало в устата си. И знаеш ли какво, Страк? Това била най-сладката, най-вкусната ягода, която някога било опитвало.
	— Мисля, че разбирам какво искаш да ми кажеш. Прилича ми на нещо, което една моя позната би могла да ми каже… в един сън.
	— Сънищата са хубаво нещо. Трябва да им обръщаш повечко внимание. Знаеш ли, по тези места магичната енергия се усеща много по-силно. Тя би могла да окаже известно влияние върху тези — той кимна към звездите в ръката на Страк.
	— Съществува ли връзка?
	— О, да — отвърна Серафейм. — Ще ми ги дадеш ли?
	Страк го погледна стреснато.
	— Да не съм луд!
	— Имаше моменти, в които можех лесно да ти ги отнема. И да ти призная, почти възнамерявах да го направя. Но сега си мисля, че боговете са решили те да бъдат у теб.
	Страк сведе поглед към звездите. Когато отново вдигна глава, от човека нямаше и следа. Невъзможно.
	Сигурно щеше да продължи да се чуди как е станало, ако нещо друго не привлече вниманието му.
	Звездите му пееха.


>	Воини на бурята

D>
	Посвещава се с любов и нежни спомени
	на Ейлийн Костело (1951–2001)
D$

>>	Тежки времена за орките

	Социалната структура на Марас-Дантия, люлка на древните народи, е пред разруха. Крехкото й равновесие е нарушено от нашествието на алчни същества, наричани човеци. Те опустошават природните богатства, развращават народите и разпалват вражди. Мнозина се стичат под знамената на двете враждуващи религиозни фракции, пантеонисти и унисти, които са вкопчени в безпощадна война.
	Човеците изяждат и магията на земята.
	Разравяйки недрата й, те прекъсват важни енергийни потоци, подхранващи невидими извори от магична сила, от които черпят древните раси. Ала сега тези извори бързо пресъхват. Климатът също търпи промени, сезоните се сливат. Над Марас-Дантия надвисва опасността от вечна зима, от ледена епоха, която предвещават настъпващите от север ледници.
	Орките не са надарени с магически способности. Вместо това са прочути с бойните си умения и своята неустрашимост.
	Капитан Страк предвожда Върколаците, дружина от трийсет орки, служещи при кралицата-магьосница Дженеста, която подкрепя пантеонистите и е известна със садистичните си наклонности. Под командването на Страк са двама стотници — Хаскеер и Джъп, като вторият е единственото джудже в отряда, както и десетниците Алфрей и Койла — единствената женска. В началото отрядът наброява двайсет и петима оръженосци. По заповед на Дженеста Върколаците издирват мистериозна реликва, поставена в цилиндър, който им е наредено да не отварят. Освен това се сдобиват с голямо количество пелуцид, прахообразен кристал, наричан още „светкавица“, който е мощен халюциноген.
	Когато бандити-коболди открадват от тях цилиндъра, Страк решава да ги проследи и да си го върне, ала това е първата стъпка към обявяването на Върколаците за изменници. С помощта на един гремлин-книжник на име Моббс, Страк отваря цилиндъра и открива, че вътре се съдържа един „инструментум“ — вълшебен предмет, въплъщаващ огромна сила. Тъй като прилича на звезда, орките го кръщават с това название. Скоро узнават, че съществуват още четири подобни звезди и че ако бъдат събрани заедно, това би могло да доведе до освобождаването на древните раси. Тогава орките решават да напуснат службата си при Дженеста. И докато Марас-Дантия бързо потъва в анархия, те се захващат да открият останалите четири парченца от мозайката.
	Мисията им се оказва рискована и опасна. Налага се да бягат от отрядите, които Дженеста изпраща със заповед да бъдат заловени и убити. На всичко отгоре ги преследват армии от унисти и пантеонисти, подпомагани от орки и винаги склонни към предателство джуджета. Оцеляването им е заплашено и от човешки болести, към които древните раси нямат естествена защита. Изпълнена със съмнение към способностите на своите подчинени, Дженеста изпраща по петите им и трима човеци — професионални ловци на глави, специалисти по преследване на орки.
	През цялото това време Страк е спохождан от необясними и странни сънища, в които се озовава в идилична оркска страна, където климатът не е засегнат от човешка намеса. Тези видения са толкова ярки, че той започва да се съмнява в здравия си разсъдък.
	Дружината успява да отмъкне втората звезда от едно унистко селище, където се разпорежда Кимбал Хоброу — човек с крайни възгледи по отношение на орките и останалите древни народи. Хоброу и неговите фанатизирани последователи — „блюстители“ — се втурват да ги преследват. Третият инструментум е открит в Прокоп — подземното царство на тролите. Върколаците се измъкват оттам на косъм, като вземат за заложник тролския цар Таннар.
	Веднага след това Хаскеер, който изглежда още не се е възстановил от прекараната треска, успява да открадне две от звездите и побягва с тях, Койла тръгва да го преследва, но попада в плен на ловците на глави. Тя ги подлъгва, че дружината се е отправила към свободното пристанище Хекълой. Изневерили на свой ред на очакванията на Дженеста, ловците на глави се нуждаят от Койла, за да им помогне да открият другарите й. Те се отправят към Хекълой, като вземат и нея в ролята на заложник.
	Страк повежда останалата част от дружината по дирите на Хаскеер и Койла. Решен да преговаря за освобождаването си, цар Таннар им съобщава, че има още една звезда при кентавъра Кеппатаун, но е под охраната на неговия клан в Дроганова гора. Страк отказва да освободи Таннар, който прави опит да избяга, но загива, с което лепва на орките клеймото „цареубийци“.
	Изпаднал в необяснимо умопомрачение, Хаскеер си внушава, че звездите общуват по някакъв начин с него и че трябва да ги отнесе на Дженеста, дори това да му вещае сигурна смърт. Преди да съумее да осъществи своя план, той е заловен от блюстителите на Хоброу и звездите подадат в ръцете им.
	Върколаците също се натъкват на хората на Хоброу и откриват, че Дженеста ги е обявила официално за изменници и че е определила възнаграждение за главите им. Страк решава да раздели временно дружината, нещо, което не е правил никога досега. Той повежда половината от орките да търсят изгубените си другари, а Алфрей и останалите се отправят към Дроган.
	Дженеста включва в издирването на Върколаците още патрули от бойни дракони под командването на тяхната укротителка, Глозелан. Междувременно тя поддържа телепатична връзка със своите две сестри, Адпар и Санара, кралици в своите кралства в различни райони на Марас-Дантия. Адпар властва над ниядите, които са във война със съперничещата им раса на мръковете. Дженеста й предлага да встъпят в съюз за издирването на звездите, като обещава да подели с нея силата им. Адпар обаче храни недоверие към сестра си и й отказва. Разгневена от отказа, Дженеста й праща смъртоносно заклинание.
	Койла и ловците на глави срещат загадъчен човек, който им се представя като Серафейм, и заявява, че е разказвач на истории. Но срещата им завършва внезапно, без да узнаят нещо повече за него, и те продължават към Хекълой. Това свободно пристанище, средище на различни народи, се охранява от Застъпниците, сътворени с помощта на магия хомункули, които въдворяват ред, използвайки смъртоносна сила. В един от кварталите на града ловците на глави преговарят да продадат Койла на търговеца на роби Разат-Каджи.
	Отрядът на Страк открива Хаскеер при блюстителите на Хоброу и го спасява от линч. Връщат си и звездите. Хаскеер не е в състояние да даде разумно обяснение на действията си. Страк отдава поведението му на прекараната треска и му позволява да се върне в отряда, но го поставя под наблюдение. По-късно, по време на нехарактерна за сезона снежна буря, те срещат човека на име Серафейм. Той съобщава на Страк, че Койла е заловена от ловците на глави, чието съществуване досега не е известно на Върколаците, и че те я водят в Хекълой. След това изчезва безследно. Страк праща вест на Алфрей да забавят придвижването си към Дроган и начело на още по-малък отряд се отправя за Хекълой. Там, за своя изненада, зърват Серафейм. Следвайки го на известно разстояние, те стигат до леговището на търговеца на роби, където е държана Койла. След кървава битка те я спасяват, но Разат-Каджи и ловците на глави успяват да се измъкнат. Серафейм също изчезва. Върколаците си пробиват със сила път вън от града.
	Групите на Страк и Алфрей се съединяват при Калипарския залив, близо до Дроганова гора. Малко след това, по време на лов Страк попада в засадата на отмъстителния Разат-Каджи и неговите помощници-таласъми. Но Страк надвива своите похитители и убива роботърговеца. Дружината навлиза в Дроганова гора и открива кентавъра Кеппатаун и неговия клан. Кеппатаун, който е прочут майстор на оръжия, наистина държи при себе си една от звездите. Откраднал я е от Адпар, когато бил съвсем млад, като едва не заплатил за това с живота си. Но окуцял от заклинанието, което Адпар му пратила, и сега само сълзите й могат да възвърнат изгубеното му здраве. Кеппатаун заявява, че ако орките му донесат този чуден трофей, той е готов да им предаде звездата. Страк се съгласява.
	Дружината се промъква в ниядското царство, там, където Скарокските тресавища се срещат с Малолторските острови. В царството цари хаос. Продължава войната между нияди и мръкове, а в резултат от магьосническата атака на Дженеста Адпар е изпаднала в безсъзнание. Смъртта й заплашва да породи анархия в царството, докато съперничещи фракции воюват за властта. Върколаците си пробиват път до покоите й и заварват кралицата на смъртно ложе, изоставена от своите придворни. Миг преди да издъхне, кралицата отронва последна сълза, която Койла улавя в купичка.
	Смъртта на Адпар поражда телепатичен изблик към Дженеста и Санара. Той пък разкрива на Дженеста, че Страк и Върколаците са в царството на ниядите. Дженеста се отправя към Скарок, начело на армия от десет хиляди воини, твърдо решена веднъж завинаги да се разправи с Върколаците. Укротителката на дракони Глозелан и един ескадрон дракони са пратени в авангард. Кимбал Хоброу също научава, че Върколаците се намират в околностите на Дроган, и повежда натам армия от унисти.
	Отрядът успява да напусне ниядското царство с помощта на неочаквано появили се мръкове. Но по време на битката загива оръженосецът Кестикс. Върколаците се насочват към Дроганова гора. По пътя са нападнати от блюстителите на Хоброу. Орките побягват, тъй като човеците ги превъзхождат по численост, но конят на Страк се препъва и той пада от седлото. От плен го спасява Глозелан, която се спуска с дракона си. Тя го отнася на едно далечно планинско плато и го оставя там, без никакви обяснения. Въпреки че платото изглежда недостъпно, пред Страк се появява мистериозният Серафейм, който се опитва да го окуражи да продължава с издирването на звездите. След това изчезва. Страк почти не обръща внимание на странния начин, по който Серафейм напуска сцената.
	Защото звездите му запяват.


>>	1.

	Препускаха като погнати от пъкъла харпии.
	Джъп се извърна на седлото и погледна към преследвачите им. Видяха му се около стотина, което значеше, че ги превъзхождат в съотношение три към едно. Бяха облечени с черни дрехи, тежковъоръжени и конете им не показваха никакви признаци на умора.
	Челните конници бяха вече много близо.
	Той потърси с очи Койла, която яздеше редом с него в опашката на отряда. Беше се привела напред, стиснала решително зъби. Офицерските резки върху скулите й придаваха измъчено изражение.
	Пред нея галопираха стотниците Хаскеер и Алфрей, а копитата на конете им трополяха приглушено по покритата с торф почва. Останалите орки се бяха разпръснали от двете страни с мрачни лица, приведени срещу насрещния вятър.
	Очите на всички бяха вперени в далечното убежище на Дроганова гора.
	— Настигат ни! — извика Джъп.
	Сигурно го чуха и други, но само Койла отвърна:
	— Не си хаби дъха! — посъветва го тя. — Продължавай напред!
	Пред очите й все още трепкаше картината, която беше зърнала преди малко — Страк пада от коня, изправя се и бива отнесен от един боен дракон. Нямаше никакво съмнение, че драконът е пратен от Дженеста, а това означаваше, че със Страк е свършено.
	Джъп извика отново. Тя го погледна. Този път бе протегнал ръка и сочеше нещо вляво от нея. Тя извърна глава. Един от блюстителите се бе изравнил с коня й и тъкмо вдигаше меч за удар.
	— Триста дяволи! — изруга Койла, дръпна рязко юздите и се изви на една страна. Успя да се изплъзне от удара и да спечели достатъчно време, за да извади оръжие.
	Човекът отново я доближи. Размахваше меч и ревеше оглушително, но вятърът отнасяше думите му надалече. Острието му профуча на сантиметри от рамото й. Последва второ замахване, което можеше да я посече през кръста, ако не го бе отбила.
	Сега вече Койла обезумя. Извърна се и на свой ред нанесе удар. Противниковият ездач го парира, опита се да я промуши в гърдите, но не успя, защото Койла отби меча. Човекът обаче продължаваше да упорства, макар че всеки път срещаше острието на Койла.
	Преследвачи и преследвани се смесиха в общо меле. Навлязоха в тясна долина, широка не повече от дванайсет разтега. Койла препускаше с такава скорост, че пейзажът около нея изглеждаше размазан. С периферното си зрение тя забеляза, че ги приближават и други човеци. Оръжията им звънтяха застрашително. Конят й изкатери отсрещния склон и тя вдигна глава, за да види какво следва. И добре, че го стори. Конниците пред нея бяха свърнали вляво и вдясно, за да избегнат препречилия пътя им повален дънер. Приличаха на речни течения, заобикалящи носа на лодка. Тя дръпна юзди надясно и се наклони в същата посока. Конят се извъртя и профуча покрай дънера. За един кратък миг тя зърна напуканата му кора. Някакъв изсъхнал клон я одраска по рамото и в следния миг вече беше от другата страна.
	Докато Койла заобикаляше дънера отдясно, човекът бе предпочел да го стори отляво. Той успя, но препречи погледа на онези, които яздеха зад него, и те се препънаха в поваленото дърво. Блюстителят изведнъж остана сам и Койла побърза да се възползва от възможността. Тя извъртя коня си към него и двамата отново започнаха да се сражават, докато се носеха из равнината.
	От време на време Койла се озърташе за другите Върколаци. Повечето продължаваха да препускат към покрайнините на гората, само Джъп поглеждаше през рамо към нея. Междувременно блюстителите бяха наскачали по седлата и пришпорваха конете си към нея.
	Койла се реши на дързък ход — пусна юздите, оставяйки на коня да определя посоката, и стисна меча с две ръце. Така рискуваше да падне от седлото, ала тя бе свикнала да се излага на рискове.
	И този път решителният ход се оказа ползотворен.
	Събирайки цялата си сила в едно замахване, тя стовари меча вертикално и почувства как острието му прониква в мека плът. Беше уцелила лакътя на блюстителя и от дълбоката рана шуртеше кръв. Мъжът извика от болка, притисна с другата си ръка раната и изпусна оръжието. Койла нанесе хоризонтален удар в гърдите, усещайки как ребрата му се трошат под проникващото в тялото му острие. Мъжът се олюля и главата му клюмна. Тя удари отново.
	Преди конят му да спре, върху него връхлетя авангарда на останалите блюстители. Последва сблъсък, конете се препънаха, ездачите им се натръшкаха по земята. Настъпи суматоха, вдигна се шум и прахоляк, дочуха се писъци на ранени и конско цвилене.
	Койла улови отново юздите и пришпори коня към гората, следвана от неколцина ездачи.
	Скоро настигна опашката на отряда, където Джъп съзнателно бе забавил бяг, за да я изчака. Междувременно противникът се прегрупираше зад тях.
	— Няма да се откажат — извика запъхтяно Джъп.
	— Че кога са се отказвали? — Койла огледа местността пред тях. Беше мочурлива. — Не е никак удобно за конни надпревари.
	— Има и друга пречка.
	— А?
	— Не можем да ги отведем в Дроган.
	Койла се намръщи и се замисли.
	— Тъй е — съгласи се тя, като плъзгаше поглед по дърветата. — Ще направим лоша услуга на Кеппатаун.
	— Именно.
	— Тогава какво?
	— Знаеш какво, Койла.
	— О, това ли!
	— Можеш ли да измислиш друго?
	Тя погледна през рамо. Човеците ги наближаваха.
	— Не — въздъхна Койла. — Да го направим!
	Койла заби пети в хълбоците на коня си и Джъп последва примера й. Пробиха си път през неголемия отряд и се озоваха при Алфрей и Хаскеер, които го предвождаха.
	— Не към гората! — извика тя. — _Не препускайте към гората!_
	Алфрей я разбра веднага.
	— Отбранителна позиция? — попита той, докато прехвърляше знамето от една ръка в друга.
	— Какво друго? — отвърна вместо нея Джъп.
	— На позиция, да! — намеси се Хаскеер. — Орките не бягат! Да се бием!
	На Койла това й стигаше. Тя дръпна рязко юздите на коня си и другите последваха примера й. Отзад блюстителите ги приближаваха бързо.
	— Всички на място! — издаде заповед Койла. — Ще ги посрещнем тук!
	Редно беше Джъп или Хаскеер да издадат заповедта, тъй като бяха с по-висок чин от нея, но в суматохата никой не обърна внимание на това.
	— Разпръсни се! — кресна Джъп. — Подредете се в линия!
	Привикнали към дисциплина, орките се подчиниха мигновено. Те извадиха прашки, метателни ножове, къси копия и лъкове, въпреки че от последните имаха съвсем малко.
	Блюстителите бяха вече много близо. От ноздрите на конете им излизаше пара. Земята се тресеше под копитата им.
	— На място! — провикна се Алфрей.
	Човеците бяха на по-малко от хвърлей от линията на орките.
	— Сега! — кресна Джъп.
	Върколаците откриха стрелба с всичко, с което разполагаха. Засвистяха стрели и копия, полетяха камъни.
	За миг в човешкия отряд настъпи паника. Неколцина ездачи паднаха от седлата и конете им заковаха на място. Останалите побързаха да се прикрият зад щитове.
	Отговорът им дойде бързо, макар и разпокъсан. Изфучаха стрели, последвани от няколко копия, но бяха изстреляни прибързано и не нанесоха никакви щети.
	След като изчерпаха и без това ограничените си запаси от стрели, хората извадиха мечовете си.
	Окрилени от численото си преимущество, те първи се впуснаха в атака — като черна вълна, от която се носеше метален звън.
	— Започва се — промърмори мрачно Джъп, стиснал бойната си секира.
	Хаскеер измъкна двуръчния си меч. Койла бръкна в ръкава си за метателен нож.
	Алфрей наведе знамето напред.
	— Задръжте позиция! И пазете фланговете!
	Грохотът на сблъсъка погълна думите му.
	Въпреки големия си брой блюстителите не бяха толкова добре подготвени, колкото орките, защото вместо да се разпределят равномерно, те се бяха сбутали един в друг и си пречеха. Така орките спечелиха още няколко ценни секунди, през които да изберат противник и да се подготвят.
	Койла запокити нож срещу най-близкия човек. Острието се заби в гърлото му и блюстителят се свлече от коня си. Тя извади чевръсто втори нож и го метна, като този път уцели един блюстител в окото. Третото й мятане обаче беше неточно и се оказа последно. Сега вече бяха твърде близо и трябваше да преминат към ръкопашен бой. Койла нададе боен вик и измъкна меча си от ножницата.
	Онзи, който първи стигна до Джъп, плати скъпо за своята припряност. Секирата на джуджето разцепи черепа му на две, опръсквайки околните с кръв и мозък. Последваха го други двама блюстители, но Джъп замахна хоризонтално, отсече ръката на единия и удари втория в гърдите. Но това не му спечели и секунда отдих. Прииждаха и падаха нови противници. Джъп ги поваляше със съсредоточено изражение, като косач в ливада.
	Хаскеер посрещна първите си двама противници с дъжд от свирепи удари. Единият падна веднага, но вторият отнесе със себе си и оръжието на Хаскеер, който трябваше да срещне следващия си нападател с голи ръце. Мъжът бе въоръжен с пика. Двамата се сборичкаха за нея с побелели от напрежение юмруци, като я дърпаха рязко напред-назад. Събрал всички сили, Хаскеер заби дръжката на пиката в корема на блюстителя и го накара да изпусне оръжието. Сетне го завъртя чевръсто и забоде пиката в гърдите му. После я извади и повтори упражнението със следващия блюстител. Но тази жертва му изигра лоша шега, защото се извъртя настрани и прекърши пиката. У Хаскеер остана само безполезен къс дърво.
	И тогава се случиха едновременно две неща. Върху него се нахвърли едър воин със святкащ меч и една заблудена стрела се заби в ръката му.
	Хаскеер изрева по-скоро от ярост, отколкото от болка и изтръгна окървавената стрела от раната. После я улови през средата, сякаш беше тънък кинжал и я заби в лицето на блюстителя. Мъжът падна, но мястото му веднага бе заето от друг.
	В близък бой Алфрей предпочиташе брадвичка вместо меч и сега я размахваше със смъртоносна точност. Но в действителност едва успяваше да задържи настъплението. Въпреки огромния му опит възрастта си казваше своето.
	Поне засега обаче знаменосецът се държеше. Той огледа мелето и откри, че не е единственият, който се сражава на предела на силите си. Почти всички останали орки се задъхваха пред многочисления противник, като битката бе особено свирепа по крилата, където човеците полагаха усилия да ги обкръжат. Имаше много ранени, но за щастие поне засега нито един повален орк. Но нямаше да е задълго.
	Макар и само десетник, Алфрей бе на път да пренебрегне йерархията и да издаде заповед, когато Джъп го изпревари:
	— Отстъпвай! Отстъпвай!
	Заповедта бе предадена светкавично по обкръжената линия. Оръженосците побързаха да прекратят двубоите и да пришпорят конете. Ала блюстителите, които изглежда подозираха, че им устройват клопка, не се хвърлиха да преследват противниците си. Орките си даваха сметка, че няма да е задълго.
	С отмалели от боя ръце Койла отстъпваше редом с останалите. Изравни се с Джъп и го попита:
	— Сега какво ще правим? Пак ли ще бягаме?
	— Едва ли ще успеем — отвърна джуджето.
	Противникът им се готвеше за последен удар.
	— Успяхме да повалим доста — докладва от другата страна Алфрей.
	— Но не достатъчно — обади се Хаскеер.
	Чуваха се призивите на орките към техните богове. Едни ги молеха да насочват оръжията им в боя, други — смъртта им да бъде бърза и героична. Койла предполагаше, че човеците също се обръщат към своя бог.
	Блюстителите подхванаха нова атака.
	Въздухът се разцепи от пронизителен звук. Една бърза сянка се спусна над Върколаците. Те вдигнаха глави и зърнаха в небето нещо, което наподобяваше рояк насекоми с причудливи издължени тела. Тъмният облак бе стигнал най-високата си точка и сега се спускаше върху противника. Стовари се върху човеците, сякаш носен от неистов гняв. Предната линия на човешкия отряд бе покосена от смъртоносните стрели. Те се забиваха във вдигнатите нагоре лица, в непокритите ръце и крака. Стрелите минаваха през шлемовете и наочниците с такава лекота, сякаш бяха изработени от хартия. Хората и конете бързо започнаха да се превръщат кървава маса.
	Откъм гората се задаваше голям въоръжен отряд, който препускаше с пълна сила. Той изстреля още един тъмен облак, който бързо полетя към мястото на сражението. Стрелите описаха дъга високо над Върколаците, ала те инстинктивно наведоха глави. Смъртоносният облак се посипа върху хората и засили хаоса в редиците им.
	Не след дълго отрядът се приближи достатъчно, за да могат да го разгледат внимателно. Присвил очи, Алфрей извика:
	— Това е кланът на Кеппатаун!
	— И тъкмо на време — кимна Джъп.
	Макар немногочислена, малката армия от кентаври бе достатъчна, за да се изравни общият им брой с този на човеците. И щяха да са при орките само след няколко минути.
	— Кой ги предвожда? — попита Алфрей.
	Знаеха, че няма да е Кеппатаун, заради недъгавия му крак.
	— Прилича ми на Гелорак — отвърна Джъп.
	Сега вече ясно се различаваха мускулестите гърди на младия кентавър.
	Хаскеер пристегна с парче плат раната на ръката си.
	— Стига празни приказки — подвикна той. — Чака ни още сеч.
	— Вярно — съгласи се Койла. — Да довършим негодниците!
	Никой не се подвоуми дали да я последва.
	В редиците на блюстителите продължаваше да цари хаос. Земята бе осеяна с трупове. Оцелелите бяха лесна плячка за разярените Върколаци.
	Почти веднага след като орките се нахвърлиха върху тях, на полесражението се озоваха и кентаврите. Въоръжени с тояги, копия, малки лъкове и закривени саби те се присъединиха към кланицата. Оцелелите блюстители побягнаха назад, преследвани от бързоногите кентаври.
	Изтощена от битката, Койла спря и огледа бойното поле. Младият вожд на Дрогановия клан застана до нея. Той продължаваше да тропа развълнувано с един от предните си крака.
	— Благодарности, Гелорак — рече тя.
	— Удоволствието беше наше. Не са ни нужни нежелани гости. — Той помръдна с опашка. — Кои всъщност бяха тези?
	— Шайка човеци, служещи на своя „вселюбящ“ бог.
	Той се засмя сухо, сетне попита:
	— Как мина пътуването до Скарок?
	— Добре… и зле.
	Гелорак огледа Върколаците.
	— Не виждам Страк.
	— Няма го — каза тихо тя, сетне вдигна очи към небето, опитвайки се да не дава воля на отчаянието си.


>>	2.

	Намираше се в безкраен тесен тунел.
	Почти докосваше с глава тавана, а когато разпери ръце, пръстите му опряха във влажните лепкави стени. Таванът, стените и подът бяха от камък, но тунелът изглежда бе прокопан в скалата, а не облицован с камъни, защото не напипваше процепи между плочи. Нямаше никакво осветление, ала въпреки това виждаше прекрасно. Чуваше се единствено тежкото му дишане. Не знаеше къде е, нито как е попаднал тук.
	Известно време стоя неподвижно, докато привикне с обстановката и реши какво да прави. После отпред се появи бяла светлина. Той тръгна към нея, като предполагаше, че там някъде е изходът на тунела. За разлика от влажните хлъзгави стени подът бе твърд и грапав.
	Не беше никак лесно да определя времето, но след около десет минути светлината не изглеждаше по-близо. Очертанията на тунела оставаха същите, никакъв шум не нарушаваше тишината — освен собствените му стъпки. Той продължи да върви, придвижвайки се колкото се може по-бързо в тясното пространство.
	Постепенно забрави за времето. Не знаеше дали са изминали минути, или часове. Съществуваше само безкрайното сега, вселена, в която едничката му цел бе да крачи към светлината, която все не успяваше да достигне. Тялото му се превърна в послушна машина.
	В някакъв неопределен момент от монотонното му пътуване той започна да си внушава, че светлината е станала по-ярка, макар и не по-голяма. Скоро обаче осъзна, че вече не може да задържа поглед върху нея за повече от няколко секунди.
	С всяка крачка чисто бялата светлина ставаше по-силна, докато накрая погълна всичко — пода, стените и тавана. Той затвори очи, но продължаваше да я вижда. Притисна ги с ръце, но и това не промени нищо. Въпреки това продължи да върви, без да сваля ръце от лицето си.
	Скоро след това светлината започна да пулсира и той долови ритъма на тези пулсации в гърдите си.
	Светлината стана болезнено силна.
	Той се опита да се обърне и да побегне. Не можеше. Вече не вървеше, а беше засмукван от ослепително, туптящо, студено сърце.
	Извика. Светлината угасна. Той свали бавно ръце и отвори очи.
	Пред него се простираше широка и гола равнина. Нямаше дървета, нито трева, нищо, което да оприличи на някой познат пейзаж. Приличаше на пустиня, но пясъкът трябва да беше съвсем ситен. Единственото, което нарушаваше монотонността на гледката, бяха нащърбените черни скали, големи и малки, подаващи се на различни места от пясъка.
	Пипалата на зеленикава мъгла обхващаха глезените му, разнасяйки неприятна миризма, която му напомняше за развалена риба. В далечината се виждаха черни планини, издигащи се на невероятна височина.
	Но това, което го потресе най-силно, беше небето.
	Кървавочервено, безоблачно. Нямаше звезди. Близо до хоризонта висеше огромна луна. По повърхността й се различаваха тъмни петна. Беше толкова голяма и близка, че сякаш можеше да я прониже със стрела. Зачуди се как така не пада и не смазва тази пуста земя.
	Той откъсна очи от нея и се обърна, за да погледне зад себе си. Гледката бе същата — сребристосиви пясъци, нащърбени скали, далечни планини, алено небе. И нито следа от тунела.
	Въпреки топлината и влагата една зловеща мисъл пробуди ледени тръпки по тялото му. Дали не е умрял и не е попаднал в Ксентагия, оркския ад? Това място наистина приличаше малко на пъкъл. И няма ли всеки миг върху му да се спуснат Айк, Зийнот, Нефетар и Истендел, Светата Четворица на неговата раса, възседнали бойните си колесници, и да обрекат духа му на вечни мъки?
	Ала след това му хрумна, че ако това наистина е Ксентагия, то тя изглежда необяснимо безлюдна. Нима нямаше нито един орк в цялата история на неговия народ, който да заслужава да попадне тук? Той единствен ли бе съгрешил пред боговете и какво бе провинението му, та да бъде осъден на вечно проклятие? Нещо повече — къде бяха слуагите, демоните-мъчители, които според някои обитавали пъкъла и чието единствено забавление било да измъчват душите на нещастниците?
	Нещо привлече вниманието му. Някакво движение сред цялото това мъртвило. Той напрегна очи, но в началото не различаваше нищо. Постепенно осъзна, че вижда облак жълтеникавосив смог. Само че бе по-плътен и сякаш се движеше целенасочено. Към него.
	Дали наистина не му предстоеше да бъде съден от боговете? Дали щеше да бъде подложен на ужасни мъчения?
	Инстинктът го подтикваше да се съпротивлява. Но той веднага осъзна колко безсмислено ще е това срещу боговете. Идеята му се струваше направо глупава. Реши да посрещне онова, което го очаква. Божество или демон, не възнамеряваше да се опозори, като покаже страх.
	Изправи рамене и се подготви да посрещне участта си.
	Не се наложи да чака дълго. Облакът се носеше право към него. Нямаше никакво съмнение, че се насочва от разумна мисъл, а не от случаен повей на вятъра. Всъщност не се долавяше и най-слаб ветрец.
	Облакът се сниши пред него, на един хвърлей копие. Отблизо успя да различи безброй златисти точици, които сякаш бяха вплетени в повърхността му. Нямаше никаква представа какво се съдържа в него. Но като че ли долавяше някакви очертания.
	Почти веднага въртеливото движение на облака се преустанови. Плътната мъгла започна да се разпръсква, слой след слой, като че се топеше във въздуха. Черният силует, който се намираше вътре, постепенно започна да се разкрива. Да добива очертания. И последните струйки дим се разсеяха и фигурата се изправи пред него.
	Каквото и да си беше представял, нямаше нищо общо с това.
	Съществото бе ниско и набито. Имаше зеленикава, сбръчкана кожа и голяма глава с щръкнали заострени уши. Изцъклените му очи се криеха под синкави очници, а клепачите му бяха набраздени от жълтеникави жилки. Лицето му бе съвсем безкосмено, но отстрани бе обрамчено от червеникавокафяви, вече посивяващи бакенбарди. Носът бе малък и топчест, устата бе като зейнала яма. Облеклото му се изчерпваше с непретенциозна мантия с неутрален цвят, пристегната с връв.
	Съществото бе много старо.
	— Моббс? — прошепна Страк.
	— Здравей, капитане — отвърна гремлинът. Говореше тихо, а на лицето му трепкаше едва забележима усмивка.
	Хиляди въпроси се блъскаха в главата на Страк. Той се спря на „Какво правиш тук?“
	— Нямах избор.
	— Че аз имам ли? Къде се намирам, Моббс? Това да не е пъкълът?
	Гремлинът поклати глава.
	— Не. Поне не в този смисъл, в който го казваш.
	— В кой тогава?
	— Това е… междинна земя между твоя свят и моя.
	— Какви ги приказваш? Не сме ли в Марас-Дантия?
	— Има по-важни неща, които трябва да ти кажа. — Моббс махна презрително с ръка към обкръжаващия ги пейзаж. — Приеми това като форум, на който трябва да се срещнем.
	— Още загадки и никакви отговори. Моббс, ти си беше книжник и такъв си оставаш.
	— Нямам друга възможност. Откакто се озовах тук, започнах да осъзнавам колко малко знам.
	— Но къде…
	— Нямаме много време. Спомняш ли си първата ни среща?
	— Разбира се, че я помня. Тя промени всичко.
	— По-скоро помогна да се извърши една промяна, която вече бе започнала. Нищо повече от леко акушерство в душата ти. Макар че никой от двама ни не си даваше сметка за мащаба на събитията, които ще се развихрят, след като поемеш по новия си път.
	— Не зная за мащаба — отвърна навъсено Страк. — Но за мен и Върколаците ми оттогава следват само неприятности.
	— И още те чакат, дори по-лоши, преди да дойде успехът — рече гремлинът, но се поправи: — Ако въобще успееш.
	— Караме се помежду си, търчим насам-натам заради някакви дрънкулки, които дори не знаем за какво служат. Защо са ни още страдания, когато дори нямаме представа какво вършим?
	— Но ти знаеш защо го правиш. Свобода, истина, разбулване на тайната. Това са големи награди, Страк. Но те си имат своя цена. И в края на краищата може да решиш, че не си заслужава да я плащаш.
	— Моббс, казах ти вече, не разбирам струва ли си всичко това. Изгубих добри другари, дружината ми се топи…
	— Че нима не смяташе, че ще стане така? Сега цялата Марас-Дантия е обречена заради прииждащите чужденци. Ти си единственият, който може да промени нещата, поне в известна степен. Ако спреш сега, поражението е сигурно. Продължиш ли, съществува известна, макар и слаба надежда за победа.
	— Тогава кажи ми какво да направя.
	— Сигурно искаш да узнаеш къде се намира последният инструментум и какво да правиш с всички тях, след като ги събереш?
	Страк кимна.
	— Не мога да ти кажа. Истината е, че не зная повече от теб. Но хрумвало ли ти е в някой момент, че тези инструментуми всъщност искат да бъдат открити?
	— Това е безумие. Те са мъртви… предмети.
	— Може би.
	— Значи не ми предлагаш нищо повече от предупреждения?
	— И окуражаване. Ти си толкова близо. Не се съмнявам, че ще получиш възможност да осъществиш задачата си. Ще има още кръв и жертви, някои от тях свидни. Но въпреки всичко трябва да продължиш.
	— Говориш с такава увереност. Откъде знаеш всичко това?
	— Моето сегашно… състояние ми осигурява известен поглед върху развитието на нещата. Нищо конкретно, най-обща картина на събитията и бъдещето, което оформят. — Лицето му помръкна. — Задава се огън.
	Страк изведнъж се сети за нещо.
	— Одеве каза, че не си тук по своя воля.
	Моббс не отговори.
	Страк попита отново:
	— Къде се намираме, Моббс?
	Книжникът въздъхна уморено.
	— Наречи го гробница. Царство на сенките.
	— И от колко време си тук?
	— Почти откакто се разделихме. По волята на един друг орк — капитан Делорран.
	Гремлинът разтвори краищата на мантията си и му показа гърдите си. Там зееше огромна рана със засъхнала по краищата кръв, толкова дълбока и страшна, че последствията й можеха да са само фатални.
	— Ти си…
	— Мъртъв — потвърди гремлинът. — Но не напълно. Между два свята. И едва ли ще си намеря място, докато нещата не се успокоят в твоя свят.
	— Моббс… съжалявам — прозвуча доста глупаво, но не знаеше какво друго да каже.
	— Няма за какво — успокои го гремлинът и отново се загърна.
	— Делорран ме преследваше. Ако не те бях забъркал…
	— Забрави. Не ти се сърдя за нищо, а пък и Делорран вече заплати за стореното зло. Но нима не разбираш? Освободиш ли себе си, ще освободиш и мен.
	— Но…
	— Страк, независимо дали ти харесва или не, играта вече е започнала и ти си основният играч. — Моббс протегна ръка и посочи през рамото на Страк. — Внимавай!
	Страк се извърна и се ококори от изненада.
	Гигантската луна, която вече се спускаше над планинската верига, се бе превърнала в огромно лице. Имаше женски черти, които му бяха познати. Косата й бе черна, очите — непроницаеми. Кожата й блестеше с изумрудено сияние, сякаш бе покрита с рибени люспи.
	Дженеста, кралицата-хибрид, отвори широката си, изпълнена с кучешки зъби уста и огласи околностите с гръмовния си смях.
	Една ръка се показа иззад планините. Беше покрита със същите ситни люспи като лицето. Имаше неестествено издължени пръсти, които завършваха с дълги нокти. Ръката стискаше някакъв предмет. Помръдна небрежно и го запрати към равнината.
	Страк се облещи, неспособен да помръдне, а предметът тупна на повърхността, подскочи и тупна отново. След като го направи десетина пъти, Страк осъзна едновременно две неща.
	Първо, че познава този предмет. Беше онова, което Моббс наричаше инструментум, а Върколаците бяха кръстили „звезда“. Този тук бе първият, който бяха намерили в Роднопол, унисткото селище. Но докато в спомените на Страк той се побираше върху дланта му, сега изглеждаше огромен като дъб.
	И второ — звездата се носеше право срещу него.
	Той се обърна към мястото, където стоеше Моббс, ала гремлинът бе изчезнал.
	Подскачайки и разтърсвайки земята всеки път, когато се стоварваше върху нея, звездата се приближаваше към него. Дори набираше инерция.
	Страк побягна. Понесе се из равната пуста местност, размахвайки отчаяно ръце. Звездата го застигаше, вдигайки облаци прах и мачкайки камъните. Страк вече я чуваше съвсем ясно. Докато напъваше сетни сили да й избяга, той погледна през рамо. Зърна два огромни шипа, които се забиваха в земята като втвърдени пипала на чудовище. Застигна го вълна от прахоляк, сетне още една и трета. Сега вече звездата бе толкова близо, че можеше да я докосне.
	Той се хвърли встрани. Докато се търкаляше, го завладя страхът, че звездата ще се извърти и ще го последва. Веднага щом се съвзе, той скочи, готов отново да побегне.
	Звездата продължаваше да следва посоката си, под акомпанимента на оглушителния тътен, който предизвикваше. Страк я изпроводи с поглед, докато тя се отдалечаваше през равнината.
	Сетне отново премести поглед към луната. Надяваше се зловещото лице на Дженеста да е изчезнало, но се излъга, защото то продължаваше да е там и да го следи със злобен поглед. Струваше му се, че плува в океан от кръв.
	Тя отново повдигна ръка. Този път държеше в нея повече звезди. Хвърли ги — бяха три. Тупнаха на земята и се затъркаляха към него. И този път в началото подскачаха.
	Първата от тях бе зелената, с петте лъча, втората — тъмносинята с четири и последна бе сивата звезда с два лъча. Всички те трябваше да са в него.
	Докато го приближаваха, му се стори, че сега са насочвани от нечия невидима ръка. Средната от звездите се носеше в права линия. Другите две подскачаха наляво-надясно. Класически заклещващ похват. Страк бе сигурен, че се движат по-бързо от първата звезда.
	Той побягна отново. Започна да тича криволичейки, с надеждата да ги обърка. Но всеки път, когато поглеждаше през рамо, виждаше, че го следват като огромна рибарска мрежа, готова да го улови. Пое си въздух на пресекулки, но му се стори, че вдиша огън.
	Една от огромните звезди изведнъж се озова вдясно от него и вдигна прашна вълна. Той отскочи наляво, но там вече го пресрещаше втората. Третата се търкаляше зад него. Той се спъна и изведнъж пльосна по очи. Гледаше безпомощно как звездата се издига над него. Вече не се съмняваше, че след секунда ще го размаже.
	Беше като заловено в капан насекомо, над което се вдига гигантски ботуш.
	Едва сега му се стори, че дочува в далечината странна прощална песен.


	Той извика.
	Изминаха няколко секунди, преди да осъзнае, че е буден. И че е жив. Още малко време му трябваше, за да си спомни къде се намира. Седна и избърса с ръкав потта от челото си. Беше се задъхал и от устата му излизаше пара, която се разтваряше в мразовития въздух.
	Сънят беше различен от предишните, макар и също толкова реален. Опита се да намери някакво разумно обяснение за него, но не успя.
	Спомни си за Моббс.
	Пак кръв по ръцете му. Страк си даваше сметка, че не бива да се вини за смъртта му. В края на краищата онзи Моббс, когото бе видял, бе жив и изглеждаше съвсем здрав.
	Страк се изправи неуверено и се приближи до ръба на своя открит затвор.
	Планинското плато, на което го бе оставила Глозелан, бе съвсем малко, не повече от стотина крачки на дължина и шейсет на ширина. На него стърчаха само няколко скали, зад които можеше да се крие от вятъра. Не знаеше защо Глозелан го бе докарала тук. Единственото обяснение бе, че го е пленила по заповед на своята господарка и ще мине по някое време, за да го откара при нея.
	Доколкото можеше да прецени, намираше се на север от Дроган. Може би сред върховете на Бандар Гизат или Гоф. Това, че на запад проблясваше сивкава океанска повърхност, а на север блещукаха ледници, потвърждаваше предположенията му. Не че имаше някакво значение.
	Беше студено и духаше пронизващ вятър. Страк се радваше, че бе облякъл кожения елек, и се загърна зиморничаво в него. Глозелан бе отлетяла, без да му даде никакви обяснения. Малко след това се бе появил мистериозният човек на име Серафейм, макар че оставаше неясно как се бе добрал дотук, нито къде бе изчезнал. А сетне го преследваха инструментуми.
	_Звездите._
	Страк си спомни, че те му пееха. Точно преди да заспи, бяха започнали да издават някакъв звук, съвсем тихо, сякаш се намираха в главата му. Не беше точно песен, а нещо като припяване. Хаскеер го бе описал по същия начин.
	Той се сепна. Пъхна ръка в кесията си и извади звездите. Започна да ги оглежда. Онази, която бяха открили в Роднопол — пясъчната, със седем различни по дължина лъча; звездата от Троица, зелена, с пет лъча; тъмносинята с четири лъча от Прокоп. Но сега не пееха.
	Той се намръщи. Не виждаше никакъв смисъл във всичко това.
	Едва сега забеляза, че нещо се приближава. Намираше се на няколко мили от него. Голям черен силует, размахващ лениво дългите си криле.
	Той се изправи и положи ръка върху дръжката на меча си.


>>	3.

	Дружината се радваше на почетен ескорт до Дроган.
	Кентаврите удвоиха постовете, в случай че човеците се завърнат.
	Алфрей отведе Хаскеер настрани, за да му превърже раната, а сетне се зае и с останалите ранени оръженосци. Другите Върколаци се разпиляха из селището в търсене на храна и напитки. Придружени от Гелорак, Койла и Джъп тръгнаха към вожда на клана.
	Откриха Кеппатаун на входа на неговата ковачница, където разпращаше вестоносци. Някога мускулест и силен, сега лицето му бе посивяло, а единият му крак се влачеше по земята.
	След като размениха приветствия с Гелорак, той се обърна към Върколаците.
	— Добре дошли — бяха първите му думи.
	Джъп кимна.
	— Съжалявам, че ви забъркахме в неприятности — поде Койла.
	— Нищо лошо не се е случило. Воините ми имаха нужда от малко упражнения. — Той се засмя мрачно. — Е, как мина мисията?
	— Взехме онова, което трябваше да вземем.
	— Успяхте ли? — почти извика Кеппатаун. — Чудесни новини! Значи всичко, което казват за орките… — Той видя помръкналите им лица. — Но какво се е случило?
	Никой не отговори.
	Кеппатаун се огледа.
	— Къде е Страк?
	— Не знаем — призна навъсено Джъп.
	— Как така?
	— Конят му се спъна, докато бягахме от хората — обясни Койла. — После един боен дракон се спусна и го отнесе.
	— Значи е пленник?
	— Не видяхме да го откарват насила, ако това имаш предвид. Всъщност нямаше как да видим, защото препускахме бясно. Но в наши дни бойните дракони са под командването на Дженеста.
	— Аз успях да зърна ездача — обади се Джъп. — Беше самата Глозелан.
	Койла въздъхна.
	— Драконоукротителката на Дженеста. Това обяснява всичко.
	— Може би не — възрази джуджето. — Би ли повярвала, че една укротителка ще накара Страк да й се подчини, без да се съпротивлява?
	— Ами… знам ли, Джъп? Страк го няма, при него са звездите и чашката със сълзата. — Тя се обърна към Кеппатаун. — Съжалявам.
	Лицето на кентавъра остана безстрастно, но те забелязаха, че ръката му неволно се спуска към недъгавия крак.
	— Не мога да тъгувам по онова, което никога не съм имал — отвърна той. — Що се отнася до вашия капитан, ще наредя да претърсят района.
	— Това е наша работа — възрази Джъп.
	— Вие се нуждаете от почивка, а и не познавате страната. — Той се обърна към Гелорак. — Разпратете на всички страни съгледвачи. — Младият кентавър кимна и препусна да изпълни нареждането. Кеппатаун насочи вниманието си към Койла и Джъп. — Нищо повече не можем да направим за момента. Елате.
	Той ги отведе при една дъбова маса. Двамата се настаниха на скамейката, а кентавърът застана срещу тях. Веднага след това започнаха да им поднасят ястия. Кеппатаун се пресегна и вдигна една издялана от камък делва.
	— Този ейл сигурно ще ви дойде добре — рече, сетне заби зъби в корковата тапа и я изтегли.
	— Защо пък не? — отвърна Джъп, вдигна делвата с две ръце и отпи. Предложи на Койла, но тя поклати глава.
	За разлика от джуджето Кеппатаун с лекота вдигаше делвата с една ръка. След като сръбна, той избърса уста с опакото на ръката си.
	— Разкажете ми сега какво се случи.
	— Страк не беше единственият воин от дружината, когото изгубихме — започна Койла. — Докато напускахме царството на ниядите, един от оръженосците, Кестикс, бе убит от ниядски войник в Скарокското тресавище. — Още като го казваше, тя почувства пронизваща болка. Кестикс бе умрял, докато я спасяваше.
	— Съжалявам — рече Кеппатаун. — Още повече, че бяхте там по мое поръчение.
	— Направихме го заради себе си. Не можем да те виним за нищо.
	— Честно казано, изненадан съм, че не дадохме повече жертви — намеси се Джъп. — Като се има предвид какъв хаос цари там долу.
	— Какъв хаос? — попита Кеппатаун.
	— Адпар е мъртва.
	— Какво? Сигурен ли си?
	— Бяхме там, когато тя умря — намеси се Койла. — Но не по наша вина.
	— Интересно пътешествие сте имали. И как умря тя?
	— Уби я Дженеста.
	— И тя ли беше там?
	— Ами… не.
	— Тогава откъде знаете, че тя е виновна?
	Добър въпрос. Койла не се бе замисляла над него. Сега обаче осъзна, че всичко това е доста загадъчно.
	— Страк го каза — отвърна тя. — Изглеждаше сигурен.
	Изглежда Джъп също не бе обмислял въпроса:
	— Вярно, но откъде е знаел?
	— Сигурно е знаел нещо, което ние не знаем. Както и да е, в ниядското царство цареше анархия. Успяхме да се измъкнем само благодарение на мръковете — рече Койла.
	Кеппатаун поглади замислено брада.
	— След всичко това трябва да сме нащрек. Смъртта на Адпар променя равновесието на силите в района. Едва ли ще е за добро.
	— Но тя беше тиранин.
	— Така е. Ала бяхме свикнали с нея. Сега на нейно място ще дойдат други, които не познаваме. Това може да доведе до несигурност, а в Марас-Дантия и без това всичко е объркано.
	Бяха прекъснати от появата на Хаскеер. Ръката му беше превързана, в здравата държеше кокал с печено месо. Бузите му лъщяха от мазнина.
	— Къде е Алфрей? — попита Койла.
	— Превързва ранените — отвърна Хаскеер с пълна уста.
	— Твоята рана как е?
	— Добре. — Без да иска разрешение, Хаскеер се пресегна и вдигна делвата. По брадичката му потече ейл.
	— Както винаги ни излагаш с поведението си — подхвърли Джъп.
	— К’во? — облещи се Хаскеер.
	— Забрави.
	Беше време, когато подобни подмятания можеха да накарат двамата да се вкопчат за гърлата. Може би Хаскеер се бе размекнал, или пък не бе разбрал забележката, защото само повдигна рамене и попита:
	— Сега какво ще правим?
	— Ще се опитаме да открием Страк.
	Хаскеер избърса с ръкав мократа си брадичка.
	— И ако не успеем?
	— Дори и не си го помисляй — скастри го Койла.
	Истината беше, че и тя не знаеше какво ще правят тогава.


	Летящото чудовище се приземи на платото.
	Гигантските криле на дракона изпукаха, докато ги прибираше към тялото си. Той извъртя огромната си глава и втренчи жълтеникави очи в Страк. От ноздрите му излизаха млечнобели струйки. От чудовището лъхаше на сурова риба и на гнило.
	Страк неволно отстъпи назад.
	Ездачката се плъзна по покрития с люспи гръб.
	От елека до гамашите и ботушите, всичко по нея бе в различни оттенъци на кафявото. Върху бежовата шапка се мъдреше перо и само гривните по ръцете й сияеха в златист цвят.
	Истинска загадка бе защо бруните, мелези между елфи и таласъми, имаха толкова върлинести тела. Глозелан бе дори по-висока, отколкото бе обичайно за нейната раса. Може би и защото ходеше много изправена. Ала крехкият й вид бе измама. Както и при останалите бруни, горделивото й изражение можеше да бъде погрешно сметнато за надменно.
	— Глозелан! Какво, по дяволите, става? — попита Страк.
	— Съжалявам, задето те накарах да чакаш — отвърна спокойно тя. — Нямаше начин да го избегна.
	— Пленник ли съм? — Той не сваляше ръка от меча.
	Тя повдигна почти незабележимите си вежди.
	— Не, не си пленник. Едва ли бих могла да те задържа. Нито пък насам лети ескадрон от дракони, натоварени с воини на Дженеста, ако си мислиш нещо такова. Изглежда не си разбрал, че ти помагам — добави саркастично тя. — Вероятно не съм била съвсем ясна.
	— Въобще не беше ясна.
	— Помислих си, че ще е достатъчно да те спася от човеците.
	— Да… така беше. Трябва да ти благодаря.
	Тя кимна едва забележимо и рече:
	— Свали ръка от оръжието. Тук си в безопасност.
	Той изпълни съвета й.
	— Е, не би могла да ме виниш, като се има предвид, че си лична драконоукротителка на Дженеста и…
	— Вече не съм — прекъсна го тя.
	— Как така?
	— Твърде много обиди и унижения. Омръзна ми, Страк. Напуснах я. Не беше лесно, като се има предвид, че в моя народ държат на лоялността. Но Дженеста прекали с жестокостите и оскърбленията. Така че сега съм дезертьор. Също като теб.
	— Живеем в странни времена.
	— Още двама укротители се присъединиха към мен. Оставих те тук, за да им помогна.
	— Това ще е удар за Дженеста.
	— И други я напускат, Страк. Не цели орди, но потокът е постоянен. — Тя си пое дъх. — Мнозина са готови да застанат до теб.
	— Защото не ме познават. Аз не съм спасител. Дори не съм възнамерявал да дезертирам.
	— Но си роден водач. Доказа го, докато командваше Върколаците.
	— Едно е да командваш дружина, а друго да управляваш армия или царство. Повечето властници са зли и двулични. Дженеста, Адпар, Кимбал Хоброу. Не искам да съм като тях.
	— И няма да бъдеш. Ти ще ни помогнеш да се отървем от тях.
	— Древните народи не бива да се бият помежду си. Хората са наши врагове. Или по-скоро унистите.
	— Точно така. Затова народите ни трябва да се обединят. Е, нека някой друг ги обединява. Аз съм само прост войник. — Той погледна към ледената стена, сетне вдигна очи към мрачното небе. Като по невидим знак от него заваляха снежинки. Драконът изхърка оглушително.
	— Хората са безумци, безразсъдни и склонни към унищожение. Те изяждат магията. Но не само те унищожават Марас-Дантия. И други народи…
	— Зная. Но няма да ме накараш да променя мнението си. Не се опитвай, Глозелан.
	— Както желаеш. Макар че може да се окаже, че нямаш друг избор.
	Той реши да смени темата.
	— Като става въпрос за човеци, познаваш ли едного на име Серафейм?
	Лицето й остана безизразно.
	— Познавам неколцина, но нито един не се казва така.
	— И не докара ли още някого снощи тук с мен?
	— Не. Защо ще го правя? За човек ли говориш?
	Страк се отказа, опасявайки се, че това е поредната му халюцинация.
	— Сигурно съм… сънувал. Забрави.
	Тя го изгледа учудено.
	— Говорят, че у теб имало нещо, което Дженеста много искала.
	Той се зачуди каква част от истината може да й разкрие. В края на краищата тя му бе спасила живота.
	— Не е само едно нещо — отвърна и пъхна ръка в кесията.
	Трите звезди изпълваха шепата му. Глозелан втренчи поглед в тях.
	— Не зная нито какво са, нито какво е предназначението им — призна той. — Само, че се наричат инструментуми. Моите орки ги нарекоха звезди.
	— Това са инструментуми? Наистина?
	Той кимна. За първи път изражението й се променяше. При бруните това си бе истинско постижение.
	— Чувала ли си за тях? — попита Страк.
	Тя се сепна.
	— В някои легенди на моя народ се говори за тях.
	— И какво можеш да ми кажеш?
	— Не много, ако трябва да бъда откровена. Зная, че трябва да са пет и че са много, много стари. Има една легенда, която ги свързва с моя народ. Става въпрос за Приленда, който е прочут пророк и философ. Според легендата една от тези звезди го е вдъхновявала за пророчествата му.
	— Пророчества? За какво?
	— Каквото и да е било, отдавна е забравено. Изглежда обаче се касае за Последните дни — за времето, когато боговете ще навият този свят на руло и ще започнат нова игра.
	— Ние, орките, имаме подобна легенда.
	— Както и да е, никой не знае откъде се е появил този инструментум и къде е изчезнал. Някои твърдят, че той е причинил смъртта на Приленда. Но да ти призная честно, винаги съм смятала тази история за лековерен разказ на надрусани с цветен прашец феи. — Тя погледна към звездите. — А сега виждам едновременно три от тях. Сигурен ли си, че са истински?
	— Сигурен съм. — Той прибра звездите.
	— Страк, нямам никаква представа на какво са способни, но зная едно — този, който ги притежава, разполага с огромна сила. Така поне се твърди в легендите.
	Съдейки по това, което бе преживял в последния си сън, или видение, звездите наистина спотайваха в себе си неописуемо могъщество. Но Страк реши да не й разказва за него. Не призна също и че звездите му „пеят“.
	— Сега ми е ясно защо Дженеста толкова много държи на тях. Дори и да не притежават магичен заряд, те имат силата на тотеми. Биха могли да възстановят разклатената й власт. Ако обаче ги използваш ти…
	— Стига — прекъсна я той с нетърпящ възражение тон. — Какво ще правиш сега?
	— Още не съм решила. Бих искала да се върна в моето царство и да се отдам на съзерцателни заклинания. Но ние, бруните, сме южняци, а както знаеш, на юг има най-много човеци. Роднините ми отдавна се разпиляха по широкия свят. Та може би в края на краищата ще се преместя в крепостта на драконите и ще се придържам към високите райони. — Тя се обърна и погали с привързаност своето животно. Похъркващият дракон дори не повдигна клепачи. — Драконите и бруните винаги са имали свой начин да се разбират помежду си. Драконите са единствената раса, на която се доверяваме безпрекословно, и изглежда те имат същото отношение към нас. Може би гледаме един на друг като на съюзници в тези размирни времена.
	Страк изведнъж осъзна, че и тя е изгнаник като него, и изведнъж почувства симпатия към нея.
	— Ще продължаваш ли да се противопоставяш на кралицата? — попита го Глозелан.
	— Когато трябва. Също така ще се бия с всички човеци, които ми се изправят на пътя. Но основната ми цел е да запазя живота на моите Върколаци.
	— Боговете може би имат други идеи.
	Той се разсмя. Смехът му бе горчив.
	— Каквото е писано. Но първо най-важното. Трябва да се върна при Върколаците.
	— В такъв случай да потегляме, преди да се е развалило времето. Ела, ще те откарам.


>>	4.

	Беше се качила в черна колесница, украсена с тайнствени сребърни и златни символи. Теглеха я чифт врани коне с черни кожени маски на главите и железни кабари на гамашите. Лъскави остриета стърчаха от колелата на колесницата.
	Зад гърба на Дженеста крачеше десетхилядна армия, състояща се от орки, джуджета и разнородна сбирщина от човеци, привърженици на пантеонизма. Над ордата стърчаха знамена и щандарти. Отзад се поклащаше обоз от теглени от биволи каруци, а на фланговете препускаха конни ескадрони.
	Бяха заобиколили Таклакам, голямото вътрешно море, а след това прекосиха Великите равнини, като се стараеха Дроган да остане далеч на юг, а Бевис на север. Скоро щяха да излязат на бреговете на Скарокския полуостров. В това мочурливо царство на ниядите, доскоро управлявано от Адпар — сестрата, която бе убила с магия, — тя възнамеряваше да издири и залови Върколаците.
	Дженеста знаеше, че са там, поне доскоро. Беше го научила благодарение на последния изблик на умиращата душа на Адпар.
	Беше изпратила напред Глозелан с трима от най-добрите й разузнавачи. Освен това очакваше и нови подкрепления, които скоро щяха да се влеят в нарастващата й армия. Идваха прочути дружини от Каменна могила, средището на властта й. Изглежда всичко бе под неин контрол. Бяха предвидени всички възможни обрати. Никога досега Дженеста не се бе намирала толкова близо до своята победа и жадуваното отмъщение. Армията, която предвождаше, бе доказателство за нарасналата й мощ.
	Ала въпреки това я глождеше безпокойство.
	Една от причините за недоволството й яздеше редом с колесницата. Генерал Мерсадион, пълководецът на ордата, бе изтъкнат военачалник, но въпреки това не успяваше да задоволи постоянно нарастващите изисквания на своята господарка. Това си личеше и по мрежата от бръчици, опасващи челото му. Ако възрастните орки имаха коса, неговата щеше да е прошарена.
	Дженеста продължаваше да му нарежда.
	— Искам да смазвате всякаква съпротива по пътя. Изменниците в нашите редици да бъдат подлагани на изтезания преди заслужената си смърт.
	— С цялото си уважение към вас, господарке, не бива да се безпокоите. В нашите редове вече няма изменници.
	— Все ми го повтаряш, ала въпреки това зная, че имаме дезертьори и размирници. Нареждам да действате с цялата сила при най-малкия намек за съпротива и бунт, дори прошепнатите възражения да се смятат за военно престъпление. Без никакви изключения — независимо от ранга.
	— Следваме всяка ваша заповед, Ваше Величество — увери я той.
	— В такъв случай не го правите с необходимата строгост — изгледа го тя с блеснал от гняв поглед. — Рибата се вмирисва откъм главата, генерале.
	Имаше предвид, разбира се, него самия, но Мерсадион долови иронията и си позволи само да склони глава и да промърмори:
	— Господарке.
	— Тези, които ми служат вярно, ще бъдат възнаградени. Неверниците ще заплатят скъпо и прескъпо.
	За първи път ставаше въпрос за награда и Мерсадион я погледна учудено. Досега не бе получавал никаква, освен повишението до един изпълнен с рискове и опасности за живота му пост. Повишение, за което никога не бе мечтал.
	— Необходимо ли е да ти припомням каква бе участта на Кустан и неговото протеже капитан Делорран? — продължи тя.
	— Не, Ваше Величество, няма нужда.
	— В такъв случай не забравяй никога какво стана с тях.
	Не беше забравил. Всъщност припомняше си го твърде често. Понякога му се струваше, че живее на ръба на клокочещ вулкан. Започваше да разбира дезертьорите. Ала веднага щом тази мисъл мина през ума му за пореден път, той се сепна и я прогони. Знаеше, че е глупаво, но понякога му се струваше, че кралицата може да чете мислите му.
	Тя заговори отново и генералът едва не подскочи на седлото.
	— Когато получа онова, което искам — рече Дженеста, — вече никой от вас няма да може да ми измени. — След това добави с по-ясен глас: — Накарай тези мързеливци да се размърдат. Омръзна ми да се влачим.
	Камшикът й изплющя върху гърбовете на конете и колесницата подскочи напред. Мерсадион предвидливо се дръпна встрани, за да избегне остриетата. Докато пришпорваше коня, за да я застигне, за миг спря поглед върху „сцената за назидание“, подготвена по нейна заповед.
	Четиринайсет „изменници“, заключени в железни клетки, висяха, окачени с вериги, върху разпалени огньове.
	Армията трябваше да премине покрай тях, за да получи нагледна представа за правосъдието, което раздаваше тяхната господарка. Някои отместваха поглед настрани. Мнозина притискаха кърпи към лицата си, за да се предпазят от отвратителната смрад.
	Вятърът разнасяше черна пепел. Облаци оранжеви искри се извиваха към небето.


	Орките не бяха създадени да летят.
	Страк се увери в това за втори път, докато Глозелан го откарваше в Дроган. Духаше свиреп вятър, а полъхът на гигантските драконови криле непрестанно заплашваше да го събори. Задникът му изтръпна от твърдия люспест гръб, шибащите го в лицето снежинки караха очите му да сълзят и беше толкова студено, че не чувстваше пръстите си. Опита се да заговори Глозелан, но не чуваше думите й заради воя на вятъра.
	Не му оставаше нищо друго, освен да се наслаждава на гледката. Ледниците на север приличаха на огромно, разлято върху земята млечнобяло петно и той бе изненадан от размерите им. След време драконът смени плавно посоката и под тях се показаха планински вериги с побелели от сняг върхове. Следваха по-ниски хълмове и обрасли с шубраци равнини. Езера с равна като огледала повърхност се подаваха иззад завесата на стелещи се мъгли. Срещаха се и отделни горички. Още по-нататък Страк зърна просторите на Великите равнини и сребърната извивка на Калипарския залив, а до него тъмнозеленото петно на Дроганова гора.
	Драконът изрева. Звукът го оглуши и разтърси. Глозелан извика нещо, което той не можа да разбере.
	Стори му се че падат, след това се гмурнаха още по-стремително надолу и шумът на вятъра се усили в тътнеж. Почувства, че драконът разпъва криле и полетът им постепенно се изравни. Земята ги притегляше към себе си, върховете на дърветата нараснаха до естествената си големина. Ята от изплашени птици се разбягваха от пътя им.
	Сега вече летяха успоредно на земята. Отдалечаваха се от гората, но в полукръг, за да я заобиколят. Страк предположи, че Глозелан разузнава за блюстители или други враждебно настроени сили, и също забоде поглед долу.
	Полукръгът, който описваха, ги изведе над океана. Страк мярна разпенени около скалите вълни, каменист бряг, щръкнал навътре полуостров, трева и дървета. Сетне отново се озоваха над равнината, завършвайки обиколката.
	Още преди да се приземят, от гората се подадоха посрещачи — към тях тичаха и препускаха кентаври и орки.
	Драконът се спусна с едва доловим тропот. Страк побърза да се изхлузи от люспестия му гръб и скочи вдървено на земята. Глозелан остана горе.
	Той вдигна глава към нея.
	— Благодаря ти, Глозелан. Каквото и да правиш оттук нататък, желая ти успех.
	— И на теб, капитане. Но искам да ти кажа още нещо. Дженеста се приближава към Скарок и води със себе си цяла армия. Само на няколко дни път оттук е и лесно може да ти влезе в дирите. Така че не си мисли, че си в безопасност.
	Преди той да успее да отговори, Глозелан прошепна нещо в ухото на дракона. Чудовището разгъна бавно криле, отблъсна се с яките си крака и литна нагоре. Вихърът, предизвикан от излитането му, едва не събори Страк.
	Капитанът на Върколаците отстъпи назад, засенчи очи с длан и погледна нагоре. Левиатанът се издигаше плавно в небето, описвайки широк кръг. Глозелан помаха с ръка на Страк. Той й отвърна. След това драконът се насочи на изток и скоро се изгуби от погледа му.
	Страк продължаваше да гледа натам, когато другите го заобиколиха.
	Първи бяха Алфрей, Джъп и неколцина оръженосци. Следваше ги Койла, яхнала Гелорак. Имаше и други, непознати кентаври, а след тях идеха и останалите орки. Те се струпаха около него, а лицата им сияеха от радост. Вдигна се шум.
	Той им махна с ръка да замълчат.
	— Нищо ми няма. Всичко е наред!
	Койла скочи от гърба на кентавъра.
	— Какво стана, Страк? Къде се изгуби?
	— Важното е какво научих — че един наш враг се е превърнал в приятел.
	— Какво…
	— После ще обясня. Първо искам да хапна и пийна.
	Дадоха му кон и всички се отправиха назад към гората.
	Краткото пътуване му позволи да обмисли новината, която бе научил от Глозелан. Изглежда отново нямаше да имат време за отдих.


	Недалеч от гората се издигаха ниски хълмчета, обрасли с горички. В една от тях, скрити сред дърветата, се спотайваха трима мъже, които наблюдаваха събитията долу. Бяха скрили конете си в шубрака отзад.
	— Тези копелдаци! — злобно прецеди през зъби единият от тях.
	Беше по-нисък от спътниците си. Имаше рядка жълтеникава, подобна на козина коса и прогнили зъби. Онова, което му бе отнела природата и нечистоплътният начин на живот, се допълваше от белезите, оставени му от враговете, с които се бе срещал — черна превръзка скриваше дясното му око, по-голяма част от лявото му ухо бе откъсната, а дясната му ръка бе омотана нескопосано с мърлява кърпа.
	— Направо ми се повръща, като ги гледам тия животни — продължи той, проследявайки с поглед отдалечаващите се кентаври и най-вече орките. — Гадни, дребни…
	— Ще млъкнеш ли най-сетне, Грийвър? — скастри го мъжът, който лежеше до него. — Не мога да мисля заради непрестанното ти хленчене.
	При други обстоятелства първият не би допуснал да му говорят така, но самопровъзгласилият се водач на групата не бе от хората, с които да си правиш шеги. Беше висок и мускулест, а луничавото му лице бе разсечено от закривен белег, който тръгваше от дясната му скула и стигаше края на устата. Мазната му черна коса бе полепнала върху темето, а над горната му устна стърчаха рошави мустаци. Очите му бяха черни и злобни.
	— Нъл’ ти не загуби к’вото аз, Мика — озъби се по-дребният шепнешком и посочи окото, ухото и пръста си. — И всичко зарад оназ оркска кучка.
	— Не и окото, Грийвър — припомни му третият.
	— К’во?
	— Не и окото. Тя не ти го извади.
	— Така е, Джабез, прав си — отвърна му първият сякаш разговаряше с глупаво хлапе. — Беше един… друг… орк. Голяма разлика, няма що!
	На третия му бяха необходими няколко секунди напрегнат размисъл, за да осмисли чутото.
	— Да бе, вярно — рече накрая той.
	От тримата той бе най-едър. Ако имаше начин другите двама да се смесят в едно същество, щеше да се получи нещо с неговите размери. Но по огромното му тяло нямаше и грам тлъстина. Носът му бе чупен повече от веднъж и бе наместван нескопосано. Устата му бе като цепка — сякаш някой бе прокарал нож през лицето му. Искрата на разума едва трепкаше в очите му.
	— А за последната рана… — поде той, но зърна изражението на първия и млъкна.
	Грийвър Олей и Мика Лекман отново насочиха вниманието си към сцената в покрайнините на гората. Последните орки и кентаври тъкмо изчезваха зад дърветата. Джабез Блаан се понамести на земята.
	— И какво ще правим сега, Мика? — поиска да знае Олей. — Ще нападаме ли?
	— Да нападаме ли? Да не ти се е прищяло да пукнеш? Разбира се, че няма да ги нападаме! — отвърна Лекман.
	— Но те са само едни проклети орки!
	— Само проклети орки? Говориш за най-добрите войници в цяла Центразия — след нас! Помисли си само какво направиха с теб! — Той се захили злобно. — За тези орки имаш предвид?
	Олей му хвърли убийствен поглед.
	— И преди сме ги трепали на купчини.
	— Да, но никога не сме излизали срещу цяла дружина — не и в открит бой. Знаеш го добре.
	— Добре де, Мика, все пак, к’во ще праим? — обади се Блаан.
	— Размърдайте си мозъците. — Той погледна едрия мъж и въздъхна. — Поне тези от вас, които имат такъв. Ще се придържаме към изпитаната тактика. Ще чакаме търпеливо и ще ги издебваме поотделно или на малки групи. Ако играем по нашите правила, накрая ще натъпчем джобовете си със злато.
	— Вече не става въпрос за злато — изръмжа Олей. — Аз си искам отмъщението.
	— Хубаво де — все тая. Аз също бих искал да сложа ръка на онези животинки. Но защо да не получим и наградата? Отмъщението е сладко, но храната и пиячката също.
	— Че кой друг освен Дженеста ще ни плати за онази реликва? А предполагам, че вече не сме сред любимците й, след като я изиграхме.
	— По-точно е да се каже, след като напуснахме служба при нея — поправи го Лекман.
	— Както и да му викаш, не беше никак умно да го правим.
	— Внимавай, Грийвър, опитваш се да мислиш, а това е моя територия. Аз ще се оправя с Дженеста.
	Спътниците му го погледнаха със съмнение.
	— Може и да можеш, а може и не — рече Олей. — Но мен това хич не ме интересува. Искам само онази гадинка — Койла.
	— Ама няма да се откажеш, ако паднат и парици, нали? — присмя му се Лекман, сетне добави с по-твърд глас: — Само да не развалиш работата. Защото и тримата сме в един кюп.
	— Не ме заплашвай, Мика — озъби се другият и вдигна дясната си ръка. Или по-точно онова, което бе останало от нея, защото на китката му бе надянат железен ръкав, който завършваше със заострена кука. — Нека само да ми падне онази кучка и ще си получи заслуженото.


>>	5.

	Докато ровичкаше из кесията си, Страк за момент се притесни, че купичката може да се е счупила. Но миниатюрното керамично бурканче беше здраво и капачката му бе на място.
	Той го сложи в протегнатата ръка на Кеппатаун. Кентавърът се втренчи в него. Изглеждаше погълнат от емоциите си.
	— Благодаря ти — едва промълви той.
	— Постарахме се да спазим обещанието си — отвърна Страк.
	— Никога не съм се съмнявал. Съжалявам, че трябваше да загубите един от вашите.
	— Кестикс знаеше на какво тръгва. Всички останали също. Тази мисия беше от полза и за нас.
	Койла кимна към купичката и попита:
	— Какво ще правиш с нея?
	— Добър въпрос — отвърна Кеппатаун. — Ще трябва да се посъветвам с шамана. Но както и да е, първо да приключим с нашата сделка. Гелорак, повикай Хеджест.
	Заместникът му се отдалечи към клетката на пророка.
	Страк се радваше, че поне за известно време мислите му ще са заети с текущи дела. Бяха го нахранили и напоили. След това разказа на многолюдната си публика всичко, което му се бе случило. Пропусна да спомене само странната среща със Серафейм и причудливия си сън. Не призна и че звездите са му „пеели“, въпреки че сигурно щеше да намери разбиране у Хаскеер. След разказа повечето оръженосци се разпръснаха и при него останаха само офицерите, Кеппатаун и Гелорак. Страк нямаше нищо против, че публиката понамаля. Не знаеше как ще възприемат новината за приближаването на Дженеста.
	Скоро към тях се приближи Гелорак, следван от стария шаман. Гелорак притискаше към гърдите си малко, покрито с орнаменти ковчеже.
	Хеджест поздрави орките, а Кеппатаун взе ковчежето. Отвори го и им показа звездата. Ала Страк вече знаеше какво ще види вътре — сивкава топка с два лъча, изработена от същия непознат материал.
	— Ние също държим на думата си — рече Кеппатаун и му подаде ковчежето.
	— Никога не сме се съмнявали — увери го Страк.
	— Но преди да го вземеш — спря го Кеппатаун, — сигурен ли си, че го искаш?
	— Какво? — подскочи Джъп. — Разбира се, че сме сигурни! Защо иначе щяхме да си слагаме главите в торбите!
	— Страк знае какво имам предвид.
	— Знам ли?
	Кеппатаун кимна.
	— Така мисля. Чашата може да е отровна. От тази реликва може да дойдат повече неприятности, отколкото добрини. Така се говори за тези предмети, поне сред нашия народ.
	— Вече го знаем — увери го Койла. — От личен опит.
	— Ние сами избрахме този път — обади се Алфрей. — И връщане назад няма.
	Колкото и да бе странно, Хаскеер не даде воля на никакви възражения. Страк обаче мислеше, че знае причината.
	Той протегна ръка и взе звездата.
	— Както вече някой от хората ми каза, не сме дошли чак дотук, за да се отказваме. Нямаме нито други планове, нито възможности.
	— Имаме — обади се ненадейно Хаскеер. — Бихме могли да хвърлим тези неща. И да избягаме надалеч.
	— И къде ще избягаш? Навсякъде дебнат опасности — озъби му си Койла. — Освен в някой сън.
	Страк замръзна, сетне реши, че Койла го е подметнала случайно.
	— Койла е права — рече той на Хаскеер. — Няма къде да се скрием в цялата Марас-Дантия. Никога няма да се отървем от Дженеста. Все пак звездите ни дават някакво предимство.
	— Да се надяваме — прошепна Джъп.
	— Вече го обсъдихме с дружината — продължи Страк. — И всички се съгласиха. Ще съберем звездите на едно място.
	— Никога не ми е харесвала тази идея — изръмжа Хаскеер.
	— Имаше много възможности да си тръгнеш.
	— Не искам да напускам дружината. Но мразя тези проклети джаджи. Има нещо сбъркано в тях.
	— Има нещо сбъркано в теб — промърмори Джъп.
	— Какво каза? — изгледа го Хаскеер.
	— Че непрестанно хленчиш.
	— Не е вярно — кипна Хаскеер.
	— О, я стига! Пък и онази смахната история, дето звездите ти пеели…
	— Кого наричаш смахнат, бе?
	Изглежда, че наблюдаваха пробуждането на предишния Хаскеер. Страк нямаше нищо против това, но от друга страна не биваше да позволява на свадата да ескалира.
	— Достатъчно! — викна им той. — Ние сме гости тук.
	Той насочи вниманието си към Кеппатаун, Гелорак и Хеджест, които изглеждаха малко объркани.
	— Все още сме напрегнати заради преживяното — опита се да им обясни.
	— Разбирам — увери го Кеппатаун.
	Страк развърза кесията и прибра звездата при нейните посестрими. Усещаше, че другите го наблюдават и най-вече Хаскеер, на чието лице се четеше недоволство.
	За изненада на Страк Кеппатаун въздъхна, когато той пристегна кесията.
	— Отървахме се.
	Джъп повдигна учудено вежди и размени погледи с останалите, но никой не коментира странната забележка.
	— Ето — обърна се Кеппатаун към шамана и му показа купичката. — Сълза от Адпар.
	Старецът я прие с видима неохота.
	— Да ви призная, смятах го за невъзможно. Имам предвид, че не вярвах тя да е способна на нещо такова.
	— Беше от самосъжаление — успокои го Койла.
	— Аха.
	— И какво трябва да правя сега? — попита Кеппатаун.
	— Ще се опираме на сходни случаи от миналото. Като имаме предвид кръвта на върколака или заровените кости на магьосниците, логично е да предположим, че тази есенция е много силна. Би трябвало да се прилага разредена, в комбинация от десет хиляди единици пречистена вода.
	— Която трябва да изпия?
	— Не и ако цениш живота си.
	— Или пикочния си мехур — изпусна се Джъп.
	Страк го изгледа ядосано, но Кеппатаун схвана хумора и се засмя.
	Хеджест се покашля многозначително.
	— Отварата се прилага външно върху засегнатия крайник — продължи той. — Не цялата наведнъж, а в продължение на три дни. И за по-добър ефект това се прави само по тъмно.
	— И това ли е всичко? — попита Кеппатаун.
	— Е, има и някои определени ритуали, които трябва да се спазват, а също едно малко чародейство, което…
	— Което ще напълни гората с маяучкане.
	— Всички тези ритуали са много важни — увери го Хеджест. — Те са…
	Кеппатаун се ухили и махна с ръка.
	— Спокойно, спокойно. Знаеш колко обичам да те дърпам за опашката, стари хитрецо. Ако наистина има надежда да излезе нещо от тази история, можеш да виеш колкото си искаш из гората.
	— Благодаря — отвърна пророкът с нескрито съмнение.
	— И кога започваме?
	— За подготовката на отварата ще ми трябват четири-пет часа. Значи първата процедура ще е още тази вечер.
	— Чудесно! — Кеппатаун потупа радостно пророка по рамото. Хеджест видимо се олюля и се наложи Гелорак да го подкрепи. — А сега да празнуваме! Храна, напитки и сладки приказки! — Той огледа лицата на присъстващите. — Страк, изглеждаш ми малко угрижен. Зная, че си изгубил войник, но това няма да е проява на неуважение. Такива са нашите обичаи.
	— Не в това е въпросът.
	— А в какво? — попита Койла.
	— Трябваше да ви кажа по-рано. Дженеста идва насам, начело на цяла армия.
	— По дяволите! — изруга Джъп.
	— Откъде го знаеш? — попита Алфрей.
	— Глозелан ми каза. Нямаше никакви причини да ме лъже.
	— И след колко време ще пристигне? — поиска да узнае Кеппатаун.
	— След три, може би четири дни. Съжалявам, Кеппатаун. Тя ни преследва заради… — той се тупна по кесията — ей тези нещица.
	— Няма вражда с нас, нито ние с нея.
	— Това няма да я спре.
	— Щом е така, свикнали сме да се защитаваме. Но защо смяташ, че и ние може да сме заплашени?
	— Защото докато ни търси, тя не жали никого по пътя си. Ще провери в Скарок и като не ни открие, ще се озове на вашия праг.
	— А ние ще й обясним, че ви няма тук. Ако Дженеста реши да се увери със сила, скъпичко ще си плати.
	— Ще се бием редом с вас — обеща Хаскеер.
	— Да — съгласи се Страк, — трябва да останем и да се бием. Да не забравяме и блюстителите на Хоброу. Те също може да се върнат.
	Кеппатаун обмисли всичко това, преди да отвърне:
	— Благодаря ви за предложението, но… ще ви откажа. Звездите са важни, не се съмнявам в това. Ако се наложи да се бием, ще се справим и без вас. А вие трябва да си тръгнете оттук.
	— И накъде? — попита Джъп.
	Страк въздъхна.
	— Това е следващият ни проблем.
	— Сега не е време да се безпокоите за това — рече му Кеппатаун. — Присъединете се към нас, похапнете, пийте до насита ейл, забравете грижите поне за няколко часа. Наречете го празненство или помен, няма никакво значение.
	— Въпреки че врагът се приближава насам?
	— Нима в единия или другия случай нещо би спряло Дженеста? Съмнявам се. Ако ще се бием, поне да е с пълни тумбаци.
	— Прав си — подкрепи го Алфрей. — Дружината има нужда от малко разтуха.
	Страк се обърна към Кеппатаун:
	— Нашият народ също обича да празнува, било то победи или загуби на близки другари. За нас ще бъде чест да го направим заедно с вас.


	Следващите няколко часа допринесоха значително за разведряване настроенията сред дружината.
	Не след дълго около масите се издигнаха купчини дивечови кокалаци, рибешки гръбнаци и пилешки костици, огризки от плодове и остатъци от хляб. Изпити бяха огромни количества подсладен ейл. След това поднесоха половници с подгрято вино, наблизо бяха запалени огньове, за да прогонят настъпващия вечерен хлад. По предложение на Страк Алфрей извади и раздаде на орките по малко от пелуцида. През цялото това време наблизо свиреше оркестър от кентаври с флейти и малки арфи, чиято успокояваща музика допринасяше за атмосферата. Както и следваше да се очаква, виното и кристалният прашец допринесоха за развихрянето на празненството. Сред всеобщата шумотевица Кеппатаун удари с чашата си по масата. Глъчката и музиката утихнаха.
	— Ние не сме по дългите речи — подхвана той. — Затова позволете ми да вдигна тост за нашите съюзници Върколаците. — Останалите вдигнаха бокали и половници, подкрепяйки го с кресливи викове. Той насочи поглед към Страк. — И да е вечна паметта на падналите.
	Страк се изправи, поклащайки се.
	— За изгубените другари Слеттал, Релбид, Меклун, Дариг и Кестикс.
	— И нека сега празнуват в залата на боговете — добави Алфрей.
	Този път всички отпиха притихнали.
	Пред Страк бе поставена нова половница. Сипаха в нея вино, пуснаха няколко зрънца от тукашна подправка и накрая натопиха нагорещено до червено желязо, което мигом загря виното и вдигна ароматни пари из въздуха.
	Страк повдигна чашата.
	— За теб, Кеппатаун, и за твоя клан. И в памет на почитаемия ти баща…
	— Мулкастер — прошепна Кеппатаун.
	— … Мулкастер — останалите орки повториха благоговейно името, преди да отпият.
	— А сега за нашите врагове! — обяви Кеппатаун, всявайки смут сред орките. — И нека боговете замъглят сетивата им, притъпят остриетата им и затапят задниците им! — Последното предизвика всеобщ смях, особено сред оръженосците. — Отдъхвайте днес, а от утре бъдете отново нащрек.
	Отново засвири музика. Разговорите се възобновиха.
	Но лицето на Кеппатаун изглеждаше помрачняло, когато се обърна към Страк.
	— Баща ми — въздъхна той. — Като си помисля само в какви времена живееше. Сигурно няма да познае сега земята, която обитаваме. Всичко толкова се промени. Сезоните се смесиха, войните не спират, магията отмира…
	— И нашествието на хората.
	— Да, всичките ни беди сякаш дойдоха с тази проклета раса.
	— Е, поне тук, в гората, сте си съвсем добре — отбеляза Алфрей.
	— По-добре от други. Гората ни храни и защитава, тя е нашата люлка и гробница. Но ние не се стараем да живеем в изолация. Все още трябва да общуваме с външния свят, пък дори и там всичко да е тръгнало към пъкъла. Не можем вечно да задържаме хаоса да не пристъпи границите ни.
	— Никой от нас няма да е свободен, докато не прокудим човеците — отвърна Алфрей.
	— Може би дори и след това, приятелю. Защото промените стигнаха твърде далеч.
	— Точно това имахме предвид, когато ти предложихме да останем и да се бием — кимна Страк. — Достатъчно е да се съгласиш.
	— Не. Вие трябва да продължите и да завършите онова, което сте започнали.
	Страк не искаше да му признае, че не знае как да го направи.
	— Щом е така, нека поне ви помогнем да построите укрепления — предложи той. — В случай че Дженеста ви нападне. Разполагаме с още няколко дни.
	— Виж, на това бих се съгласил. Имате опит в тази област, който ще ни дойде добре. Но не бих искал да се задържате прекалено тук.
	— Разбрано.
	— А през това време ние ще ви изковем нови оръжия — обеща Кеппатаун и добави усмихнато: — Защото, струва ми се, че бяхме малко немарливи към предишните.
	— Свикнали сме често да меним оръжията си — отвърна Джъп. — За нас те са като хляба и водата.
	— Благодаря, Кеппатаун — рече Страк. — Радвам се, че можем с нещо да ви помогнем. Все ми се струваше, че вземаме от вас повече, отколкото даваме.
	Кентавърът махна с ръка.
	— Оръжията са дреболия, пък и без това ги изработваме непрестанно. Що се отнася до даването, ако наистина ми помогнете да излекувам болния си крак… — той положи ръка на бута си, — ще получите повече, отколкото някога сте мечтали.
	Откъм далечния край на масите се вдигна глъчка. Появи се малка група пеещи кентаври. Водеше ги Хеджест, подкрепян от Гелорак, с четирима-петима клисари отзад. Те си проправиха път към масата на Кеппатаун.
	— Ах, моментът на истината — рече Кеппатаун и даде знак на музикантите да спрат.
	Пред погледите на всички останали процесията доближи неговата маса, където песента им утихна. Двама от клисарите носеха на пръти малко каче с извити железни дръжки. Почистиха масата и поставиха отгоре качето. Беше пълно на две трети с течност, бистра като вода.
	— Нищо особено на пръв поглед, а? — подхвърли Хаскеер.
	Страк опря пръст на устните си и го изгледа строго.
	— Хайде — подкани Кеппатаун шамана, — да започваме.
	Донесоха столче и вождът на кентаврите положи отгоре недъгавия си крак. Хеджест протегна ръка. Един от клисарите сложи в нея морска гъба. Шаманът я потопи в течността, изстиска я внимателно и се наведе, за да я положи върху крака на Кеппатаун. В същия момент клисарите отново подхванаха монотонната си песен.
	Ако зрителите очакваха някакъв резултат, бяха разочаровани. След две-три намазвания Хеджест забеляза присмехулното изражение на Кеппатаун.
	— Трябва да бъдем търпеливи — посъветва го той. — Чародейството има нужда от време, за да подейства.
	Кеппатаун направи опит да си придаде сериозен вид. Шаманът продължи с лечението. Песента на клисарите не секваше.
	Постепенно зяпачите започнаха да се разотиват. Алфрей си тръгна с неколцина оръженосци. Прозявайки се сънливо, Хаскеер се оглеждаше за още пиене. Джъп бе подпрял брадичката си с две ръце, втренчил празен поглед напред.
	Койла, с блеснали като въглени очи, улови погледа на Страк. Двамата се отдалечиха към гората.
	— Бях започнала да се безпокоя за теб — призна тя, — след като изчезна така ненадейно.
	— Честно казано, аз също. — Двамата разговаряха за първи път насаме. Но Страк нямаше нищо против подобно сближаване.
	— Помислих си, че този път наистина сме те изгубили — рече тя. — Не знаех дали си се качил на онзи дракон доброволно, пък нали и звездите бяха при теб.
	— Но сега вече имаме четири — той опипа неволно кесията. — Никога не съм вярвал, че ще стигнем толкова далеч.
	— На мен ли го казваш! — засмя се тя.
	— Но все още нямаме никаква представа какво трябва да правим.
	— Или накъде да тръгнем.
	Той кимна. След малко продължи:
	— Случи се нещо странно на онази планина. Онзи човек, Серафейм, беше там.
	— Глозелан е докарала и него?
	— В това е въпросът. Не го е правила. Той просто… се появи по някакъв начин. И после изчезна също толкова загадъчно. А повярвай ми, няма никакъв начин да се качиш или слезеш от онова плато без помощта на дракон.
	— Ти говори ли с него?
	— Да. Но това, което ми каза, бе доста объркано. Струваше ми се, че разбирам накъде бие… — Той се замисли за миг. — Каза, че трябва да продължа да търся звездите.
	— Защо му е притрябвало да го казва? Кой е той?
	Страк повдигна рамене.
	Койла се втренчи в него.
	— Не изглеждаш добре — рече тя. — Какво има? Освен говната, в които сме затънали, разбира се.
	— Нищо ми няма. Само дето… — Той се чудеше дали да й разкаже за сънищата, но реши, че ще го сметне за луд.
	— Да? — подкани го тя.
	— Само дето понякога…
	До тях застана един оръженосец.
	— Капитане! Десетник Алфрей иска разписание за утрешните работни групи.
	— Добре, Орбон. Кажи му, че идвам веднага.
	— Слушам. — Оръженосецът си тръгна.
	— Какво щеше да кажеш, Страк? — попита Койла.
	Моментът бе отминал.
	— А, нищо. — Тя понечи да заговори, но той я спря. — А междувременно ни чака работа. Като свършим, ще си плюем на петите. Дженеста идва.


>>	6.

	Кимбал Хоброу изпрати с поглед последните войници, които се прибираха в лагера.
	Вече знаеше какво се е случило. Първите конници, които се появиха откъм Дроганова гора, обезкуражени и окървавени, му бяха докладвали. Мисълта, че са били надвити от недостойни, нисши създания, бе разпалила гнева му и той веднага се зае да обмисля отмъщението си и да планира следващия си ход. Върна се обратно в шатрата, която бе определил за временен щаб.
	В последно време умората си казваше своето, раменете му бяха увиснали, а от погледа му бе изчезнал предишният блясък. Ала въпреки това видът му все още правеше впечатление. Кимбал беше поразително висок и почти свръхестествено слаб. Носеше черен сюртук и висока цилиндрична шапка, която само подсилваше помпозния му изглед. Лицето му беше обветрено и покрито с бръчки, като лице на фермер, макар че след последните изпитания бе добило жълтеникав изглед. Имаше тясна като цепка уста, заострена брадичка и посребрели бакенбарди. Тази му външност никога не се затопляше от усмивка или каквито и да било благородни чувства.
	Но външният вид и чувствата нямаха никакво значение в случая с Хоброу. Той бе човек, когото дори да бяха накарали да свали черните дрехи и да изкриви лицето си в усмивка, пак щеше да излъчва хлад направо от сърцето си.
	— Татко! Татко!
	При вида на дъщеря му, застанала на входа на шатрата, чертите му едва забележимо се смекчиха. Той се приближи до нея и положи ръка на рамото й.
	— Какво става, татко? — попита тя. — Да не би да идват диваците?
	— Не — увери я той. — Неверниците са далеч оттук. Няма от какво да се страхуваш, Милост. — Той я насочи към шатрата и влезе след нея, където двамата седнаха.
	Милост Хоброу приличаше повече на майка си, за която никога не разговаряха, отколкото на него. В нея нямаше и следа от мъртвешкия му изглед. Все още й предстоеше да прекрачи прага, разделящ детството от ранната зрелост, и да се отърси от детската си пухкавост. Със светлорусите си коси, порцеланова белота на кожата и ясни сини очи, тя наподобяваше донякъде кукла с човешки ръст, но още отсега изражението й бе злобно, а устата изопната и надменна.
	В сравнение с дрехите на последователите на баща й, нейните бяха направо крещящи. Въздържайки се напълно от черното, тя носеше одежди от разноцветни тъкани и дори скромни накити. Това бе сигурен знак за привързаността на баща й към нея, противно на отношението му към всички останали обитатели на света.
	— Да не са ни разгромили, татко? — попита тя, ококорила очички. — Да не би чудовищата да са ни надвили?
	— Не, миличко, не са. Не нисшите твари, а Всевишният ни наказа. Използвал ги е, за да ни прати предупреждение.
	— И защо Бог ни наказва? Нима сме били лоши?
	— Не сме били лоши. По-скоро не разбираме докрай плановете Му. Трябва да дадем повече от себе си.
	— И как, татко?
	— Той иска от нас да смажем орките и другите като тях и да ги превърнем в прах под ботушите си. А също и онези безумци сред човеците, които се съюзяват с тях. Пратих за подкрепления от Троица, а също и вестоносци до Хекстон, Търпение, Ромон, Клипстънов сал, Димящ комин и всички останали добропорядъчни, богобоязливи селища в Центразия. А когато те отвърнат на божия призив, ще разполагаме с достатъчно голяма армия, за да започнем нашия кръстоносен поход.
	Лицето на Милост бе потъмняло при споменаването на орките.
	— Мразя онези Върколаци — просъска тя.
	— И с право, детето ми. Тези чудовища са най-виновни за пробуждането на Божия гняв. Те съсипаха плановете ми за прочистване на тази земя в името Божие и откраднаха реликвата.
	— И онзи урод, джуджето, което ме заплаши с нож.
	— Зная. — Той я стисна за рамото, нещо, което при него минаваше за милувка. — За много неща ще трябва да си платят.
	— Искам да умрат, тате — в гласа й нямаше и капчица милост.
	— Душите им ще горят вечно — обеща той.
	— Но ние не знаем къде са.
	— Знаем обаче къде са били последния път, когато сме ги видели — някъде около Дроган, с друго племе неверници, гнусна смесица между коне и хора. Там и ще ги потърсим.
	— Ако Господ Бог наистина мрази толкова силно нисшите раси, защо тогава ги е създал?
	— Като изпитание за нас, може би. А може би те не са Негово творение? Може да са създания на Рогатия — той премина в шепот. — Сатаната ги е пратил да тормозят непокварените.
	Милост потрепери.
	— Господ да ни пази — въздъхна тя.
	— Така и ще стори и ще ни помага да пребъдем, стига да следваме Божието слово. — В очите му най-сетне грейна светлина. Той ги вдигна право нагоре. — Чуваш ли ме, Господи? Води ни смело и ние ще прочистим тези земи от езичниците. С Твоя меч на отмъщението и с щита Ти над праведните ще изтребим до крак тези диваци!
	Дъщеря Му го гледаше с поглед, в който се четеше страхопочитание.
	— Амин — прошепна тя.


	— Тлъст, пъпчив задник!
	— Насрани бричове!
	Със стиснати юмруци Джъп и Хаскеер настъпваха един срещу друг, нетърпеливи да преминат от оскърбления към действия.
	— На място! — изрева Страк.
	Двамата се поколебаха, готови да престъпят издадената заповед. Страк ги разблъска и застана между тях.
	— Вие офицери ли сте, или какво? Кажете ми? Ако искате да останете стотници, дръжте се като такива!
	Двамата отстъпиха намръщени.
	— Няма да позволя да се карате — подвикна им Страк. — Щом кипите от енергия, пазете я за враговете. — Той ги изгледа със смразяващ поглед. — Хаскеер, отиваш да чистиш при конете. — Джъп се изхили. Страк се обърна към него. — Виждаш ли онова дърво, стотник? — Той посочи най-високото дърво в околностите. — Покатери се на него. Ще бъдеш на пост. Мърдайте и двамата!
	Те се отдалечиха с каменни изражения.
	— Примирието им не продължи дълго — отбеляза Алфрей.
	Койла кимна.
	— Също като едно време.
	— Нищо чудно, след като няма на кого другиго да се зъбят — рече Страк.
	— И при оръженосците цари известно безпокойство — докладва Алфрей. — Нищо сериозно, караници, посбутване, ей такива неща.
	— Тук сме само от два дни, в името на боговете! — оплака се Страк.
	— Добре, че имахме работа по защитните съоръжения. Иначе щяха да се хванат за гушите по-рано. Но сега и това свършихме…
	— Няма да позволя да се нарушава дисциплината само защото са останали без работа.
	— Страк, проблемът не е в скуката — поправи го Койла. — Мъчи ги безпокойство. Никой не знае какво ще правим оттук нататък. Ти също, нали?
	Той въздъхна.
	— Да — призна. — Нямам ни най-малка представа къде да открием последната звезда.
	— Както и да е, не можем да оставаме тук повече. Трябва да тръгнем нанякъде. Освен ако не желаеш да си поговориш с Дженеста.
	— Тръгваме още днес. Дори ако трябва да хвърляме монета, за да изберем накъде.
	— И какво ще правим, след като тръгнем? — попита Алфрей. — Ще се скитаме безцелно? Ще прекараме остатъка от живота си да бягаме от нея и от всички останали, които са готови да й угодят?
	— Ако имаш по-добра идея, да я чуем — изръмжа Страк.
	— Я вижте — обади се Койла.
	Погледнаха натам, накъдето им сочеше. Приближаваше се Кеппатаун. Вече имаше видима промяна в недъгавия му крак. Беше покрит с нова, здрава на цвят кожа и вождът вървеше, без да накуцва толкова силно. Лицето му сияеше.
	Когато ги наближи, Страк не пропусна да отбележи този факт.
	— Вярно е, че се подобрявам с всеки час — призна кентавърът, — но още не съм напълно излекуван. Хеджест ми каза, че довечера ще е последната процедура, с която лечението ще завърши.
	— Това е добре.
	— О, благодаря ви. — Той включи Алфрей и Койла в усмивката си. — На всички вас. Задължен съм ви за това чудо.
	— Нищо не ни дължиш.
	— Как вървят приготовленията? — попита Кеппатаун. — Решихте ли накъде ще тръгнете? — Той побърза да добави: — Не си мислете, че ви пъдя.
	— Истината е, че нямаме цел. Но така или иначе, че тръгнем още днес. Ако останем тук, нашите врагове ще станат и ваши.
	— Радвам се, че проявявате разбиране. Оръжията, които ви изковахме, вече са готови…
	Той бе прекъснат от вик. Джъп тичаше към тях, размахвайки ръце.
	Страк го изгледа кръвнишки.
	— Нали ти казах да…
	— Вижте кой идва — отвърна задъхано джуджето.
	На поляната се появиха кентаври, заобиколили неголяма група. Новодошлите имаха типичното телосложение и походка на пикси. Те водеха върволица от коне и мулета, натоварени с дисаги, бали с платове, торби и сандъци.
	Оръженосците зарязаха работа и се присъединиха към тях, последвани от Хаскеер. Страк не им обърна внимание.
	— А онези видяхте ли? — Джъп кимна към няколко фигури, които крачеха на опашката на кервана.
	Бяха орки.
	Дружината бе обхваната от тревога. Всички наизвадиха оръжия.
	— Предателство! — извика Хаскеер.
	Кеппатаун се пресегна и улови Страк за ръката.
	— Не, приятелю. Няма никаква опасност. Тези търговци са наши чести гости.
	— А онези? — той посочи орките.
	— Не всички ваши сънародници принадлежат към ордите. Някои поддържат самостоятелно съществувание. Тези например са наемни телохранители. Каква по-добра защита за нещастните търговци? Повярвай ми.
	Страк прибра бавно меча си, сетне нареди на останалите да последват примера му. Те го послушаха с видима неохота, особено Хаскеер.
	Телохранителите също ги забелязаха и видимо се напрегнаха.
	Пикси и кентаври започнаха да разтоварват стоките. Един от орките напусна групата около кервана и се приближи към тях.
	— Моля, не забравяйте, че те също са наши гости — припомни им Кеппатаун.
	— Разбира се — увери го Страк. — Ние не се бием със сънародници.
	— Освен ако те не решат да се бият с нас — добави Койла.
	Кеппатаун изглеждаше засегнат, но премълча.
	Оркът ги доближи. Виждаше се, че държи ръцете си надалеч от оръжията. Опитваше се да изглежда спокоен.
	— Добра среща! — поздрави ги той.
	Страк отвърна на поздрава. Останалите Върколаци се задоволиха с предпазливи кимвалия.
	— Аз съм Мелокс — представи се оркът, — водач на нашата група. Изненадан съм да ви видя тук.
	— Чувствата ни са взаимни. Аз съм Страк.
	— Така си и помислих. Върколаците, нали?
	— И какво от това?
	— Ние също напуснахме ордата на Дженеста. Но не сме от една дружина. Събрахме се по-късно. Пехотинци сме.
	— И как се стигна до това? — попита Алфрей.
	— Ами, когато си дезертьор, какво друго ти остава. Трябва да се яде. Всъщност същото може да се каже и за вас. Без да се обиждате.
	— Никой не се обижда — успокои го Страк. — И никой не ви съди. Живеем в трудни времена.
	— Защо напуснахте Дженеста? — попита Койла.
	— По същата причина, по която и вие, предполагам. Не можехме да издържаме повече.
	— Е, при нас не беше точно така. Но едва ли има значение.
	— Ние смятаме, че това, което сме направили, е съвсем редно. Рано или късно щеше да стане. — Той кимна към кервана. — Капитане, готови сме да зарежем тази работа в мига, когато ни вземете при себе си.
	— Не ми трябват попълнения — рече му Страк. Тонът му беше враждебен.
	— Но нали затова дезертирахте? За да се обърнете срещу Дженеста. Да върнете нещата такива, каквито бяха някога?
	— Не.
	— Всички мислят обратното.
	— Значи грешат.
	Настъпи напрегната тишина. Прекъсна я Джъп:
	— Викат те.
	Другарите на водача му махаха.
	— Може би ще си поговорим по-късно — рече Мелокс.
	— Днес си тръгваме — отряза го Страк.
	— Хубаво. Ваша воля. Но ако промените решението си и решите да ни вземете… — Той се обърна и си тръгна.
	— Желая ви късмет! — извика Койла след него. — Страк, беше малко грубичък с него.
	— Аз не предвождам кръстоносен поход, вече ти го казах.
	— Изглежда не всички са на същото мнение.
	— Още един посетител — изръмжа Хаскеер.
	Кеппатаун се засмя.
	— Тъкмо исках да ви запозная с него.
	Съществото, което се приближи към тях, бе с късо и яко телце, ала същевременно изглеждаше крехко на вид. Имаше женски черти, сочни устни, замечтани, леко присвити очи и гладка, бледа кожа. Носът му стърчеше напред и нагоре. Ушите му бяха дребни и прилепнали назад. Зелената шапка не покриваше напълно черния му перчем. Туниката и гамашите му също бяха зелени, но най-забележим бе широкият кожен колан с блестяща катарама и черната пелерина, която му стигаше до прасците. Меките, високи до глезените ботуши, които носеше, завършваха отпред със закривени върхове и бяха добре известни с прозвището „пиксовски ботушки“.
	Невъзможно бе да се определи възрастта му, защото по принцип членовете на тази раса имаха детски личица. Гласът също не би могъл да я подскаже. Той бе тъничък, почти писклив, макар че съществото говореше с увереността на зрял и кипял индивид.
	— Кеппатаун! — поде то. — Радвам се да те видя отново, старче! Ами кракът ти! — добави пиксът пискливо. — Какво невероятно подобрение! Но това е наистина чудесно! — Той намигна мелодраматично. — Много ти отива.
	Кеппатаун също се разсмя и улови протегнатите ръце на пикса. Бяха съвсем мънички, в сравнение с неговите.
	— Добре дошъл при нас. И аз се радвам да те видя. — Той завъртя госта към останалите. — Запознай се с моите приятели, Върколаците.
	— Чувал съм за вас — възкликна оживено пиксът. — Не сте ли едни изгнаници?
	— Това е Страк, капитанът на дружината — обясни Кеппатаун. — Страк, това е Катц, майстор-търговец.
	— За мен е чест, капитане — Катц протегна ръка.
	Страк я улови, но се сдържа да я раздруса, поизплашен от крехкия му вид.
	— А-а, за мен също.
	Останалите офицери също бяха представени поименно, а оръженосците вкупом. Катц само кимаше, без да им подава ръка. Предвидливо поведение, особено ако се вземеше предвид присъствието на Хаскеер. Последният имаше вид на някой, който спокойно би отхапал протегнатата ръчичка.
	— Знаете ли, за народ с толкова страховита репутация, вие орките не изглеждате никак лоши — отбеляза Катц. — Открих го покрай моята свита. Чудесни спътници. Винаги готови да услужат, не създават проблеми и са най-добрата защита, която мога да си позволя. Ние, пиксите, не си падаме по битките, както сигурно знаете, защото ние…
	— Ти никога ли не млъкваш, бе? — изръмжа Хаскеер.
	— Разбира се, колко невъзпитано от моя страна. Задържам ви с празни приказки, когато нямате търпение да огледате стоката ми.
	— К’во?
	— Зная какво си мислите. Питате се дали ще можете да си позволите по нещичко от онези прекрасни изделия там. Не се безпокойте за това. Цените ми са напълно разумни, направо са обирджийски за моя собствен джоб, но аз съм си такъв и съм винаги готов да услужа на клиента.
	— Но аз не възна…
	— Какво ви трябва? — не секваше тирадата на Катц. — Гърнета за готвене? Нови ботуши? Седла? Най-меките одеяла? — Той забоде пръст в гърдите на Хаскеер. — А какво ще кажеш за цял топ най-фин вълнен план с цветни рисунки?
	— И какво ще правя с него?
	— Ами, би могъл например да се отървеш от тази размъкната униформа.
	На лицето на Хаскеер се смени цяла поредица от изражения, докато се чудеше, дали да приеме това изказване за обида. Джъп затисна устата си с ръка. Койла намери нещо много интересно в краката си.
	— Как… как върви търговията? — обади се Алфрей.
	Катц повдигна философски рамене.
	— Ако продаваш шапки, все едно купувачите ти са били родени без глави.
	— Това си е закон — подметна Кеппатаун, — всеки търговец се оплаква, че не му върви.
	— Времената са трудни — възрази Катц. — Крайно време е боговете да се смилят над нас, бедните търговци. — Той въздъхна и добави: — Но така ни било писано.
	— Не вярваш ли в свободната воля? — попита Койла, доволна, че разговорът подема в друга посока.
	— Донякъде. Вярвам обаче, че повечето от това, което правим или ни се случва, е било предопределено от боговете и звездите.
	— Слънчеви знаци? — захили се Хаскеер. — Звучи толкова… пиксовски.
	Катц игнорира присмеха.
	— Думи на типичен Морски козел.
	— Грешиш — изсумтя Хаскеер.
	— Усойница, тогава?
	— Не.
	— Ами… Стрелец?
	— Не.
	— Трубадур, Скарабей, Брадва?
	— Не, не и не.
	Катц взе да масажира слепоочията си.
	— Не ми казвай… Мечка?
	— Пак сгреши.
	— Орел? Колесничар?
	Хаскеер скръсти ръце и се залюля на пети.
	— Василиск? Дългорог? Ах! Да! Сега вече уцелих! Дългорог! Разбира се. Винаги познавам. Имам дарба.
	Хаскеер промърмори нещо неразбрано и заплашително.
	— Както и да е — продължи Катц, — като разумен Дългорог, уверен съм, че ще оцениш предимствата на фините тъкани, които бих могъл да ти предложа и…
	Хаскеер се озъби, изрева, метна се неочаквано и сграбчи Катц за гърлото, след което го вдигна от земята.
	— Стотник, моля те! — извика Кеппатаун. — Не забравяй, че пиксите…
	Чу се силен шум, като разкъсан плат и от седалищните части на търговеца бликна дълъг две педи жълтеникав пламък. Оръженосците, които стояха отзад, се разбягаха и заскачаха по подпалената трева.
	— … имат подпалваческа дарба.
	Хаскеер пусна пикса и побърза да отстъпи назад.
	Катц се хилеше овчедушно.
	— Уф! Съжалявам. Имам нервозни черва.
	Кеппатаун пристъпи напред.
	— Мисля, че ще е най-добре да се захванем за работа. — Той побутна Катц дипломатично настрани. Оръженосците изпроводиха със зяпнали уста отдалечаващия се търговец, чиито бричове продължаваха да димят.
	— Задниците им трябва да са твърди като кварц — подметна с възхищение Джъп.


	Гелорак опря пръст на устните си, давайки й знак да пази тишина.
	В началото приклекналата зад храсталака Койла не различаваше нищо. Сетне зърна някакво движение, което издаде онези, които диреха.
	Бяха двама. На ръст бяха колкото кентаврите, имаха мускулести ръце и крака, обрасли с козина и завършващи с копита. Гърдите им бяха открити, окосмени като при кентаврите. Имаха издължени лица със заострени брадички и извити, рунтави вежди. Косите им бяха гарвановочерни, къдрави и се спускаха над челата им. Очите им гледаха лукаво и проницателно. Едно от съществата стискаше в ръка дървена флейта.
	— Никога досега не бях ги виждала — прошепна Койла.
	— Сатирите са изключително саможив народ — обясни Гелорак. — Дори ние рядко ги срещаме, макар често да чуваме свирнята им.
	— Нямате ли сблъсъци с тях?
	— Не. И те като нас са горски обитатели и имат същото право да са тук. Стараем се да не си пречим.
	Тя се наведе напред, за да ги разгледа по-добре, но настъпи един изсъхнал клон. Чу се пукот. Сатирите замръзнаха. Два чифта котешки, жълто-зелени очи се извърнаха за секунда към тях. След това съществата изчезнаха абсолютно безшумно и с изумителна бързина.
	— Проклятие! Съжалявам.
	— Не се безпокой, Койла. Имахме късмет да ги намерим. — Той вдигна поглед към небето, което се подаваше между листата на дърветата. — Измина повече от час. Твоята дружина сигурно вече е готова за тръгване. Ще се връщаме ли?
	Тя кимна, усмихната.
	— Благодаря ти, Гелорак. — Вече се питаше дали Страк е решил накъде ще потеглят.
	Проправиха си път през шубраците и излязоха на открито.
	Върколаците си събираха багажа. Повечето оръженосци се бяха струпали около конете. Страк, Алфрей и Джъп разговаряха с Катц. Хаскеер стоеше настрана и оглеждаше подозрително пикса.
	Гелорак се отдалечи. Койла се присъедини към дружината.
	Страк стягаше дисагите под седлото.
	— Реши ли вече накъде ще поемем?
	— На север, предполагам.
	— Защо?
	— А защо не?
	— Ясно. — Тя се присъедини към Алфрей и Джъп.
	Страк коленичи и изсипа звездите от кесията на тревата. Катц се приближи и ги загледа. За първи път нямаше какво да каже. Изминаха няколко секунди, преди да подметне нехайно:
	— Виждал съм една такава. Беше преди няколко месеца.
	— Хъмм? — измърмори Страк, погълнат от мислите си.
	— Ето такава. — Той побутна една от звездите с върха на обувката си. — Или подобна. Беше в ръцете на човеците.
	Страк повдигна рязко глава.
	— Какво?
	— Май не беше същата. Но прилича на нея.
	— За звездите ли говориш?
	— Така ли ги наричаш? Да, подобна на тези. — Катц забеляза, че изражението на Страк се промени и останалите се приближават към него. — Защо, какво има?
	И тогава настъпи суматоха.


>>	7.

	Дружината се скупчи около него, затрупвайки го с въпроси. Онемял от неочакваната атака, Катц само мърдаше с уста.
	Хаскеер разбута останалите и го сграбчи за шията.
	— Къде? У кого? — крещеше той в лицето на ужасения пикс.
	— Внимавай! — викна му Алфрей.
	— Задникът му да не сочи към мен! — предупреди Джъп.
	— Успокойте се, всички! — нареди Страк.
	Хаскеер се сепна и пусна неохотно търговеца на земята. Глъчката постепенно утихна.
	— Съжалявам, Катц — рече Страк, разблъска останалите и позволи на търговеца да си поеме дъх.
	Пиксът преглъщаше мъчително и масажираше зачервената си шия. Телохранителите му се бяха затичали към групата. Страк разпери ръце срещу тях.
	— Всичко е наред! Няма проблем! Катц?
	— Да — изграка пресипнало пиксът и даде знак на телохранителите си. — Добре съм.
	Те спряха и след кратко колебание се разпръснаха.
	Страк положи ръка на рамото на Катц. Той видимо потрепери.
	— Не трябваше да се държим по този начин, но това, което каза одеве, е много важно за нас. Можеш ли да ни го разкажеш по-подробно?
	Катц кимна.
	— Твърдиш, че си виждал една от тези. — Страк посочи звездите в краката си.
	— Ами да. Една като тях. Само че с различен цвят и различен брой лъчи. Инак бе от същия тип.
	— Сигурен ли си?
	— Беше преди няколко месеца.
	— Къде?
	— В Гривеста гледка. Знаеш ли го?
	— Селище на пантеонисти, далеч на юг.
	— На самия край на полуострова. Сега там се строи усилено и мястото е подходящо за търговия.
	— Какво се строи?
	— Не сте ли чували?
	— Какво да сме чували?
	— Там има изригване на енергия от земята. Доста е голямо. Опитват се да го уловят, да съхранят по някакъв начин магията.
	— И успели ли са?
	— Не зная. Когато си тръгвах оттам още не бяха готови. Ако питаш мен, няма да успеят. Досега никой не го е правил. Както и да е, там строят някаква светиня, нещо като храм и вътре видях звездата. На пантеонистите никак не им беше приятно, че съм я зърнал. Веднага ме изгониха. — Той погледна към подредените на тревата звезди. — Какво представляват тези неща?
	— Някои ги наричат инструментуми.
	— Инстру… това са инструментумите?!
	— Чувал ли си за тях?
	— Че кой не е? Мислех, че са мит. Не може да са истински.
	— Ние смятаме, че са.
	— В Марас-Дантия са ми попадали много „истински“ реликви. Повечето от тях не се оказваха такива.
	— Тези обаче са.
	Странни пламъчета заблестяха в очите на търговеца.
	— Ако действително са истински, сигурно ще струват цяло състояние. Стига да им намериш купувач. Защо не ми позволите да бъда ваш посредник и…
	— Няма да стане — отряза го Страк. — Не се продават.
	Катц очевидно не можеше да възприеме подобно твърдение.
	— Но защо са ви, след като не знаете как да спечелите от тях?
	— Тук става дума за друг вид печалба — рече му Койла, — която не се измерва с пари.
	— Но аз ви казах, че може да има още една. Това не струва ли нещо?
	— Струва — изръмжа Хаскеер. — Ще ти дарим живота.
	Появи се Кеппатаун, разтревожен от суматохата.
	— Какво става? — попита той.
	— Изглежда, че Катц знае къде да намерим още една подобна звезда — обясни Страк.
	— Какво? Къде?
	— В Гривеста гледка.
	— Кеппатаун, чувал ли си за магичния източник в онова място? — попита Алфрей.
	— Да. Появил се е от известно време.
	— И защо не ни каза за него?
	— Защо да ви казвам? Нямаше никаква причина да смятам, че ви интересува. Подобни цепнатини не са рядкост, каквато бяха навремето, навярно заради постоянната намеса на хората. — Той се обърна към Катц. — Сигурен ли си в това, което твърдиш?
	— Видях нещо, което приличаше на тези. — Той посочи звездите. — Това е всичко, което зная.
	— Откъде да знаем, че не лъже, както когато говореше за слънчевите знаци? — попита свадливо Хаскеер.
	— Може и да е така — съгласи се Страк. — Но това е единствената следа, с която разполагаме. Или тръгваме за Гривеста гледка, или трябва да се скитаме без цел и посока из Марас-Дантия. Аз залагам на първото.
	Чу се одобрително ръмжене из дружината. Страк нямаше какво повече да казва.
	— Има някаква предопределеност тук — обяви Кеппатаун. — Първо се появяват митичните инструментуми. А сетне и този изблик. Не ми се струва случайно.
	— Да, така е — рече Алфрей.
	— Вие, орките, притежавате много забележителни качества. Но ако ми позволите да отбележа, имате твърде прагматични възгледи за света. Ние, кентаврите, също сме земни създания, но дори ние признаваме, че в живота съществува и невидима страна. Като намесата на боговете например, които неизменно остават скрити от погледите на простосмъртните, ала няма никакво съмнение в нея.
	— Не може ли да престанем да си чешем езиците и да вземем някакво решение? — помоли ги Джъп.
	Страк започна да прибира звездите в кесията.
	— Отиваме в Гривеста гледка — обяви той.


	Само след няколко часа Дроганова гора бе далеч зад гърбовете им. Дружината можеше да се похвали със съвсем нови оръжия, отпочинали коне и попълнени припаси. Освен това имаха нова цел на техния поход.
	Движеха се в югозападно направление, следвайки полуострова, като Калипарския залив им оставаше отляво. Вдясно стърчаха скалисти хълмове, отвъд които се ширеше Норантелийския океан. Ако поддържаха същото темпо, след два дена щяха да стигнат Гривеста гледка.
	Страк все още бе измъчван от колебания дали да разкаже на останалите за сънищата си, а освен това не бе признал пред никого за „песента“ на звездите. Веднъж обаче разпитва Хаскеер за неговия опит в това направление, но стотникът не гореше от желание да му разкрива подробности и се оказа доста лаконичен. Изглежда искаше да забрави инцидента. Страк обаче се успокои от мисълта, че е изключено двамата с Хаскеер да полудяват по един и същи начин. След това заключение му поолекна на душата. Но не напълно. Все още необяснени оставаха сънищата.
	Всички тези мисли така бяха погълнали съзнанието му, че не чу, че го викат.
	— Страк! Страк?
	— А? — Той се обърна и видя, че Койла е втренчила поглед в него. Яздещите до нея Алфрей, Джъп и Хаскеер също го гледаха учудено.
	— Май беше на другия край на света — присмя му се Койла. — Какво те мъчи?
	— Нищо.
	Той очевидно не желаеше да обсъжда въпроса. Койла долови това и смени темата.
	— Та, казвахме, че на Мелокс и останалите не им е било никак лесно да се хванат на такава работа.
	— Намекваш, че трябваше да им позволим да се присъединят към нас.
	— Ами…
	— Ние не сме бежански лагер за скитници и неудачници, Койла.
	— Те не са бежанци, нито скитници и неудачници. Би могъл поне да помислиш върху това.
	— Не, Койла.
	— Добре де, помисли тогава какво ги очаква.
	— А нас какво ни очаква? Както и да е, не съм им майка.
	— Те са наши сънародници.
	— Зная. Но до какво ще доведе това?
	— До там да станеш водач на бунт. Срещу Дженеста и човеците и всички останали, които ни потискат.
	— Хубави мечти.
	— Дори и да загубим, не е ли по-добре да паднем в битка, докато се опитваме да си върнем свободата.
	— Може би. Но ако си пропуснала да го забележиш, аз съм само един капитан, а не генерал. Не е за мен тая работа.
	— Наистина ли не разбираш накъде върви всичко? — попита тя. — Понякога май не виждаш по-далеч от носа си!
	— Стига ми да водя дружината. Нека някой друг да оправя света.
	Тя се отдалечи, разярена от твърдоглавието му.
	Алфрей продължи оттам, където тя приключи.
	— Ако наистина има много орки, недоволни от управлението на Дженеста, няма да е никак трудно да се събере армия. А в тези размирни времена с колкото повече войници разполагаш, толкова по-безопасно е.
	— И толкова повече внимание ще привличаме — отбеляза Страк. — Ние сме дружина. Подвижни сме, можем да удряме и да бягаме. Това е по-добре от армия.
	— Това не променя факта, че орките винаги понасят удари от всички останали. Може би сега е моментът за промяна.
	— Точно така — намеси се Хаскеер. — Ние сме нещо като изкупителна жертва на другите. Дори децата на хората смятат, че сме чудовища. Наричат ни нужници със зъби.
	— Щом толкова държиш да защитаваш името на оркската раса, твоя воля — сви рамене Страк. — Ще съсредоточим усилията си върху последната звезда, дори ако това ни струва живота.
	— И каква е разликата? — попита Джъп.
	Далечен звук прекъсна разговора им. Нещо в него караше козината да настръхва. Конете зацвилиха.
	— Какво пък сега? — прошепна Койла.
	Алфрей извърна глава и напрегна слух. Той пръв разпозна звука.
	— Банши. А беше време, когато можеше да изкараш целия си несретен живот, без да ги чуеш нито веднъж.
	— Аз ги чувам за пръв път — призна Джъп. — Но сега разбирам защо казват, че предвещавали бедствия.
	— Аз съм ги чувал само веднъж, преди много години. В навечерието на една от големите битки с човеците, долу при Караскрагския проход. Напълно си заслужиха репутацията. Хиляди загинаха тогава. Такова нещо не се забравя.
	— Напоследък не са такава рядкост — добави Страк. — Говорят даже, че се чували доста често.
	След известно време звукът утихна. Страхът обаче остана.
	След това започна да вали. Посипаха се едри като перли капки с ръждивокафяв цвят и неприятен мирис.
	— Мамка му — изруга Джъп, вдигна яката си и се загърна в куртката.
	— И за това трябва да благодарим на хората — прецеди през стиснати зъби Хаскеер, като последва примера му.
	Някои погледнаха на север, където трябваше да са ледниците, но те не се виждаха. Всички бяха потиснати.
	Измина около час. Когато разговорът се възобнови отново, някой спомена Адпар и останалите тирани. Това накара Койла да си припомни нещо.
	— Страк, от известно време смятах да те питам, но все забравях. Когато бяхме в царството на Адпар, край смъртното й ложе, ти й каза, че за смъртта й е виновна Дженеста. Откъде го знаеше?
	— Права е — съгласи се Алфрей. — Не може да сме сигурни, че е нейно дело.
	Страк ги погледна изненадано. Очевидно досега не бе размишлявал върху това.
	— Ами… не знам… сигурно съм го казал… за да я предизвикам по някакъв начин.
	— И се получи, нали? Това я пробуди.
	— Което не означава, че е било вярно. Може споменаването на Дженеста да е свършило работа.
	— Не е изключено.
	— Ей, капитане, да не развиваш ясновидски способности — предположи Джъп, очевидно не съвсем сериозно. — Дано са по-добри от моите.
	Страк завъртя глава.
	— Орките нямат…
	Една стрела профуча край ухото му. Конят му подскочи и той дръпна юздите.
	— Отзад! — извика Джъп.
	Орките извърнаха коне и наизвадиха оръжия.
	Към тях препускаше въоръжен отряд, два пъти по-многочислен. Яздиха якове-джуджета, чиито мускулести тела бяха покрити с рошава козина. Ездачите бяха по-ниски от орките, но с масивно телосложение. Облите им глави бяха непропорционално големи, с щръкнали уши и воднисти, скрити под тежки клепачи очи. Телата им бяха безкосмени, ако се изключеха чорлавите им бакенбарди, а кожата им имаше зеленикав оттенък.
	— Гремлини? — възкликна Хаскеер. — Какво, по дяволите, им става на тези?
	— Защо не идеш да ги попиташ? — отвърна Страк.
	— Нападат ни! — извика Алфрей.
	Някои от гремлините в предните редове бяха въоръжени с малки извити лъкове. Те пуснаха залп от стрели, без да забавят ход. Повечето от стрелите прелетяха над главите на Върколаците. Една се заби в седлото на Хаскеер. Друга одраска един оръженосец по ръката. Неколцина от Върколаците отвърнаха на стрелбата.
	— Мътните ги взели! — изруга Страк. — Срещу тях!
	Той пришпори коня си и дружината го последва. Шибани от усилващия се дъжд, те се насочиха срещу вражеските редици.
	Сблъскаха се с викове и звън на стомана. В мелето се мяркаха само размахвани мечове, вдигнати за удар копия и поднесени щитове.
	Страк се справи набързо с първия гремлин. Той избегна удара на гремлина, удари го с лакът в гърдите и го повали от седлото. Следващият бе обладан от неистова ярост. Двамата започнаха да си разменят бесни удари, при които стоманата се срещаше със стомана — примитивна, зловеща музика. Страк проби защитата на противника си. При следващия удар го прониза в гърдите и с това двубоят им приключи.
	Навлязъл в галоп между враговете, Алфрей свали копието, на което бе завързано знамето, и го задържа в хоризонтално положение. С два бързи удара повали противниците, които му запречваха пътя и продължи нататък. Успя да избегне едно замахване с меч и завъртя копието, изхвърляйки и третия си противник от седлото.
	Още с първото хвърляне на ножа Койла уцели един гремлин в окото. Той изчезна с див писък сред тълпата. Тя се готвеше да метне по следващия, когато един спрял до нея гремлин я пресрещна със сечащ удар. Острието на меча му изсвистя на сантиметри от върха на носа й. Тя успя да улови гремлина за китката, замахна с другата си ръка и стовари юмрук в зъбите му. Последваха още няколко резки и отсечени удара. Гремлинът се търколи на земята.
	Един от спешените врагове се приближаваше към нея, размахвайки ятаган. Тя се приведе в седлото, извъртя се на една страна, за да избегне ятагана, след това пришпори коня си и той претъпка гремлина с предните си копита. Още не го бе довършила, когато друг гремлин се нахвърли върху нея. Койла едва успя да извади меча си.
	Мечът на Хаскеер бе останал да стърчи от търбуха на една от първите му жертви някъде назад, в началото на поредица кървави схватки. Същата участ бе сполетяла и кинжала му. Сега Хаскеер се биеше с голи ръце и се озърташе за друго оръжие.
	Видя своя шанс, когато зърна наблизо един гремлин, кръстосал меч с някой от оръженосците. Не беше никак трудно да се прокрадне към него отзад. Улови го за колана и го смъкна от седлото. След това повдигна ритащия гремлин с една ръка, просна го по гръб върху своето седло и го натисна рязко, прекършвайки гръбнака му върху дръжката на седлото. После изтръгна меча от парализираните му пръсти и захвърли трупа.
	Тъкмо в този момент друг гремлин се нахвърли върху него с копие. Хаскеер се извъртя с коня и стовари острието на меча си върху дръжката на копието, скършвайки го на две. Извърна се на другата страна и посече нещастника отзад през гърба, тъкмо когато се разминаваха. Други двама се опитваха да го притиснат от различни страни. Той нададе боен вик и ги засипа с дъжд от удари.
	В настъпилото за миг затишие Страк огледа бойното поле. Оръженосците се представяха добре и поне оттук изглеждаше, че нито един от Върколаците не е пострадал сериозно. Още само един тласък и битката щеше да приключи. Той се озърна, намери нов противник и го подгони.
	Нужни бяха още десетина минути яростна схватка, преди изходът да бъде решен. Онези гремлини, които все още се държаха, започнаха да отстъпват, изоставяйки в калта труповете на избитите си другари и на намушканите якове.
	Койла повали един от тях с точно мятане на ножа. Страк насочи коня си към нея.
	— Ще ги гоним ли? — попита възбудено тя.
	Той погледна към отстъпващите ездачи.
	— Не. Няма време за забавления. — Той сви ръце на фуния и ги опря в устните си. — Не ги преследвайте! Останете тук!
	Неколцина оръженосци, които се бяха увлекли след бягащите противници, дръпнаха юздите и спряха. Останалите се заеха да проверяват убитите, да не би сред тях да се спотайва някой оцелял.
	Джъп, Алфрей и Хаскеер се присъединиха към Страк и Койла.
	— Какво, по дяволите, беше това? — зачуди са Алфрей.
	— Само боговете знаят — поклати глава Страк. — Поражения?
	— Нищо сериозно. Ще ида да превържа ранените.
	— Сигурно са били наемници — подхвърли Койла.
	— Да, на Дженеста — съгласи се Джъп.
	— Не можеш да наемеш гремлини за подобна работа — посочи Джъп. — Освен ако наградата е твърде голяма.
	Един оръженосец ги повика.
	— Какво има Хустук? — попита го Страк.
	— Тук има един оцелял, капитане!
	Слязоха от конете и зашляпаха през калта към него. Алфрей вече бе коленичил до гремлина, който, доколкото можеха да определят, бе съвсем млад воин. На гърдите му зееше огромна рана. Кръвта, която шуртеше от нея, се размиваше от дъждовните струи.
	Гремлинът едва си поемаше дъх. Беше ококорил очи и непрестанно облизваше устни.
	— И каква е наградата? — премина право към въпроса Джъп. — Гремлинът го погледна, но не отговори. — Питам за възнаграждението за главите ни. Защо ни нападнахте?
	Алфрей се зае да превързва раната. Гремлинът се закашля. От крайчеца на устата му потече мъничка червена струйка.
	— Отмъщение — промълви той.
	Страк го погледна учудено.
	— Какво искаш да кажеш?
	— Мъст… отмъщение.
	— Защо? Какво сме ви сторили?
	— Убихте… един… наш роднина.
	— Убили сме ваш роднина?
	— Убивали ли сме и други гремлини в последно време? — зачуди се Хаскеер. Койла го сръчка да мълчи.
	— И кого според теб сме убили? — попита Страк.
	— Моя… чичо… — отвърна гремлинът. — Той беше… само един… стар книжник. Не биваше… да го правите.
	Страк почувства, че стомахът му се свива от лошо предчувствие.
	— Как се казва чичо ти?
	— Моббс — едва промълви гремлинът.
	Изведнъж в съзнанието на Страк се пробуди сънят. Имаше чувството, че отново е попаднал в задгробния живот. Кръвта се смрази в жилите му.
	— Онзи книжен червей? — нацупи се Хаскеер.
	Койла се наведе над гремлина.
	— Грешиш. Срещнахме Моббс, това е всичко. Когато се разделихме си беше съвсем здрав. — Не беше сигурна, че гремлинът я чува.
	Усилията, които Алфрей полагаше за раната, бяха напразни. Кръвта продължаваше да тече. Той се отказа и започна да бърше челото на своя пациент.
	Страк най-сетне се съвзе от изненадата.
	— Съжалявам, че Моббс е мъртъв. Всички съжаляваме. Той не беше наш враг. В известен смисъл дори му дължим благодарност.
	Хаскеер изпръхтя подигравателно.
	— Защо смяташ, че сме били ние? — попита Страк.
	— Един от нашите… го е намерил. При Черна скала. Попаднал… в ръцете на… някакви орки. Но вие го знаете.
	— Не! — извика Койла. — Ние го спасихме, в името на боговете!
	— Оттогава ли ни гоните? — зачуди се Страк. — Усилията ви са били напразни, приятелю.
	— Делорран — рече Койла.
	— Разбира се. Той е бил. — Страк въздъхна. — Сигурно и Дженеста е замесена. — Той се наведе над гремлина. — Разбери, че не бяхме ние. Повярвай ми.
	Гремлинът изглеждаше разколебан.
	— Имате… много… врагове. Няма… да издържите… дълго.
	— Една безсмислена смърт — въздъхна Страк. — Няма ли твърде много жестокост в този свят?
	— Странни думи… от един… орк.
	— Ние не сме кръвожадни убийци. Но какво можете да очаквате, след като ни нападате? Що се отнася до Моббс, казвам ти, че…
	Алфрей положи ръка на рамото му и бавно поклати глава. След това се наведе и склопи очите на гремлина.
	— По дяволите! — Страк се изправи. — Носим само смърт и нещастие.
	— И ни изкарват виновни за всичко — добави Джъп.
	— Бедният Моббс — рече Койла.
	— Ние сме виновни за смъртта му — рече й Страк. — Не пряко, но е станало заради нас.
	— Не си прав.
	— Де да беше така.
	Тя не отговори. Никой не пророни нито дума. Страк изведнъж се сети, че Делорран също бе заплатил за това. После осъзна, че го е научил от съня си. Но дали беше истина?
	Дъждът се усилваше.


>>	8.

	Дъждът ромолеше върху покрива на шатрата.
	Дженеста крачеше нервно. Търпението не бе сред достойнствата й и тя никога не се бе старала да го развива. Кредото й бе, че тълпата чака, а водачът действа. Свикнала бе да използва момента и да насочва събитията в желаната от нея посока. Но това, което искаше, засега бе далеч от нейната власт.
	Гневът и несигурността я правеха още по-опасна. Което, когато ставаше въпрос за Дженеста, предвещаваше огромни беди.
	Едва се сдържаше да не изскочи навън и да издаде някоя напълно безсмислена заповед. Заповед, която щеше да доведе до ненужни загуби и да задоволи жаждата й за кръв. Но в този момент чергилото на шатрата се повдигна и вътре влезе Мерсадион.
	Той се поклони и понечи да заговори.
	— Готови ли сме за тръгване? — пресече го тя, изоставяйки формалностите.
	— Почти, Ваше Величество.
	— Мразя, когато си губим времето.
	— Армията има нужда от отдих, милейди, а животните трябва да бъдат нахранени.
	Дженеста осъзнаваше, че е прав, и махна с ръка.
	— Щом не идваш да ми докладваш, че сме готови, тогава защо си тук?
	— Има новини, милейди — рече той колебливо.
	— И те не са добри, съдейки по израза на лицето ти.
	— Отнася се за драконовата укротителка — Глозелан.
	— Зная как се казва, генерале. Какво за нея?
	Той се опита да продължи предпазливо.
	— Ами тя… и двама от помощниците й… заедно с техните дракони… те… са напуснали службата си при вас, Ваше величество.
	В мига, когато осъзна какво й казва, в очите й блеснаха гневни пламъчета.
	— Напуснали служба — повтори тя бавно, сякаш опитваше вкуса на думите. — Което значи, че са дезертирали? Така ли?
	Приличаше му на усойница, готова да удари. Той кимна, не смееше да проговори.
	— Сигурен ли си? — Тя замълча и добави: — Разбира се, че си сигурен. Иначе нямаше да рискуваш да ми го кажеш.
	— Няма причини да се съмняваме в лоялността на останалите укротители — побърза да вметне той.
	— Както нямахме и причини да се съмняваме в Глозелан — подигра му се тя.
	— Можем да ги сменим, ако храните някакви подозрения — предложи угоднически той. — Все още разполагаме с достатъчно дракони. Що се отнася до новата придворна укротителка, има няколко кандидатури…
	— Всички укротители са бруни. Как бих могла да им се доверявам? Трябва да се проведе чистка сред тях.
	— Ваше Величество?
	— Първо Върколаците, после ловците на глави, които пратих след тях, сега придворната укротителка. — Тя го фиксира с вледеняващ поглед. — И през цялото това време армията ми се топи. Как стана така, че се заобиколих с предатели и страхливци?
	Въпрос, на който той не би посмял да отговори. Мерсадион полагаше отчаяни усилия да избягва погледа й.
	— Милейди, приемете го като прочистване на редиците. Тези, които останаха, несъмнено са най-верните ви поданици.
	Тя се изсмя. За миг той мярна белите й зъби. Очите й излъчваха злоба.
	Генералът си позволи една плаха усмивка.
	Дженеста се изправи рязко и, без да скрива усмивката си, рече:
	— Мерсадион, не си мисли, че виждам нещо смешно в това.
	Лицето му помръкна.
	— Говориш с мен като политик. Опитваш се да ме убедиш, че чашата е наполовина пълна. — Тя продължи да го разглежда, но сега от усмивката й нямаше и следа. — Но ти си само един орк. Когато въпросът опре до мислене, не те бива особено. Нека аз ти кажа защо в армията ми има предатели. Защото офицерите не прилагат сурово дисциплината. И всичко в края на краищата опира до теб.
	Мерсадион едва сега осъзна, че разговорът е тръгнал в крайно неприятна посока.
	— Няма да понасям подобна разпуснатост — продължи Дженеста. — Това ти е последното предупреждение.
	Въпреки че очакваше да чуе нещо подобно от нея, генералът не бе подготвен за онова, което последва.
	Тя го наплю.
	Храчката й попадна върху бузата му, под окото и покрай скулата до ухото. Постъпката й го втрещи и обърка и той не знаеше как да реагира.
	Сетне почувства на бузата си топлина. Лицето му от същата страна пламна. Той потрепери и вдигна ръка, но докосването само влоши усещането по засегнатата кожа. След секунди тя стана още по-топла, като хиляди мънички игли, които го бодяха едновременно.
	Дженеста го разглеждаше с любопитство. Очевидно се забавляваше.
	Паренето се превърна в раздираща болка, сякаш го бяха залели с киселина. Той изгуби самообладание и изкрещя. Лицето му се покриваше с мехури. Замириса на изгоряла плът. Болката стана нетърпима. Писъците му отекнаха надалеч.
	— Последно предупреждение — повтори тя, произнасяйки отчетливо думите. — Помисли върху него. — После му махна презрително да си върви.
	Превит от мъчителни терзания, с димящо в жълтеникави изпарения лице, той се отправи слепешката навън. За миг, докато падаше чергилото, Дженеста го зърна да тича към близката каца с вода. Околностите се огласяха от неговия вой.
	Като че ли след това, което направи с него, малко й поолекна. Но този път генералът почти бе стигнал до границата, отвъд която лесно щеше да се раздели с живота си. Тя въздъхна и се зае да обмисля положението. Малко по-късно бе прекъсната от неколцина изплашени телохранители, които водеха със себе си пленник. Бяха го оковали във вериги по нейно нареждане — поредната възможност да възстанови силите си, макар и само временно. Лошото й настроение се поразсея, когато видя какво й водят този път.
	Толкова много и различни раси, които да пробуждат и без това несекващия й апетит.
	Никога досега не бе имала възможност да се забавлява с непи. Нимфи от пасищата и горите, тези свенливи същества се срещаха изключително рядко. Екземплярът пред нея бе наистина красив. Женска, висока за своя вид, близо метър на ръст, с лъскава, почти прозрачна кожа и деликатни черти на лицето.
	Някои твърдяха, че непите имат по две сърца. Проучването на този въпрос щеше да откъсне мислите й от неприятностите.


	Дъждът най-сетне бе спрял.
	Страк разпореди кратка почивка и дружината се разположи на брега на Норентелия. Спускаше се здрач и небето бе забулено в мрак и ниски, буреносни облаци над черния, развълнуван от вятъра океан.
	След като се нахраниха, Койла и Страк се отдалечиха от останалите. Приседнаха на конските покривала и започнаха да си подават манерка с вино, което им бяха подарили кентаврите. Отначало заговориха за нападението на гремлините. Но постепенно умората и алкохолът си казаха своето и желанието на Страк да сподели с някого онова, което го измъчваше, нарасна. Той насочи разговора към странните си сънища. Малко след това Койла вече знаеше всичко.
	— Сигурен ли си, че не си виждал наяве мястото, което сънуваш? — попита го тя.
	— Със сигурност. Казвам го заради промените в климата. Кога сме виждали Марас-Дантия такава, каквато е била някога?
	— В такъв случай може сам си го измислил — подметна тя. — Умът ти е създал страна, в която би искал да бъдеш.
	— Което е малко по-различен начин да намекнеш, че съм се побъркал.
	— Не! Нямах това предвид. Страк, ти не си умопобъркан. Но след като целият свят се е обърнал с краката нагоре, нищо чудно да…
	— Не мисля, че е това. Както вече ти казах, тези сънища, или каквото и да са, са толкова истински, сякаш съм буден. Е, почти.
	— И всеки път ли срещаш една и съща женска?
	— Да. Но не само я виждам. Аз… разговарям с нея. Сякаш е наяве. Повечето от онова, което ми казва обаче, ми звучи напълно безсмислено.
	— Това е обичайно при сънищата — успокои го Койла. — И тя не е някоя, която познаваш?
	— Щях да си спомня, повярвай ми.
	— Казваш, че разговаряш с нея като наяве. Но това са сънища, Страк.
	— Така ли мислиш? Наричам ги сънища само защото не се сещам за по-подходяща дума.
	— Навестяват те, докато спиш, нали? Какво друго са тогава според теб?
	— Ами… свързани са с едно странно усещане. Не зная обаче как да го опиша. Трябва сама да го изпиташ.
	— Хайде да изясним нещата — обяви тя, като вдигна ръка. — Искаш да кажеш, че това е нещо, което се случва с теб, така ли?
	— То е като… Знаеш ли, когато човек спи, той премахва всички бариери и тогава… тогава допуска случването му.
	— Чуй се само какви ги приказваш. В това няма никакъв смисъл.
	— Само дето вече ме е страх да заспивам.
	— Тези… сънища всеки път, когато заспиш, ли ти се явяват?
	— Не, не всеки път. И това само влошава нещата. Все едно, че хвърлям зарове, преди да затворя очи.
	Тя обмисли внимателно думите му.
	— Щом не са сънища, има само още една възможност. Дали пък не е някакъв вид магьосническа атака?
	— От Дженеста ли?
	Койла кимна.
	— Мислих и за това, разбира се. Според теб в състояние ли е да го направи?
	— Кой знае…
	— Но защо й е нужно подобно нещо? Какъв е смисълът?
	— Да те накара да повярваш, че си се побъркал. Да посее семето на съмнението в ума ти, да срине защитите ти.
	— И това си помислих, но не ми се вярва. Както ти казах, в известен смисъл тези сънища са… приятни. Трябва да призная, че дори укрепиха волята ми и желанието да действам. Какъв интерес би имала Дженеста от това?
	— Не съм казал, че е тя, споменах го като възможност. Кой знае какви мисли се въртят из извратения й ум.
	— Виж, тук съм съгласен. Според мен тя би прибягнала до по-директен подход. — Той погледна внимателно Койла, въздъхна и добави. — Но това не е всичко.
	— Хъм?
	— Сънищата не са единственото странно нещо. Има и друго.
	— И какво е то?
	Страк си пое дъх.
	— Помниш ли онази история за Хаскеер и звездите. Той твърдеше, че ги чул да „пеят“.
	— Това беше от треската.
	— Аз нямах треска.
	Нужни й бяха няколко секунди да осмисли какво й казва.
	— Значи и ти? — попита накрая.
	— И аз — кимна уморено той.
	— Богове, доста неща си таил в себе си.
	— Сега вече мислиш ли, че ми хлопа дъската?
	— Ако си луд, значи и Хаскеер е полудял. Така че… — Тя се засмя. — И как по-точно ти пеят? Можеш ли да го опишеш по-подробно?
	— Трудно е. И то е като сънищата, нещо, което не подлежи на обяснение. — Той посегна неволно към кесията на колана си. Беше му станало навик да докосва звездите. Като благоговеен жест пред силен амулет. Сигурно щеше да му е трудно да обясни защо толкова много се бои да не ги изгуби.
	— Значи дължа на Хаскеер извинение — заяви тя. — Подозирах го. И другите също.
	— Откакто стана това, аз също гледам по друг начин на нещата — призна Страк. — Но не му го казвай. Не казвай на никого.
	— Защо?
	— Едва ли ще прозвучи вдъхновяващо, нали?
	— Но защо каза на мен?
	— Предположих, че ще искаш да ме изслушаш. И че ще бъдеш откровена с мен, ако сметнеш, че съм се побъркал.
	— Казах ти вече, че не си. Нещо странно се случва с теб, в това няма съмнение, но не ми прилича на лудост.
	— Дано да си права — въздъхна отново той. — Обещаваш ли да го запазиш за себе си? В името на дисциплината?
	— Да, щом така искаш. Но според мен те биха те разбрали. Поне офицерите. Дори Хаскеер. По дяволите, най-вече Хаскеер. Такива неща не могат да се пазят дълго в тайна.
	— Ако започне да ми пречи при командването, ще им призная.
	— И тогава какво?
	— Ще видим.
	Тя реши да не настоява повече и каза:
	— Насреща съм всеки път, когато искаш да си поговорим.
	— Благодаря, Койла. — Той почувства известно облекчение, сякаш й бе стоварил част от бремето си, ала бе и малко засрамен, задето бе признал слабостта си.
	Останалите Върколаци вече си събираха багажа. Някои от тях поглеждаха към Страк, очаквайки да чуят заповеди.
	Той подаде манерката на Койла.
	— Сгрей се с това. Тръгваме веднага.
	Тя сръбна от манерката и му я подаде. Докато се изправяха на крака, го попита:
	— Какви според теб са шансовете ни в Гривеста гледка?
	— Може да са добри. Имам такова предчувствие.
	— Досега предчувствията ти не ни мамиха. Дано и този път късметът е на наша страна. Току виж Джъп се окаже прав и наистина развиваш ясновидски способности.
	Страк знаеше, че последното е шега. Орките никога не проявяваха магични дарби.
	— Да се махаме оттук — промърмори той.


	Яздиха, без да спират, до вечерта, озъртайки се за опасности.
	Койла беше на опашката на отряда в компанията на Алфрей.
	След като се оглежда известно време разтревожено, той я доближи и й прошепна:
	— Безпокоя се за Страк.
	Тя го погледна изненадана, все още под впечатлението на по-раншния й разговор със Страк.
	— Защо?
	— Не си ли забелязала, че напоследък изглежда умислен?
	— Да, вярно е, че е малко отнесен на моменти — призна тя предпазливо.
	Той я погледна скептично.
	— Меко казано.
	— Алфрей, той носи огромна тежест. Както и да е, нямаме възражения срещу командването, нали?
	— Малцина от дружината биха били на друго мнение — кимна той и пак се озърна. — Знаеш, че аз не съм един от тях. През живота си съм имал много командири. Страк е най-добрият.
	Тя кимна, въпреки че опитът й едва ли можеше да се сравнява с неговия. Изведнъж си даде сметка колко по-стар от всички тях е Алфрей. Досега бе приемала това за естествено. Но изведнъж се изненада от липсата си на наблюдателност. Опасността, дебнеща от всички страни, ги принуждаваше да се сближават, караше ги да се виждат в друга, по-интимна светлина.
	— Каквото и да е, трябва да му помагаме — рече Алфрей.
	— Разбира се, че ще му помагаме, нали сме Върколаци. Най-добрата бойна дружина. Дори тези неколцина несъгласни, които спомена, са готови да застанат зад него. — Не го казваше само защото предполагаше, че Алфрей очаква да чуе от нея точно това.
	Той кимна с одобрение.
	Продължиха да яздят, всеки погълнат от мислите си и дремливи от продължителното недоспиване. След известно време Койла подхвърли:
	— Алфрей, тази битка, която спомена одеве… при Карасчукар.
	— Какво за нея?
	— Накара ме да се замисля колко зле познаваме историята си. Всичко това е забравено, изгубено. Но ти си видял толкова много… — Тя млъкна, сетила се, че Алфрей не обича да му припомнят възрастта му. Но лицето му оставаше замислено.
	— Да, така е — кимна той. — Виждал съм Марас-Дантия в далеч по-добра светлина, когато бях съвсем млад орк. Не такава, каквато е била във времената на предците ни, но пак по-добре от сега. Хората не бяха така многобройни и магията тъкмо бе започнала да отслабва.
	— Но древните народи подеха борба срещу нашествениците.
	— С течение на времето. Проблемът е, че това, което прави тази земя велика, е и най-голямата ни слабост. Ние сме твърде различни. Старите подозрения и вражди не ни позволяват да се обединим. Някои дори не виждат заплахата, преди да е станало прекалено късно. По дяволите, те не я видяха даже след като стана твърде късно!
	— А нещата непрестанно вървят на зле.
	— Ето защо е важно да се запазят живи древните обичаи. — Той долепи длан до сърцето си и добави: — Поне тук. Всеки от нас трябва да ги носи в сърцето си.
	— Някои биха сметнали този възглед за старомоден.
	— Може би. Но спомни си за изгубените другари. Слеттал, Релбид, Меклун, Дариг, а сега и Кестикс. Нито един от тях не можахме да изпратим подобаващо, а това обезсмисля донякъде живота им.
	— Нямахме възможност, не друго. Нали знаеш колко е трудно да го сториш по време на бой.
	— А беше време, когато щяхме да намерим такава възможност. Когато спазвахме обичаите.
	Тя бе изненадана от страстта, с която той говореше.
	— Не знаех, че го вземаш толкоз присърце.
	— Койла, това, което ни скрепява, са нашите древни обичаи и традиции. Твърде лесно ги забравяме. Благодарение на тях сме различни… сме самите себе си. Виж например как в наши дни потъна в забрава Четворицата — някои от по-младите орки дори се отнасят към нея с презрение.
	— Трябва да призная, че понякога дори аз се питам за какво ни е религията.
	— Не ме разбирай погрешно, Койла, но беше време, когато нито един свестен орк не би казал подобни думи.
	— Аз почитам боговете. Но какво направиха напоследък, за да ни опазят от бедствията, които ни се струпаха? И какво ще кажеш за унистите и техния единствен бог? Какво донесе той, освен нови нещастия?
	— А ти какво очакваш от едно лъжливо божество? Що се отнася до нашите богове, те може би ни игнорират тъкмо защото и ние ги игнорираме.
	Койла не знаеше какво да каже.
	Малко след това разговорът им бе прекъснат от викове от предната част на колоната. Оръженосците сочеха на запад. Там, ниско над морето, едва се различаваше огромна, черна сянка, която се носеше на север. Торсът й закриваше звездите, а нащърбените й крила се поклащаха равномерно. Едно оранжево изригване на пламък от зейналата паст на чудовището разсея и последните им съмнения.
	— Как мислиш, дали са ни видели? — зачуди се Алфрей.
	— Далече са, а е и тъмно, едва ли са могли. Въпросът е обаче, дали това са съгледвачи на Дженеста, или сподвижници на Глозелан?
	— Ако са слуги на Дженеста, скоро ще разберем.
	Под смълчаните им погледи драконът бавно се стопи в далечината.


>>	9.

	Блаан седеше със скръстени крака, забол език в ъгълчето на устата си и бръснеше лъщящото си теме с острието на ножа.
	Близо до него Лекман използваше клон, за да разбърква съдържанието на къкрещото над огъня гърне. Олей се бе изтегнал на одеяло, опрял глава на седлото, и примижаваше сънливо към развиделяващия се хоризонт.
	Тревата все още бе покрита със слана. Под тях тихо се плискаха вълните на залива. В далечината се виждаше Дроганова гора, но бяха достатъчно далеч, за да не могат да ги забележат съгледвачите на кентаврите.
	— Кога, по дяволите, ще тръгваме? — изръмжа Олей. От устата му излизаше облак пара. Той се почеса там, където китката му се съчленяваше с дръжката на куката, която заместваше отсечената му ръка.
	— Когато аз съм готов — тросна се Лекман. — Близо сме, предполагам, но точно сега не бива да прибързваме. Трябва да внимаваме с тия проклети орки.
	— Зная, Мика. Искам само да ми кажеш кога.
	— Скоро. А сега си пази дъха да си топлиш вътрешностите. — Той отново разбърка кашата. Течността бълбукаше и изпускаше не особено примамлив аромат.
	— Шъ ядем ли, Мика? — надигна се Блаан.
	— Внимавайте, тиквената кратуна забеляза кльопачката — промърмори намръщен Олей.
	Лекман не му обърна внимание.
	— Да, Джабез. Вземи си купичката. — Той се зае да сипва от кашата.
	Подадоха една купа на Олей. Той приседна на колене, забоде лъжица вътре и изсумтя:
	— Буламач.
	Блаан поглъщаше своята каша лакомо, като мляскаше и си облизваше пръстите.
	— Уф! — изпъшка Олей и сбърчи устни.
	— Не му се сърдиш на маниерите, когато стане напечено — припомни му Лекман.
	— Не знаех, че ще трябва да го гледам как яде. — Олей им обърна гръб и се загледа към гората.
	Едва сега Блаан осъзна, че говорят за него.
	— Ей! — запротестира той с пълна уста и мазна брадичка.
	— Неприятел! — кресна Грийвър и захвърли купичката си на земята.
	Останалите последваха примера му. Изправиха се чевръсто на крака и извадиха оръжията.
	По пътя откъм Дроганова гора се приближаваше конен отряд. Бяха човеци, седмина на брой.
	— Кои може да са тези?
	— Със сигурност не са блюстителите, освен ако не са си дали дрехите за пране.
	Ездачите бяха облечени подобно на ловците на глави. Носеха кожени бричове, високи до коленете ботуши и къси, вълнени, дрипави палта. Главите им бяха покрити от лъщящи шлемове или шапки от метални брънки. Бяха измършавели, брадясали, обветрени и въоръжени с разнообразни оръжия.
	— Може да са разбойници — реши Лекман, докато се приближаваха. — Макар че не съм чувал да се навъртат тъдява.
	Олей се изплю презрително.
	— Само това ни липсва, да си имаме работа с бандюги.
	— К’во шъ прайм? — попита Блаан.
	— Ще се престорим на мирни пътници — отвърна Лекман. — Не забравяйте, че можем да спечелим повече със сладка усмивка, отколкото с рязане на гърла.
	— Така ли смяташ? — попита Олей.
	— Запази спокойствие Олей и остави на мен да говоря. Скрийте оръжията и не предприемайте нищо, освен ако не стане напечено. Ясно?
	Те се съгласиха, макар и неохотно.
	Конниците също ги бяха съгледали, защото забавиха ход. Озъртаха се, но не изглеждаха изплашени.
	Когато се приближиха, Лекман се изправи и вдигна ръка за поздрав.
	— Добра среща!
	Двама-трима от непознатите кимнаха. Снажен мъжага с гъста брада и дълга невчесана коса му отвърна:
	— И на вас. — Имаше дрезгав и малко безцеремонен глас.
	— На какво дължим удоволствието?
	— Чак пък удоволствие. Тръгнали сме да си вършим работата.
	— И каква може да е таз работа? — попита Лекман с любезна усмивка.
	— Преследваме изменници.
	— О, тъй ли било?
	Олей се захили, но не каза нищо. Блаан се оглеждаше с типичното за него тъповато изражение.
	— Тъй — кимна водачът. — А вие?
	— Фермери сме. Тръгнали сме да купим добитък от другата страна на Дроганова гора.
	Водачът и неколцина от хората му ги огледаха от главата до петите. Лекман се надяваше, че не разбират много от фермерство.
	— Не сте от онези проклети унисти и пантеонисти, нали?
	— Не и ние, друже. Чумата да ги тръшне и едните, и другите. Кротки хорица сме ние. Работим си на фермата — добави той.
	— Хубаво — водачът продължи да разглежда Олей и Блаан. — Приятелчетата ти са доста мълчаливи.
	— Прости селски момчета — обясни Лекман. Той закри устата си с ръка така, че Блаан да не го вижда, и добави, като намигна съзаклятнически: — Онзи, едрият, е слабоумен, но не му обръщайте внимание.
	— Изглежда сякаш може да пробие с глава градска порта.
	— Не, съвсем безобиден е — отвърна Лекман. — Та значи ловите изменници. Виж, за туй с нищо не можем ви помогна.
	— Не и ако сте мярнали по тези места орки.
	Олей и Блаан замръзнаха. Лекман успя да запази самообладание.
	— Орки ли? Не. Но щом преследвате тези гнусни убийци, значи само можем да ви се възхищаваме. — Той махна с ръка към огъня. — Елате да споделите храната ни. Имаме прясна вода и малко винце.
	Конниците се спогледаха. Водачът им кимна, очевидно успокоен от численото превъзходство на хората си, и рече:
	— Много мило от ваша страна. Ще ви направим компания.
	Наскачаха от конете. Лекман им раздаде купи и ги покани да си сипят от кашата. Макар и поразредено с вода, виното им хареса, но не бяха толкова ентусиазирани по отношение на кашата, след като надзърнаха в гърнето. Олей и Блаан седяха малко настрани. Никой от разбойниците не им обръщаше внимание.
	— Разкажете ни повече за тези орки, които преследвате — предложи с привидно нехайство Лекман.
	— Те са отчаяни, кръвожадни животни — отвърна водачът и надигна чашата с вино. — Една дружина, която се нарича Върколаците.
	Лекман се молеше спътниците му да не издадат изненадата си. И този път извади късмет.
	— Че вие цяла дружина ли преследвате?
	— Тук сме само половината от отряда. Пратих другата половина да търси ей натам — той махна с ръка към залива. — Но заедно, предполагам, трябва да сме повече от тях.
	— Разправят, че тези орки били страшни бойци, когато работата опре до ножа.
	— Надценяват ги, ако питаш мен.
	— И видяхте ли някакви следи от тях?
	— Още не. Но снощи си мислехме, че сме ударили кьоравото. Оказа се обаче, че гоним едни пощурели гремлини, които бягаха тъй, сякаш задниците им горят.
	— И защо мислите, че орките са някъде тъдява?
	— Забелязали са ги, и то не веднъж.
	— Голяма ли е наградата?
	— Доста е тлъста — отвърна водачът и в гласа му се долови подозрение. — Защо? Да не мислите и вие да си опитате късмета?
	— Кой, ние? — Лекман се разсмя. — Приличаме ли ти на хора, които биха си имали работа с орки?
	Водачът на разбойниците го разгледа отново, разсмя се и подхвърли на хората си:
	— Тия не ще да са ловци на глави, а, момчета?
	Хората му намериха идеята за особено комична и се присъединиха към смеха. Някои дори сочеха с пръсти тримата, докато се кикотеха. Лекман също се смееше. Дори Олей направи усилие да се захили, показвайки изгнилите си зъби. Последен, както следваше да се очаква, загря шегата Блаан. Раменете му се разтърсиха от смях, а по бузите му започнаха да се стичат сълзи.
	Слънцето се подаде над хоризонта и озари десетина души, които се кискаха едни срещу други.
	Сетне нещо изпадна от палтото на Блаан, подскочи на тревата и се претърколи в краката на водача на разбойниците. Без да спира да се смее, той се наведе да види какво е.
	Черната, съсухрена топка беше оркска глава. Лицето на водача се изопна.
	Лекман измъкна чевръсто меча си.
	— Какво? — подскочи водачът.
	Острието се хлъзна между ребрата му и го прониза в белия дроб. Той изхърка и се облещи с бялото на очите. След това рухна, задавяйки се с кръв. Някои от хората му чак сега спряха да се смеят.
	Лекман скочи върху следващия разбойник и го посече. Блаан се хвърли в най-гъстата част на групата и развъртя юмруци. Олей бързо измъкна оръжието си от ножницата, която държеше скрита в палтото, а в другата ръка стисна кинжал. Разбойниците наскачаха, тършувайки за оръжията си.
	Лекман повали втория си противник и се нахвърли върху третия. Едва сега срещна съпротива. Разбойникът бе успял да измъкне меч и клането се превърна в схватка. Двамата си размениха удари, като разбойникът се защитаваше яростно, но от самото начало стана ясно, че Лекман е по-добър.
	След като скърши гръбнака на първия си противник, Блаан запокити настрани окървавения труп. Друг разбойник се нахвърли върху него и го удари с юмрук по главата. Но постигна по-голям ефект от този на ръмящ върху гранитен блок дъждец. Нападателят се отдръпна обезкуражен, като потриваше кокалчетата на юмруците си. Блаан пристъпи към него, обгърна го с ръчищата си, повдигна го и го притисна към гърдите си. Чу се хрущене на кости. Мъжът се дърпаше с разкривено от болка лице, но изведнъж увисна безжизнено и Блаан го пусна на земята. След това започна да го тъпче.
	Изплашени от шумотевицата, конете на разбойниците побягнаха към залива.
	Олей освободи върха на меча си от корема на поваления противник. Следващият, който зае мястото му, размахваше разярено бойна секира. Олей се приведе под първия удар, стрелна напред ръката с кинжала и остави дълга, кървава резка върху рамото на разбойника. Той изрева от болка и замахна отново. Олей отскочи назад, препъна се в гърнето и го изрита настрани. След това се хвърли отново в атака, преодоля защитата на противника и го прониза в сърцето.
	Лекман отбиваше без усилие ударите на своя противник. Миг по-късно той замахна рязко и го посече през шията. Разбойникът тупна на колене, а от зейналата рана бликна кръв. Той се преви и падна по лице на земята.
	Олей и Лекман огледаха бойното поле. Телата на разбойниците бяха разхвърляни в уродливи пози. Лекман погледна към Блаан. Едрият мъж бе застанал на колене, притиснал главата на последния разбойник в мъртва хватка. С едно мощно дръпване вратът на нещастника бе скършен. Блаан се надигна и се приближи към тях.
	Олей му хвърли кръвнишки поглед, но се сдържа от коментар.
	— Чухте ли това? — попита ги с възмущение Лекман. — Чухте ли какво каза онзи копелдак? — Той посочи мъртвия водач на разбойниците. — Тръгнали били да гонят Върколаците! Нашите орки!
	Олей изтриваше окървавения си меч.
	— Казах ви да тръгнем по-скоро.
	— Не започвай отново, Грийвър. Хайде да видим какво имаме тук.
	Те се заеха да претършуват труповете. Първо събраха парите, оръжията и дрънкулките. Блаан откри изсъхнал комат хляб в джоба на един от убитите. Метна го в устата си и продължи да ровичка из дрехите. Олей си хареса чифт ботуши, които бяха в далеч по-добро състояние от неговите, изу ги от трупа и ги обу.
	Лекман придружаваше тършуването с полугласни забележки относно състоянието на съвременния морал.
	— Я вижте туй! — повика ги Блаан, който държеше в ръка навит на руло пергамент.
	— Какво пише там? — попита Лекман, но се сети, че Блаан не може да чете. — Дай ми го! — Блаан му подаде свитъка. Лекман плъзна поглед по него, като мърдаше беззвучно устни. — Това е копие от прокламацията на Дженеста, в която се изброяват всички престъпления на Върколаците и се обещава голяма награда за залавянето и предаването им. — Той смачка пергамента и го хвърли.
	— Новината се разпространява бързо — изръмжа Олей.
	— Да. Размърдайте се, че конкуренцията взе да става голяма. Няма какво повече да правим тук.
	Преди да тръгнат, тримата нахвърляха труповете в реката. Течението ги подхвана и ги отнесе сред алени петна кръв.
	Това, което никой от тримата не забеляза, бе, че ги наблюдават. Една неподвижна фигура следеше действията им от малката горичка покрай пътя за Дроган. Това бе висок мъж с дълга прошарена коса, загърнат в широко черно наметало. Конят му бе снежнобял.
	Но дори да бяха погледнали право към него, пак нямаше да го видят.


	В царството на ниядите Дженеста завари хаос.
	Съвсем според очакванията й, след като бе използвала магия за да убие сестра си. Но тя се беше надявала да открие Върколаците някъде из околностите, а засега от тях нямаше и следа.
	Беше спряла колесницата си на брега на Скарокското тресавище, откъдето наблюдаваше придвижването на армията. Над блатото се бе спуснала мъгла, разнасяше се отвратителната смрад на влажни, прогнили треволяци. В далечината и високо над мъглата стърчаха планините на Малолторските острови, които също бяха обгърнати в облаци.
	Всички доклади от съгледвачите гласяха едно и също: Имало сражения между поддръжници и противници на Адпар, мяркали се и отделни малочислени отряди на мръкове.
	Дженеста усещаше, че ако не получи скоро добри новини, ще изгуби контрол над гнева си.
	Тя извърна глава назад, където се бе разположила основната част от армията й. Между колесницата й и предния отряд се бе приземил един дракон. Яхнал коня си, генерал Мерсадион разговаряше с ездача. Не след дълго генералът обърна коня и препусна към нея.
	Когато се приближи, отдаде чест и докладва:
	— Милейди, изглежда ги открихме.
	— Така ли? — Тя го погледна втренчено. Дясната страна на лицето му бе покрита с превръзка, пристегната на тила му. В средата имаше пробита дупка за окото. На някои места изпод краищата на превръзката се подаваше разранена плът. — Да чуем.
	— Отряд, който по описание напомня Върколаците, е бил видян от другата страна на Дроган, движи се в южна посока покрай залива. — В тона му се долавяше хладина, която бе съвсем оправдана след последната й постъпка спрямо него. Но толкова по-добре.
	— Доколко е сигурна тази информация?
	— Било е през нощта, Ваше Величество, та грешката не е изключена напълно. Но шансовете да са те изглеждат доста добри.
	Тя хвърли поглед на дракона. Беше разперил криле и се готвеше да излети.
	— Можем ли да му имаме вяра? — тя посочи укротителя.
	— Мисля, че да, след заплахите, които отправих. Пък и в противен случай защо ще се връща? Милейди, той е от лоялните ви поданици.
	— Колко трогателно — в гласа й се долавяше нескрита насмешка. — Но ако наистина са били те, накъде са тръгнали?
	— Милейди, на самия край на полуострова има само няколко незначителни селища. Най-голямото от тях е Гривеста гледка. Доколкото знам, там живеят само пантеонисти. Ваше Величество ще се радва на топъл прием.
	— Не давам пукната пара за топлия им прием. Ако толкова искат, могат да се присъединят към мен. Но окаже ли се, че са давали убежище на враговете ми — горко им! Съюзите са, за да се нарушават, когато това е в угода на моите интереси.
	— Милейди, в армията ни има немалко пантеонисти — припомни й той.
	— Значи е време да ги поставим на изпитание. Генерале, вдигайте тази пасмина. Тръгваме за Гривеста гледка.


	Далеч зад опашката на армията на Дженеста се гушеше малка горичка. В нея се спотайваше отряд от две дузини войници. Всичките бяха орки.
	Съдейки по татуировките на скулите му, водачът им бе с чин десетник.
	— Ако успеем да заобиколим армията — заговори той, — ще стигнем преди тях върха на полуострова. Така ще ги изпреварим в Гривеста гледка.
	— Сигурно ли е, че Върколаците също са тръгнали натам? — попита един изплашен оръженосец.
	— Така докладваха на кралицата. Съобщи й го един от съгледвачите-укротители преди няколко часа. Бях наблизо и го чух с ушите си.
	— Да дезертираме значи — въздъхна друг. — Но това е много рисковано. Опасно е да напускаш армията на Дженеста.
	— А не е ли по-опасно да останеш в нея? — тросна се десетникът.
	Думите му бяха подкрепени от останалите.
	— Правилно! — извика някой. — Нали видяхте какво направи тя с генерала?
	Останалите се заеха да изреждат списъка с неправдите.
	— Екзекуциите!
	— Тъпи заповеди и безумни, самоубийствени задачи!
	— И бичуването!!!
	— Добре, стига! — вдигна ръце десетникът. — Знаем всичките й престъпления. Въпросът е, какво да направим сега? Да останем при нея и да изгубим живота си в името на безумната й кауза или да се присъединим към Страк?
	— Какво всъщност се знае за този Страк? — попита първият оръженосец. — Защо смятате, че е по-добър водач от нея?
	— Помисли, преди да говориш. Той е един от нашите и никога не й се е подмазвал. Ако не искаш да идваш, твоя воля. Но да ви кажа правичката, това тук за мен не е живот. Ако ще се мре, нека да е за нещо, което си заслужава. — Останалите закимаха. — Така поне ще имаме възможност да се разплатим за обидите!
	— На Дженеста и онези противни човеци! — извика някой.
	— Точно така — съгласи се десетникът. — Сигурно няма да сме последните, които ще се съберат под знамената му. Чувал съм и други да си шепнат, че са готови да идат при него. Стига приказки, да преминем към действия!
	— А вярно ли е, че боговете са го пратили да ни освободи? — чу се друг глас.
	Десетникът огледа лицата на останалите.
	— Не зная дали е вярно. Но поне що се отнася до нас, той си е пратеник на небесата. Да се съюзим с него!
	Това бе достатъчно другите да вземат решение.
	— Следвай Страк! — извика им десетникът и те отвърнаха единогласно на призива:
	— Следвай Страк!


>>	10.

	Непрогледен мрак. Никакъв звук, нито мирис. Празно пространство.
	Точица светлина. Тя започна да се увеличава така бързо, сякаш той летеше към отвора на бездънен кладенец, от скоростта му се зави свят.
	Изведнъж го заля вълна различни усещания.
	Ярка светлина, топъл бриз върху кожата, миризмата на мокра от дъжд трева, плясък на вълни.
	Осъзна, че стиска нещо в ръка. Погледна надолу и установи, че държи тояга. Беше стъпил върху червеникави, грубо издялани дъски. Вдигна глава и се огледа.
	Намираше се в самия край на малък пристан, отвъд който се простираше равна водна шир. Слънчеви лъчи трепкаха върху огледалната повърхност и отблясъците им го заслепяваха. Брегът на езерото бе обрасъл с надвиснали дървета и храсти. Денят бе ясен и ведър, огласян от песни на птички.
	— Добре дошъл отново, мечтателю.
	Той се извърна бързо.
	Тя стоеше там. Изправена, с горда осанка, великолепна. В ръката си стискаше тояга като неговата. На устните й трепкаше хладна усмивка.
	Той понечи да отвърне нещо.
	Неочаквано тя зае бойна стойка. Беше насочила тоягата си към него и я държеше на височината на гърдите, сякаш бе копие, разтворила широко крака. Тялото й бе като изопната струна.
	Ударът дойде, преди той да го забележи. Само благодарение на инстинкта си успя да вдигне ръка и да го парира частично.
	Беше втрещен.
	Тя отстъпи назад, размаха тоягата и нападна отново. Той отново отби удара, като този път почувства сътресението от сблъсъка в цялото си тяло. Тя приклекна, опита да го нападне ниско, но и този път той успя да я спре.
	— Събуди се! — извика тя, докато подскачаше извън обсега му. Сега вече се усмихваше и очите й блестяха. Изведнъж се досети, че атаката не е преднамерена. Женската му оказваше огромната — според представите на техния народ — чест да участва в престорен дуел. Макар че никоя друга раса не би го сметнала за чест, при орките не беше рядкост по време на подобни двубои да получават сериозни счупвания и дори фатални наранявания.
	— Спри да се защитаваш и започни да се биеш! — извика му тя, потвърждавайки подозренията му. — Не съм те поканила само да ми парираш ударите!
	С дефанзивната си игра той почти я бе обидил. Сега най-сетне беше наясно с положението.
	Хвърли се напред и я подкоси през краката. Ако я беше уцелил, щеше да я повали. Но тя подскочи пъргаво, високо над тоягата му и незабавно отвърна. Размина му се по чудо.
	Двамата започнаха да обикалят в кръг, стараейки се да не се разкриват пред противника.
	Тя замахна от високо към главата му. Той парира с единия край на тоягата, рискувайки да я строши, но за щастие краят на нейната тояга отскочи от неговата. Почти веднага той я мушна с другия край в гърдите и щеше да й изкара въздуха, ако тя не бе съумяла да отбие удара.
	Отговорът й бе дъжд от тежки удари, които го принудиха да развърти тоягата си като полудял, за да успее да ги отбие. Всичките му опити за контраатака бяха потушавани в зародиш.
	Двамата отново се разделиха.
	Играта започваше да му харесва. Вълнението от боя изпълваше тялото му, ускоряваше мислите му и превръщаше краката му в пружини. Женската беше изумително добра, мечта за всеки орк, търсещ подходящ партньор за упражнения.
	Отново се срещнаха. Той клекна и повтори опита си да я помете. Тя подскочи и се завъртя. Тоягите им се срещнаха във въздуха. Той размаха своята, удари и отстъпи. Тя се топеше под ударите му като сняг, сетне се възстановяваше светкавично и на свой ред го засипваше с удари. Двамата притичваха напред-назад по пристана, ту печелеха територия от противника, ту я връщаха обратно.
	После тя замахна към рамото му. Той се отдръпна, тоягата й удари един от стърчащите колове на пристана и се строши в него.
	Той я улови за ръката и двамата се разсмяха.
	Тя захвърли настрани строшената тояга.
	— Да речем, че сме наравно?
	Той кимна и захвърли своето оръжие.
	— Ама и теб си те бива с оръжието — рече запъхтяно тя.
	— А ти си истински воин — отвърна той.
	Двамата се измериха с погледи, в които се четеше нараснало уважение. Той намери за особено привлекателни изпъкналите й мускули и лъскавата от пот кожа.
	Мигът отмина.
	— Постигна ли най-сетне целта си? — попита го тя. — Целта, за която говореше?
	— Не. Има твърде много препятствия по пътя ми.
	— Би могъл да ги заобиколиш.
	Той не виждаше как.
	— На орките по им отива да вървят направо.
	— Истина е. Но понякога перцето тежи повече от меча.
	Объркването му беше очевидно.
	Нещо шляпна наблизо. На повърхността на езерото се показа златистооранжева риба с дълги черни мустаци. Тя премина, криволичейки, между тръстиките под пристана.
	Орката кимна към нея.
	— Ето едно същество, което не познава ограниченията на своя свят и живее в щастливо невежество. — Тя коленичи и потопи ръка във водата. Рибата се стрелна встрани. — Бъди като риба, и онова, което ти се изпречва на пътя, ще се превърне във вода.
	— Не мога да плувам.
	Тя се разсмя, но в смеха й нямаше и следа от подигравка.
	— Защо всеки път, когато се срещаме, имам усещането, че не съществувам реално за теб? — попита го тя, докато се изправяше.
	— Какво искаш да кажеш?
	— Че сме в различни светове. Ти си тук, но не напълно. Спомням си срещите ни като сънища наяве.
	Поиска му се да й каже, че той се чувства по същия начин, но не успя.
	Пространството го погълна.


	Той подскочи и се събуди.
	Държеше в ръцете си юзди. Яздеше начело на дружината, по пътя за Гривеста гледка.
	Беше късна сутрин. Денят бе облачен и дъждовен.
	Той разтърси глава, след това се почеса по носа.
	— Добре ли си, Страк?
	До него яздеше Койла. Имаше загрижен вид.
	— Да. Само дето…
	— Пак ли сън?
	Той кимна.
	— Но ти затвори очи за не повече от половин минута.
	— Сигурна ли си? — попита я объркано той.
	— Може и по-малко да е било. За няколко секунди.
	— А ми се стори толкова… дълго.
	— И какво стана този път?
	— Срещнах онази… женска — мислите му все още бяха объркани. — И тя ми каза неща, които си мислех, че разбирам… поне до известна степен. — Той улови погледа й. — Не ме гледай така.
	— Беше ми интересно, нищо повече. Какво друго?
	— Ами, призна ми… че съм й се струвал някак… нереален.
	— Какво пък, може да се сънувате взаимно — каза тя.
	Това му се стори прекалено сложно, затова само добави:
	— Освен това ме покани на престорен дуел.
	Тя вдигна многозначително вежди. Нерядко престореният дуел между мъжкар и женска бе прикрит начин за флиртуване.
	— Зная какво си мислиш — рече й той. — Но това е само сън!
	— Може би — рече тя предпазливо. — Създал си в ума си идеалната женска.
	— О, казваш го, сякаш съм превъртял.
	— Не, не, не исках да кажа това. Но ти никога досега не си се чифтосвал. Пък и кой от нас го е правил, като се има предвид какъв живот водим. Не можеш твърде дълго да загърбваш… естествените нужди. Ето откъде се пораждат и сънищата.
	— Как бих могъл да се чифтосам с някой, който дори не съществува? Освен ако не ми хлопа дъската?
	— Напълно здрав си, повярвай ми. Исках да кажа, че в този сън срещаш женската, която би желал да имаш, нищо повече.
	— Не ми се вярва, но пък от друга страна… — Той не можеше да обясни какво има предвид. — Има нещо, което ужасно ме изнервя. Все не успявам да науча името й.


	Изминаха няколко часа, през които не се случи нищо особено.
	В ранния следобед Страк даде заповед да спрат за почивка и храна. Оставаше съвсем кратък преход до Гривеста гледка. Разпратиха няколко групи на лов. Други тръгнаха да събират из гората диви плодове.
	Двамата с Койла се присъединиха към последните. Страк се постара да се отдалечат от останалите и те се настаниха върху един паднал дънер, от който се виждаше заливът.
	— Какво има пак? — попита тя, очаквайки отново да стане дума за сънищата.
	— Забелязах нещо по-рано. Не зная обаче какво може да означава. — Той бръкна в кесията, извади звездите и ги подреди една до друга на тревата. — Разглеждах ги и… чакай да видим дали ще стане отново.
	Тя беше учудена и заинтригувана.
	Той взе седемлъчната звезда, която бяха открили в Роднопол, и постави до нея четирилъчната от Прокоп. След това ги допря с напрегнато изражение на лицето. Изминаха няколко секунди.
	— Не зная дали… — изведнъж се чу глухо изщракване. — А, ето!
	Звездите се бяха прилепили една за друга, придържани от лъчите, макар да не се виждаше как точно бе станало.
	— Как го направи? — попита тя.
	— Честно казано, не зная. — Той й подаде двете звезди.
	Дори от съвсем близо тя не бе в състояние да установи по какъв начин звездите се бяха прикрепили една за друга. Ала въпреки това изглеждаха като едно цяло.
	— Не може да бъде — промърмори тя, докато ги въртеше в ръце.
	— Зная. И аз си рекох така първия път.
	— Знаеш ли, този, който ги е направил, е бил доста умен — рече тя. — Лесно ли е да ги разделиш?
	— С малко сила и разклащане става. Но може би защото не знам как точно се прави. — Той протегна ръка и тя му ги върна. — Но като ги гледаш така, си мислиш, че са били създадени точно за това.
	— Да, и аз си го помислих. — Тя не можеше да свали очи от тях. — Случайно ли го откри?
	— Донякъде. Разглеждах ги и изведнъж… го разбрах. Струваше ми се съвсем очевидно.
	— Притежаваш скрити таланти. На мен никога не би ми хрумнало. — Тя погледна съчленените звезди. Имаше нещо във връзката им, което противоречеше на всякаква логика. — Какво ли означава това?
	— Не зная — сви рамене той.
	— Разбира се, след като си осъзнал, че две от тях могат да се съчленяват…
	— Същото важи и за останалите. Да. Но нямах време да опитам.
	— Сега имаме.
	Той посегна към една от другите звезди, но спря. Беше дочул шумолене от шубрака пред тях. Двамата се изправиха.
	Храстите се разтвориха и от там пристъпи една фигура. Беше само на няколко крачки от тях.
	— Ти! — възкликна Койла и ръката й се стрелна към дръжката на меча.
	— Какво е това, по дяволите? — изрева Страк.
	— Нали ви обещах, че пак ще се срещнем — припомни им Мика Лекман.
	— Хубаво — кимна навъсено Койла. — Сега ще мога да си свърша работата.
	Ловецът на глави не обърна внимание на заканата й. Беше се втренчил в звездите.
	— Много мило, че сте се досетили да ми ги донесете.
	— Ако ги искаш, ела и ги вземи — озъби му се Страк.
	— Чу ли това, Грийвър? — подвикна Лекман.
	От храстите встрани от Страк и Койла се появи втори човек. В едната си ръка държеше нож, а другата завършваше с метална кука.
	— Какво имаме тук, сбирка на негодници? — обади се Койла.
	Олей я надари с поглед, изпълнен с омраза.
	— Виждаш ли, Грийвър? — попита Лекман. — Разделяй и владей.
	Олей посочи с върха на меча си Койла и изръмжа:
	— Време е за разплата, кучко.
	— Когато си готов, еднооки. Или трябва да те кръстя едноръки? Едноухи?
	Лицето му се изкриви от гняв.
	— А къде е тъпакът? — зачуди се Страк.
	Храсталакът отново се разлюля и сред дъжд от листа се подаде Блаан. Носеше яка сопа с обгорена дръжка и шипове на края.
	Нямаше и следа от останалите Върколаци.
	— Искаме само главичките ви — увери ги Лекман. — Нищо повече. А и тези — той посочи звездите. — Да не вдигаме голяма врява, а?
	— Ще ги получиш на куково лято, гаднико — рече му Койла.
	Оръжията се хлъзнаха навън от смазаните ножници.
	Страк и Койла опряха гърбове. Тя се извърна към Олей, а Страк пое Лекман и Блаан.
	Ловците на глави пристъпиха към тях.
	Страк с лекота отби първия удар на Лекман. Още три пъти остриетата им се срещаха опипващо. Веднага щом водачът на ловците на глави отстъпи назад, Страк се метна и изрита Блаан в корема. Големият мъж се преви и за кратко бе вън от играта. Страк се извърна и отново кръстоса меч с Лекман.
	За да е наравно с Олей, Койла се бе въоръжила с меч и нож. Двамата си разменяха светкавични удари, преминавайки от отбрана в нападение. Остриетата им свистяха на сантиметри от целта. Мушкащите удари се отбиваха настрани, замахващите се парираха със сила и умение. Мечовете им се заклещиха и тя запъна крака в земята за по-голяма устойчивост. Той се дръпна назад, все още под въздействие на гнева си. За миг мечът му изсвистя към шията й и тя едва успя да отскочи.
	Блаан отново се прокрадваше към Страк. Капитанът избегна поредния удар на Лекман, обърна се и замахна срещу него. Не можа да го удари, но успя поне за кратко да го накара да отстъпи.
	Изгубил търпение, Олей скъси дистанцията с Койла. Един обратен удар на кинжала му едва не разсече лицето й и само късметът й помогна да избегне мушването в гърдите. Веднага след това Койла премина в контраатака, принуждавайки го да отстъпи отново. Той се препъна и изгуби равновесие. Койла забеляза удобния миг, подскочи и замахна вертикално с меча — удар, който би трябвало да го разсече на две. Но острието се плъзна по металния обков на изкуствената му ръка. Бликнаха искри, а болката само засили още повече гнева му.
	Страк бе изправен пред избор. И двамата му противници бяха достатъчно близо, за да му създадат сериозни проблеми, а трябваше да избере с кого да се справи първо. Блаан сам поднесе решението. Сопата му се стовари в смазващ удар, който щеше да разбие черепа на Страк, ако краката на гиганта не го бяха издали. Мечът на капитана се стрелна като усойница и разпори ръката на Блаан. Големият мъж изрева от болка и отстъпи.
	Койла и Олей бяха стигнали до пълно равновесие на силите. И двамата бяха подтиквани от жаждата да приключат с противника си, но не намираха подходяща възможност да го сторят, преди да са се изморили.
	Възползвайки се от това, че вниманието на Страк е погълнато от Блаан, Лекман се хвърли в атака, въртейки меча с невероятна бързина. Страк успя да задържи позицията си, като отбиваше ударите. После на свой ред премина в атака и принуди Лекман да заотстъпва крачка по крачка под ураган от страховити удари. Възможността да приключи двубоя бе съвсем близо, ала Блаан развали всичко. С шуртяща от раната кръв, размахал високо сопата, той нахлу помежду им, обладан от неистова ярост. Неочакваната му поява можеше да наклони рязко везните, ако не се бе случило нещо изненадващо. Внезапно тялото му се разтърси. Той се отдалечи бавно от храстите, като крачеше вдървено, с изцъклени очи. След още една крачка стана ясна причината за странното му поведение.
	От гърба му стърчеше секира.
	Сцената накара всички участници в схватката да застинат на местата си. Койла и Олей, Страк и Лекман заотстъпваха един от друг, втренчили изумени погледи в Блаан, който все още стискаше сопата.
	Магията бе развалена от появата на Хаскеер, който изхвърча от храсталака с бързината на банши. Джъп и още неколцина оръженосци го следваха.
	Лекман и Олей се обърнаха и хукнаха направо през шубраците. Джъп и оръженосците ги последваха. Койла също се присъедини към преследвачите.
	Само Страк и Хаскеер останаха на малката полянка, насред която продължаваше да стърчи Блаан. Секирата бе хлътнала дълбоко между плешките му и от раната се стичаха кървави ручеи, ала въпреки това той продължаваше да върви. Погледът му бе втренчен в Хаскеер. С неимоверни усилия вдигна сопата си и се хвърли напред с очевидното намерение да разбие черепа на внезапно появилия се орк.
	Хаскеер и Страк реагираха едновременно. Единият заби меча си в гърдите на Блаан, другият — в хълбока му. Веднага щом издърпаха оръжията си, краката на гиганта се подгънаха и той се олюля. След това рухна по очи на земята.
	От другата страна на шубраците се дочу тропот. Яхнали коне, Лекман и Олей препускаха право срещу преследващите ги орки. Страк и Хаскеер се хвърлиха на земята и конниците профучаха покрай тях. Дотича Койла, зае позиция и метна един нож. Оръжието изсвистя покрай ухото на Олей. Ловците на глави пришпориха конете си и се понесоха към брега на залива.
	— Ще ги последваме ли? — попита задъхано Койла.
	— Докато стигнем при нашите коне, вече ще е безсмислено — отсъди Страк. — Оставете ги. Пак ще се срещнем.
	— Разчитам на това — озъби се Койла.
	Страк събра звездите, после се обърна към Хаскеер.
	— Добра работа, стотник.
	— Удоволствието бе мое. Пък и му го дължах. — Той се приближи към трупа на Блаан, опря безцеремонно крак в гърба му и изтегли секирата. След това се наведе и взе да я бърше в тревата.
	Джъп се приближи и се загледа в гигантската купчина плът.
	— Е, поне за днес осигурихме прехраната на лешоядите.
	— Не зная какво мислите, но на мен ми се струва, че тези места са ужасно населени — оплака се Койла.
	— Така е — съгласи се Страк. — Напоследък непрестанно срещаме гости.
	— Не очаквай положението да се подобри — предупреди го Джъп.


>>	11.

	Рано привечер на същия ден дружината наближи Гривеста гледка.
	Първото, което привлече вниманието им, бе един хълм със стръмно издълбан склон. Върху скалната повърхност бяха изрисувани фигури — стилизиран дракон, орел с разперени криле и схематично изображение на къща с колони отпред. Чертите бяха ярки и пресни, почти сияеха в настъпващия здрач.
	Селището бе разположено в долина близо до брега. Покрай него преминаваше поток, а откъм залива бе построен дървен кей и улей за спускане на лодки. За кея бяха завързани няколко канута и ладии.
	Дружината се изкатери предпазливо на хълма, от който се виждаше селището. Страк назначи двама оръженосци да останат при конете, а останалите поведе към върха на хълма.
	С течение на времето Гривеста гледка се бе разраснала и изпълнила цялата долина. Селището бе заобиколено от висока ограда, скована от масивни, забити в земята греди. На няколко места бяха построени наблюдателници, които стърчаха над оградата. Имаше и врати към всяка от четирите посоки на света, които в момента бяха отворени.
	— Изглежда не смятат, че ги дебне опасност — отбеляза Койла като посочи вратите.
	— Но въпреки това изглеждат готови за нападение — рече Страк. — Не са чак толкова наивни.
	— Много странно място — бе коментарът на Джъп.
	Това, което видяха отвъд оградата, потвърди впечатлението му. От вътрешната страна на стената бе построена дървена платформа, следваща я по цялото протежение. Зад нея се виждаха къщите, някои от дърво, а други от камък и дори от глина. Имаше и такива, които по-скоро наподобяваха навеси.
	Но най-странна бе гледката в средата на селището. Там се ширеха три долепени една за друга площадки. В най-лявата се издигаше втората по височина сграда в Гривеста гледка — каменна пирамида, надвишаваща стените. Но вместо със заострен връх, тя завършваше с плоска тераса, оградена от нисък перваз. Повърхността на пирамидата лъщеше от наскоро спрелия дъжд.
	На изравненото място отдясно имаше друга сграда, която все още беше в строеж. Между скелето прозираше горната част на дървената й конструкция. Земята под нея бе облицована с плочи от сив и бял мрамор. Отпред стърчаха колони, по които можеше да се съди, че рисунката върху скалната стена пред града е грубо подобие на строящата се сграда. Предположиха, че е храмът, за който бе споменал Катц.
	Но най-голяма от всички бе постройката на централния площад.
	Самият площад бе заобиколен от огромни бледосини изправени камъни. Повечето бяха по двойки, с височина на къща и поддържаха трети, положен хоризонтално камък. Те създаваха впечатление за серия от високи и тесни арки.
	— Какви усилия са били положени да се построи подобно нещо! — възхити се Алфрей.
	— Хората са безумци — обяви Хаскеер. — Това е чиста загуба на време.
	Из вътрешния кръг бяха наредени още големи камъни, които образуваха геометрична фигура.
	Койла погледна към центъра на кръга.
	— Това е невероятно! — прошепна тя.
	— Не си ли виждала такова нещо? — попита Алфрей.
	Тя поклати глава.
	— Аз съм виждал един-два — рече той. — Но никога толкова големи.
	В центъра на кръга имаше още една група синкави камъни, общо десет на брой, положени така, че да оформят пентаграма.
	От сърцето й изригваше гейзер магия.
	Той беше безшумен, блещукащ, като вертикална дъга, но по плътност наподобяваше поток, който трепти и танцува. Колебливите му краища се различаваха по тъмните, включващи всички основни цветове контури. Въздухът около енергийния източник трептеше като в много горещ ден.
	Тази чудата гледка ги накара да онемеят.
	След известно време Джъп наруши мълчанието:
	— Тук магията трябва да е особено силна, след като блика в такива количества и се попива в земята наоколо.
	— Но природните запаси навярно се попълват непрестанно — припомни му Алфрей. — Магията принадлежи на земята, тя се храни от нея. Не може да изтича на воля.
	Из селището се виждаха доста хора, които щъкаха в различни посоки, очевидно изпълнявайки своите задължения. По тесните улици се разминаваха каруци и колички, имаше и конници. Най-голямо бе струпването около храма, където явно се обработваше камък и дърво, ако се съдеше по звуците, които долитаха от там.
	— Какво ще правим сега? — обърна се Койла към Страк.
	Той едва намери сили да откъсне очи от магичния гейзер.
	— Ами, тези са пантеонисти. Би трябвало да ни посрещнат добре.
	— Говориш за хора — припомни му Хаскеер. — Не можеш да разчиташ на тяхното постоянство.
	— Хаскеер е прав — съгласи се Алфрей. — Ами ако започнат да се държат враждебно?
	— Има само две възможности — рече Страк. — Или ще се държат радушно и може би ще се съгласят да разменят звездата, или ще са враждебно настроени и тогава не можем да направим нищо, тъй като са много повече от нас. Така че не виждам защо да не вдигнем парламентьорско знаме и да се спуснем долу.
	Койла кимна.
	— Съгласна съм. В края на краищата знаем, че Катц е идвал тук. Така че явно поне срещу пиксите нямат нищо против.
	— Но спомнете си какво каза Катц — обади се Джъп. — Че строят храма за звездата. Щом полагат такива огромни усилия за нея, едва ли ще са склонни да ни я дадат.
	— Ами да — поклати глава Алфрей. — Няколко чувала пелуцид няма да наклонят везните.
	— И още нещо — досети се Койла. — Щом ценят толкова високо тяхната звезда, няма ли да е рисковано да слизаме при тях с още четири от същия вид.
	— Че ние няма да им казваме какво носим — възрази Страк.
	— Да, но какво им пречи да ни претърсят насила?
	— Страк, защо не оставиш звездите тук, заедно с неколцина оръженосци — предложи Алфрей.
	— Никак не ми се ще. Не че не вярвам на Върколаците. Но тези, които останат тук, ще бъдат лесна плячка при нападение. Предпочитам звездите да са при нас.
	Койла не беше убедена, че това е единствената причина за отказа му.
	— Наистина искаш всичко или нищо, нали?
	Той не отговори.
	— Защо не опитаме същия подход като в Троица? — предложи Джъп.
	— Не става — поклати глава Страк. — Тук е различно. Там имаше джуджета, с които да се смесиш. Да виждаш тук джуджета? Няма. Нито други риби, сред които да плуваме.
	Дори сравнението да се стори странно на останалите, те с нищо не го показаха.
	— Е, какъв е планът?
	— Според мен, щом вратите са отворени, общото настроение в града е миролюбиво. Предлагам да слезем открито. Ще се поогледаме. Ще видим как се държат с нас хората.
	— И ще се опитаме да откраднем звездата — довърши вместо него Джъп.
	— Ако се наложи. Ако не искат да я разменят и не се вслушат в гласа на разума.
	— Че какъв глас на разума от наша страна? — захили се насмешливо джуджето.
	— Искам да помисля — рече им Страк, после погледна към небето и добави: — Или ще слезем сега, преди да се е стъмнило, или ще трябва да чакаме изгрев-слънце. Предлагам да почакаме.
	Останалите разбраха, че му е хрумнало нещо и се съгласиха.
	Само Алфрей възрази:
	— Нали сам каза, че районът е пренаселен. Колкото по-дълго стоим тук, толкова по-голяма е възможността да се натъкнем на някой, който не ни мисли доброто.
	— Зная. Ще разположим подсилени постове и ще спим с по едно отворено око.


	На един друг хълм, не много далеч от този, Кимбал Хоброу бе в особено приповдигнато настроение.
	— … маршируващи под знамената на Всемогъщия Бог! — провикна се той.
	В отговор на думите му отекна ревът на множество гърла.
	Кимбал стоеше до Милост, окъпан в тайнствена, трепкаща светлина, която хвърляха факлите от двете им страни. Пред него се простираше цяла армия, океан от човешки лица, над които блещукаха хиляди факли. Неговите блюстители с горди осанки бяха строени в първата редица.
	— Близък е часът на нашето избавление! — обеща им той. — Нужна е само воля и нищо повече, братя мои, за да довършим започнатото и да смажем безбожниците! Да стрием на прах костите на изменниците-пантеонисти и на езичниците от древните раси! И аз имам тази воля!
	Нов възторжен рев го накара да продължи. Из въздуха се размахваха пики и знамена.
	— Притежавам не само волята, братя, но и широките рамене на Господа Бога, на които да стъпя! — провикна се той и плъзна поглед по редовете, докато те го аплодираха. Зад редицата на блюстителите виждаше унисти от близки и далечни селища и наемници джуджета. Истинска сбирщина, но какво от това, след като Светият дух ги обединяваше. С изключение на джуджетата, разбира се, които бяха езичници.
	— Имаме много врагове — предупреди ги той. — Защото злото е примамливо и е навсякъде. Дори сега, докато се обръщам към вас, братя мои, едно от превъплъщенията на злото крачи на чело на цяла армия към Гривеста гледка! Вие всички я познавате! Тя е блудницата от Светото писание, змията в царството Божие! Но с ваша помощ ние ще я смачкаме!
	Ревът кънтеше като несекващи гръмотевици.
	— Ние сме много и ще ставаме повече! Сега се кове бъдещето на нашия народ! И на другите раси, които ни помагат — добави той, за да включи и наемниците-джуджета в обещанията. — На нашите деца! — Той положи ръка на рамото на Милост. — За безсмъртието на нашите души!
	Ревът, който изтръгна този път от гърлата им, сигурно можеше да пробуди и мъртъвците.


	На бойното поле се въргаляха триста-четиристотин човешки тела, както и неопределен брой коне и товарни животни. Преобърнати каруци и фургони, някои от които горящи, бяха като острови насред кланицата.
	Дженеста наблюдаваше с безразличие как войниците от нейната армия сноват из полето и плячкосват убитите.
	Със светнало от радост лице Мерсадион я бе поканил да се наслади на тяхната малка победа.
	Тя обаче не беше в настроение за празненства.
	— Каква ти победа! Тези нещастници, дето ни се изпречиха на пътя, само ни забавиха. Няма нищо по-важно от Върколаците и инструментумите.
	Забравила с кого разговаря, тя бе допуснала да произнесе дума, която не бе използвала досега пред него. Генералът имаше известна, макар и бледа представа за значението й, но се постара да не го покаже с нищо.
	— Милейди, преди да го довършим, един от ранените призна, че са били на път да се присъединят към по-многобройна унистка армия.
	— Къде?
	— Не можахме да разберем, Ваше Величество. Но изглежда не е далече.
	— В такъв случай разпратете още съгледвачи. Правете каквото трябва. Не ме занимавайте с дреболии. — Настроението й рязко се влоши. — Да потегляме за Гривеста гледка! — Тя махна с ръка в знак, че е свободен.
	Той потъна в нощта, опитвайки се да овладее нарастващото си възмущение.
	Наблизо течеше малка рекичка. Дженеста взе една факла, приближи се до брега, заби я в меката почва и приседна. Светлината на факлата хвърляше мигащи отблясъци по повърхността на поточето. Но след известно време кралицата забеляза, че отблясъците приемат определена форма. В началото бяха само отражение на пламъка на факлата, но сетне огънят и водата се смесиха.
	Дженеста наблюдаваше появилото се във водата лице по-скоро с досада, отколкото с изненада. След смъртта на Адпар вече не беше необходима специална среда, за да могат да общуват Дженеста и единствената й оцеляла сестра. Проблемът беше, че правилото важеше и в двете посоки.
	— Сега ми е само до теб, Санара.
	— Не можеш да се скриеш от последствията на своите действия.
	— Какво знаеш за моите действия, натрапнице?
	— Зная за злото, което си сторила на сестра си.
	Дженеста си помисли, че при подходяща възможност би го повторила отново. Дори имаше подобно намерение.
	— Трябва да си доволна от това, което сторих. Един тиранин по-малко на земята. Такива неща не те ли радват?
	— Лицемерието ти е отблъскващо. Не ти ли е известно, че мнозина те имат за най-големия тиранин?
	— О, така ли? — попита Дженеста с нескрито задоволство.
	— Така е и ти го осъзнаваш напълно. Деспотизмът ти няма граници.
	— Нима е по-лош от тиранията на единствения унистки бог? И от неговите последователи, които не знаят милост?
	— Че нима боговете на древните раси не са били жестоки?
	— Кой се поставя сега над боговете? — захили се Дженеста. — Както и да е, съмнявам се, че ме посещаваш само за да ме обсипеш с укорите си. Имаш ли да кажеш нещо важно, защото съм доста заета?
	— Ти прогонваш дори онези, които се опитват да ти помогнат. Всички бягат от теб.
	— Достатъчно силна съм, за да постигна онова, което искам.
	— Може би.
	— А когато го постигна, вече няма да се нуждая от последователи.
	— В тази игра, сестрице, има и други силни играчи. От някои от тях би трябвало да се боиш дори ти.
	— От кого? — просъска Дженеста. — Кой би посмял? Унисти, пантеонисти, религиозни фанатици! Или тези орки, които преследвам. Жалка дружина, която не може да се мери с моята армия. От тях ли да ме е страх? От тези глупави диваци!
	— Подиграваш им се, но те се оказаха далеч по-способни в това начинание.
	— Какво искаш да кажеш?
	— Казах достатъчно.
	— Да не би да имат вече няколко от инструментумите? — попита кралицата, като едва успя да скрие вълнението в гласа си.
	Санара не отговори.
	— Мълчанието ти е достатъчно красноречиво, сестрице. Би трябвало да ти благодаря за информацията. Сега вече зная, че като заловя онези изменници, ще получа повече, отколкото съм очаквала. Добре са си свършили работата.
	— Заобиколена си от смърт и проклятие.
	— И това ли е всичко? Аз съм господарка и на двете, Санара, и нито едно от тях не може да ме изплаши.
	— Ще видим. Но защо трябва да причиняваш нови страдания? Все още не е късно да се поправи стореното.
	— Приказки на вятъра, Санара, и нищо повече. Омръзна ми да слушам хленченето ти.
	— Но не казвай, че не съм те предупредила.
	Дженеста замахна ядно с ръка, удари по водата и прекъсна връзката.
	Съмняваше се, че ще може да се справи със Санара така лесно, както с Адпар. Защитата й беше далеч по-силна. Но въпреки това реши да постави тази задача в началото на списъка.


	Страк и дружината бяха все още на върха на хълма, когато се зазори.
	Лъчите на изгряващото слънце се отразяваха от постройките под тях. Чуваха се птичи песни.
	Онези от оръженосците, които си бяха легнали в последна смяна, започнаха да се пробуждат. Страк почти не беше мигвал. Нито пък Койла.
	— Тези никога ли не спят? — кимна тя към селището.
	По улиците се движеха тълпи хора. На скелето на храма вече вдигаха с въжета строителни материали.
	— Работливи са, не може да се отрече — отвърна Страк. — Цяла нощ бяха на строежа.
	Имаше хора и вън от вратите. Някои пеша, други, яхнали коне, обикаляха стената.
	— Това сигурно са патрули — подметна Джъп и се прозя.
	— Страк, реши ли какво ще правим? — попита Алфрей.
	— Нали ви казах, спускаме се мирно и открито.
	— Щом казваш.
	— Ти май не си съгласен.
	— И не само той — рече му Койла. — Ако нещата долу се объркат, всички ставаме заложници на съдбата.
	— Какво друго може да се направи? Както ви казах… — той млъкна, извърнал глава надолу към селището.
	— Какво има? — попита Койла.
	— Страк? — присъедини се към нея Алфрей.
	— Някой идва.
	— А? — надигна се до него Хаскеер.
	И тогава ги видяха. Група ездачи, които тъкмо се спускаха в долината.
	— Богове! — възкликна Джъп. — Трябва да са поне стотина.
	Койла засенчи очи с ръка.
	— И са орки.
	— Орки са, в името на Четворицата! — потвърди Алфрей. — Страк, кои може да са?
	— Ако късметът ни е изневерил, сигурно е съгледвачески отряд на Дженеста.
	— А ние сме само седмина — информира го Хаскеер.
	Някои от ездачите размахваха щитовете и копията.
	— Не ми изглеждат враждебно настроени — рече Джъп.
	— Освен ако не е клопка — предупреди ги Страк.
	— Нали ти казах, Страк! — грейна Джъп. — Ясновидство!
	— Какво искаш да кажеш? — попита го смутено капитанът.
	— Ти знаеше, че ще дойдат, преди още да ги видиш. Те не вдигаха никакъв шум. Как го направи?
	— Ами сякаш имах… предчувствие. — Страк забеляза, че останалите го гледат втренчено. — Какво става, никой от вас ли не се доверява на инстинктите си?
	Алфрей кимна към ездачите.
	— Сега не е моментът. Какво ще правим с тях?
	Страк въздъхна.
	— Ще сляза при тях. Ти, Койла и четирима оръженосци ще ме придружите. — Той се обърна към Джъп и Хаскеер. — Вие двамата поемате командването, докато се върна.
	Ако някой от двамата имаше възражения, предпочете да ги запази за себе си.
	Страк, Койла и Алфрей заслизаха по склона, следвани от Орбон, Проок, Вобе и Финдже.
	Стигнаха равното почти едновременно с ездачите. Орките имаха миролюбив вид. Някои дори се усмихваха. На Страк му се стори, че зърна сред тях и телохранителите на Катц.
	Предвождаше ги орк със знаци на десетник, който ги поздрави.
	— Аз съм Кренад. Добра среща! Ти си Страк, нали?
	— Защо питаш?
	— Идваме да се присъединим към вас.
	— Не набирам войници.
	Кренад посърна.
	— Остави го да се изкаже, Страк — прошепна Койла.
	Когато Страк заговори отново, тонът му не бе така предизвикателен.
	— Откъде сте?
	— От разни места, капитане. Повечето от нас са бегълци от ордата на Дженеста. Със сигурност ще дойдат и още.
	— Защо? По каква причина толкова много искат да ме следват?
	— Мисля че е очевидно, капитане — отвърна малко смутено Кренад.
	— А как разбрахте къде да ни намерите? — попита Алфрей.
	— От Дженеста.
	— Какво? — подскочи Койла.
	— Тя идва насам с цяла армия. Доста голяма. И не всички воини, които предвожда, са готови да я напуснат като нас. Ние не взехме багаж и затова успяхме да ги заобиколим и изпреварим. Дженеста ви следва от известно време. Един от драконовите съгледвачи ви е забелязал.
	— Е, ние знаехме, че се е отправила към Дроган — рече Алфрей.
	— Поне няма да пострадат кентаврите — въздъхна Койла.
	— Да, защото тя иска вас. Ужасно много. Но това не е всичко.
	— И по-лошо ли има? — повдигна вежди Койла.
	— Да. Още една армия идва насам. Унисти, доколкото ни е известно. И не са в съюз с Дженеста.
	Страк изглеждаше разколебан.
	— Намираме се на върха на полуострова, ако не си го забелязал — рече Алфрей. — Ако трябва да си проправяме път с бой, ще е добре да разполагаме с по-значителни сили.
	Страк обмисляше думите му.
	— Хайде! — подкани го и Койла. — Звучи напълно разумно от тактическа гледна точка.
	— Е, добре — склони Страк. — Поне на първо време. Но, докато се изясни обстановката, оставате под мое командване, ясно?
	— Да, капитане! Точно това искахме.
	— Кога започваме да се бием? — извика някой от задните редове.
	— Засега не се очертава подобно нещо — отвърна той, сетне кимна на своите четирима оръженосци: — Разпределете войниците. — После се обърна към Кренад: — Ще приемаш заповеди от тези войници сякаш ги издавам аз. Разбрано?
	Кренад кимна.
	Страк се обърна и пое нагоре по хълма, следван от Койла и Алфрей.
	— По дяволите! — изруга той. — Като ни видят с такава сила, пантеонистите ще решат, че сме дошли да ги нападаме.
	Койла поклати глава.
	— Не е задължително. Хубаво ще е веднага да встъпим в преговори. Ще изберем открития подход, както ти сам предложи.
	— Тези орки може да са знак на Провидението — обяви Алфрей.
	Страк го изгледа кръвнишки.
	Койла се усмихна.
	— Страк, изглежда те обявиха за главнокомандващ, независимо дали го искаш, или не.
	— Не го искам — произнесе мрачно той и погледна през рамо към струпалите се в подножието на хълма войници.
	— Но вече го получи. Ще трябва да се справиш.


>>	12.

	Вдигнал високо парламентьорски флаг, Страк доближи пеша една от портите на селището. С него вървяха Койла, Алфрей и Джъп. Оставиха Хаскеер да командва отряда.
	Когато се приближиха, ги посрещнаха десетина стражи, облечени в черни мундири и черни бричове, напъхани във високи кожени ботуши. Всички бяха въоръжени с мечове, а двама-трима бяха преметнали през рамо лъкове.
	— Добра среща! — поздрави ги Страк по оркски обичай. — Идваме с мир.
	Един от стражниците носеше зелено шалче, което вероятно беше знак за по-високия му чин.
	— Щом идвате с мир, с мир ще бъдете посрещнати — отвърна той, като вероятно цитираше разпоредбите. Но след това неочаквано добави: — Защо сте дошли?
	— Да говорим с вашия водач.
	— Нямаме водач. Имаме съвет на старейшините, в който участват военни и жреци. Решенията се вземат общо.
	— Хубаво. Можем ли да се срещнем с някого от съвета?
	— Трябва да знаем каква ще бъде причината за подобна среща.
	— Просто търсим защита зад вашите стени, докато си отдъхнем и продължим нататък.
	— Разполагате с голяма сила и сте орки. Наистина ли ви е необходима защита?
	— Дори орките се нуждаят от сън, а живеем в неспокойни времена. С нищо не ви заплашваме, имате моята дума за това. Ако настоявате, готови сме дори да ви предадем оръжията си.
	Последното изглежда наклони везните.
	— Трябва да призная, че не очаквах да чуя подобно предложение от един орк — рече офицерът. — Можете да си задържите оръжията. Но имайте предвид, че при всеки повод от ваша страна, ще отвърнем със сила. — Той посочи наблюдателниците. На всяка от тях бяха заели места по неколцина стрелци. — Всяко ваше движение ще бъде зорко следено. Хората ми имат заповед да пресичат в зародиш всякаква проява на насилие. Разбирате, че ние също трябва да бъдем предпазливи — добави той с лека усмивка.
	— Разбира се. Както вече казах — времената са неспокойни.
	Офицерът кимна. След това ги поведе към селището.
	— Обещаващо начало — прошепна Койла.
	Преди Страк да успее да отговори, пред тях се изправи нова група от посрещачи. Тя се състоеше от двама старци, които вероятно бяха жреци или старейшини, и един мъж с изправена стойка, който носеше на ръкава си три златни ленти — знак за висок военен чин.
	Един от старейшините пристъпи напред.
	— Аз съм съветник Трейлор, а това е съветник Яндел. Представям ви и главнокомандващ Релстон, който е водач на нашите въоръжени сили.
	Военният нито кимна, нито проговори. Беше мъж в зряла възраст, но с прошарена коса и брада. Имаше типичната осанка и маниери на войник. Той ги огледа сурово.
	— Аз съм Страк, а тези са мои офицери. Благодарим ви за гостоприемството.
	— Вие сте Върколаците, нали? — изсумтя Релстон. Въпросът му бе риторичен.
	Изглежда нямаше смисъл да се увърта.
	— Да.
	— Чух, че сте създавали проблеми насам-натам.
	— Не по наша вина, и ако е било иначе, противниците са били унисти. — Не беше съвсем вярно, но сега не беше време да проявява абсолютна искреност.
	— Може и да е така — отвърна скептично Релстон. — Нека ви кажа, че тук не търпим чужденци, които създават неприятности. Опитваме се да живеем мирно с нашите съседи, но не позволяваме на никого да нарушава установения ред. Можем да се справим с всеки, който има други намерения. От която и раса да е той.
	Страк изпита облекчение, че Хаскеер не бе с тях. Само боговете знаеха как би реагирал на заплахите на главнокомандващия.
	— Не идваме при вас с подобни намерения — увери го той, но като се сети за звездата, отново си помисли, че произнася половинчати истини.
	— Какво искате от нас?
	— Нищо, което да ви навреди.
	— И по-точно?
	— Искаме само да си отдъхнем при вас. Не става въпрос дори за вода и провизии.
	— Още по-добре, защото ние тук не сме благотворителна организация.
	— Не забравяйте, че воюваме за една и съща кауза.
	— Това е спорен въпрос.
	Страк не захапа кукичката. Пък и в известен смисъл главнокомандващият имаше право.
	Разговорът бе прекъснат от приближаването на още двама човеци — жена в зряла възраст и дете.
	Тя беше висока и стройна, с дълга черна коса, прихваната с изящен обръч, инкрустиран със скъпоценни камъни. Имаше лазурносини очи, които пасваха чудесно на златистата й туника и меките кожени обувки. Лицето й бе открито и излъчваше доброта. Доколкото Страк можеше да определи, вероятно сред народа си тя се славеше като красавица.
	— Това е Криста Галби, нашата Върховна жрица — представи я Трейлор.
	Страк също се представи. Тя му подаде ръка. Жестът й го изненада. Не беше привикнал с човешките обичаи. Но въпреки това пое ръката й, оглеждайки с любопитство елегантните издължени пръсти. Кожата й бе мека и податлива. Страк едва успя да прикрие отвращението си.
	— Това са прочутите Върколаци — съобщи й Трейлор.
	— Наистина? — изненада се жрицата. — Подочух, че сте натрили носовете на някои неприятели.
	— Само когато ни пречеха да си свършим работата — рече Койла.
	Криста се разсмя. Смехът й беше искрен, непресторен.
	— Добре казано! Въпреки че аз лично не одобрявам насилието. Освен ако не е за справедлива кауза — добави тя и положи ръка върху главата на момчето. — Запознайте се с моя син, Айдан.
	Нямаше никакво съмнение, че детето е нейно, дори за незапознати с въпроса, като орките. Чертите на двамата бяха сходни. Страк прецени, че детето е на седем или осем сезона.
	Той забеляза, че Криста Галби очевидно се ползва с авторитет. В нейно присъствие другите, дори главнокомандващият, се държаха по различен начин.
	— Каква е целта на вашето посещение? — поинтересува се тя.
	Страк нямаше възможност да отговори, тъй като го изпревари съветникът Яндел.
	— Страк и орките му се нуждаят от защита — той погледна към Релстон. — Главнокомандващият имаше някои възражения по въпроса.
	— Прав е, че се грижи толкова усърдно за нашата сигурност — похвали го тактично тя, — за което трябва да сме му благодарни.
	Страк предполагаше, че присъства на спор между духовната и светската власт в града. Помисли си колко добре се справя жената.
	— Но не виждам причини да се съмняваме в добрите намерения на нашите гости — продължи тя. — Принцип на нашата община е да посреща с добре дошли всички, които не таят зли намерения.
	Двамата старейшини кимнаха в знак на съгласие.
	— Ето защо, аз ще поема отговорността за тяхното допускане в селището и ще ги разведа наоколо. Съгласен ли сте, капитане?
	— Това е всичко, от което се нуждаем — потвърди Страк.
	Релстон продължаваше да се колебае.
	— Необходим ли ви е ескорт, госпожо? — попита той.
	— Не, главнокомандващ, няма нужда.
	Той си тръгна, като ги изгледа още веднъж на прощаване.
	— Трябва да го извините — рече тя на Върколаците. — Релстон е добър военен, но му липсва… нека го наречем склонност за общуване с другите народи. Не всички сме като него.
	Койла реши да смени темата.
	— В градчето цари голямо оживление. Можем ли да попитаме какво става?
	Жрицата посочи към магичния гейзер, чиято дъга се извиваше над покривите.
	— Всичко, което вършим, се върти около това.
	— И кога се започна? — попита Алфрей.
	— Имало е съвсем слаби изблици, в началото, когато са основали селището. Тогава аз съм била съвсем малка, почти колкото Айдан. Тъкмо по тази причина всъщност е било избрано и мястото. По-късно цепнатината започнала да се разширява.
	— Изтичането на такова количество енергия не влияе ли зле на околните земи? — попита Джъп.
	— Много зле наистина. Но досега не сме открили начин да я укротим. Ето защо се насочихме към друго решение.
	— И какво е то?
	Тя ги погледна, сякаш претегляше нещо в ума си, след това изглежда взе решение, защото каза:
	— Ще ви покажа. Айдан, връщай се да учиш — наведе се тя към сина си. Беше очевидно, че момчето предпочита да остане, но не посмя да се възпротиви. Те го изпроводиха с поглед, докато подтичваше по улицата.
	Криста поведе Върколаците в друга посока.
	Докато вървяха, Джъп се изравни със Страк и подметна:
	— Какъв ден само…
	Страк кимна едва забележимо. Даваше си сметка, че трябва да действат бързо, ако искат да се сдобият с онова, за което бяха дошли.
	Върховната жрица ги отведе в самата сърцевина на селището. По пътя те всички бяха обект на всеобщо любопитство, но нямаше никакви враждебни прояви. Най-сетне стигнаха до недовършения храм.
	Сградата, макар и все още в строеж, беше впечатляваща. За облицовка използваха мрамор, а колоните на входа — по шест от двете страни — бяха дебели като дънери. Няколко широки стъпала отвеждаха при двойната порта, която се охраняваше от часовои с пики. Залата вътре бе озарена от факли и фенери, а отворите в стените бяха прикрити с онзи рядък и безценен материал — цветното стъкло. Стотици мъже и жени работеха в сградата и по дървеното скеле, което я обхващаше. Пристигаха цели каруци с материали.
	— Съжалявам, но не можем да ви пуснем вътре — обясни Криста. — Посетителите само ще забавят работата.
	Страк подозираше, че това не е единствената причина.
	— Невероятно постижение — възхити се Алфрей, извил глава назад, за да огледа незавършения покрив.
	— Много се гордеем с него — призна Криста. — Познавате ли нашата религия?
	— Не. Знаем само, че сте пантеонисти и че също като нас се прекланяте пред множество божества, както и пред Майката-природа.
	— Да, добре казано. Но тук, в Гривеста гледка, си имаме и някои наши обичаи. Вярваме например, че съзиданието действа като тройна сила. Ето защо, що се отнася до нашето управление, сме създали три съвета — градски, военен и религиозен. Тъкмо в тази конструкция се изразява и духовната сила на троицата, която наричаме Хармония, Познание и Сила. — Тя кимна към храма. — Това е Познанието. Елате да видите Хармонията и Силата.
	Те я последваха заинтригувани по широката улица.
	Скоро след това стигнаха втората открита площадка и нейният кръг от синкави камъни. От близо размерите им бяха поразяващи.
	Но магичният гейзер бе далеч по-забележителен.
	— Тук енергията е много силна — рече Джъп. — Почти усещам вкуса й.
	Страк си помисли същото. Сякаш бе сложил къс метал в устата си. Кожата му бе настръхнала, непрестанно му се счуваше звън на камбани. Но орките по природа не бяха чувствителни към магия и тъй като нито Койла, нито Алфрей споделиха да изпитват нещо подобно, той запази усещането си в тайна.
	— Това е Хармония — обясни Криста. — Камъните около източника притежават определени… свойства. Признавам, че все още не ги разбираме напълно. Знаем обаче, че могат да привличат и насочват земната енергия. — Тя посочи пирамидата. — Оттук енергията ще отива там, при Сила, където ще се съхранява.
	— Завършено ли е вече? — попита Джъп.
	— Не съвсем — отвърна жрицата и сведе глава. — Но се надявам скоро да бъде готово. Енергията е тайнствена сила. За нея се знае малко.
	— Може би затова е по-добре да не се занимавате с нея.
	— Съгласна съм, още повече, че ние предизвикахме изригването. Зная, че по някакъв начин с дейността си нарушаваме силовите линии.
	— Не исках да ви обидя.
	— Не го приех като обида. Но, повярвайте ми, ние поне се опитваме да поправим стореното и да запазим земната енергия. Чувстваме известна вина за онова, което хората направиха с този свят.
	— Ето едно начинание, което трябва да бъде подкрепено — обяви Алфрей.
	— Ние вярваме, че всички народи могат да живеят заедно и да работят за хармонизирането на Природата. Зная, че ви звучи абсурдно при настоящите промени, които търпи климатът.
	— Така си е, госпожо — съгласи се джуджето.
	— Но не е причина да се отказваме — намеси се Койла. — Всички ние имаме мечта, която преследваме.
	Криста я погледна с уважение.
	— Дано с това, което правим тук, да помагаме за осъществяването на мечтите ви.
	За Върколаците бе наистина странно да се срещнат с човек, който проявява подобна съпричастност към техните проблеми. Не знаеха как да реагират.
	— Какво е животът без мечти? — подхвърли Койла.
	Криста отново я надари с усмивка и отвърна:
	— Така смятаме и ние.


	Отвъд градските порти останалата част от Върколаците и новоприсъединилите се орки започваха да губят търпение. За известно време духовете се поуспокоиха, когато неколцина стражници, подпомагани от цивилни, излязоха и им раздадоха ейл и суха храна. Но войниците продължаваха да се изнервят, задето ги бяха оставили без работа.
	Никой от тях не предполагаше, че краят на безделието е съвсем близо.
	Един от наблюдателите на близкия хълм неочаквано започна да вика и да размахва ръце. После и други се присъединиха към него. Бяха далеч и вятърът духаше в друга посока, та останалите не можеха да различат думите им.
	— Какво казват, Елдо? — обърна се Хаскеер към един от оръженосците.
	— Не чувам, стотник — сви рамене другият.
	Хаскеер допря ръка до ухото си и наостри слух. Ала наблюдателите бяха млъкнали и сега тичаха надолу по склона.
	Първият от тях най-сетне се приближи и извика, като си поемаше дъх на пресекулки:
	— Конници. Много са… идват към… долината.
	— Какви са? — попита Хаскеер.
	— С черни… дрехи. Стотици.
	— По дяволите! Хората на Хоброу. Кренад, ела тук!
	Десетникът препусна към него.
	— Нали каза, че са зад Дженеста?
	— Така беше, стотник!
	— Унисти ли идват насам? — попита един от стражниците.
	— Да — отвърна Хаскеер. — Блюстители от Троица.
	— Дявол го взел! Трябва да вкараме всички вътре и да вдигнем тревога.
	— Точно така! Елдо, Вобе, Орбон! Веднага подкарайте всички през вратите!
	Стражникът го дръпна за ръкава.
	— Нека слязат от конете. Инак ще се създаде паника.
	— Какво?
	— Моите хора ще помислят, че ни нападате! — обясни изгубил търпение войникът.
	— Разбрах. — Той сви ръце на фуния. — Слизай от конете! Никой да не язди! Водете конете за юздите!
	Ала въпреки това пред вратите се създаде суматоха.


	Страк и Криста обсъждаха по какъв начин да въведат чакащите отвън войници, когато чуха далечната глъчка. Изведнъж заби камбаната. Скоро я последваха и останалите камбани от другите наблюдателници.
	— Тревога! — възкликна тя. — Нападат ни!
	— Но кой…? — поде Койла. Прекъсна я появата на главнокомандващия.
	— Какво има, Релстон? — извика му Криста. — Какво се е случило?
	— Унисти! Приближават се бързо! — той изгледа свъсено орките. — Намирисва ми на предателство!
	— Не! — възрази Страк. — Защо ни е да заговорничим с унистите? Това няма нищо общо с нас.
	— Ти го казваш.
	— Помислете за малко, Релстон — намеси се Криста. — Ако гостите ни имаха враждебни намерения, нямаше да ни пратят командирите си за заложници.
	— Хората в черно ли са облечени? — попита Алфрей.
	— Да — отвърна Релстон.
	— Блюстители. Последователи на Кимбал Хоброу.
	— Хоброу? — повдигна учудено вежди Криста.
	— Познаваш ли го? — попита я Койла.
	— Разбира се. Той е един от най-фанатизираните унисти. Същото важи и за съратниците му.
	— На нас ли го казваш — подметна Джъп.
	— Хайде! — извика Страк. — При вратите!
	— Почакай! — спря го с вик Релстон. — Аз командвам тук!
	— Ние сме професионални войници. Можем да ви помогнем!
	— Сега не е време за спорове — припомни им Криста. — Релстон, оставете на орките да ни помогнат. Аз трябва да ида в храма! — Тя се затича.
	Релстон ги изгледа с нескрито отвращение, но премълча, дръпна юздите на коня и препусна в друга посока.
	Дружината се втурна към вратите.
	Когато след броени минути пристигнаха там, откриха, че повечето от орките вече са влезли, макар че навън все още бяха останали неколцина, заедно със стражниците. Беше се събрала тълпа пантеонисти, които раздаваха оръжия. Хора и орки бяха заели позиции при портите. Хаскеер бе в средата на множеството и ръководеше подготовката за отбраната.
	Притича Проок и докладва за обстановката:
	— Капитане! Приближава се отряд на Хоброу! Може би петстотин души. Точно зад нас са.
	През вратата продължаваха да нахлуват орки. Стражниците вече дърпаха крилата.
	Пристигна Кренад.
	— Не каза ли, че първа ще се появи Дженеста? — извика му Страк.
	— Може би се е задържала. Или пък това е преден отряд на унистите.
	— Какво значение има? — обади се Койла. — Нали вече ни нападат!
	Страк се зае да издава заповеди. На Кренад нареди да събере своя отряд.
	Вратата все още не беше затворена напълно и през отвора се виждаше, че отвън са останали още малко орки и човеци, преследвани отблизо от блюстителите. Веднага щом и последните орки прекрачиха прага, гора от ръце подпряха портата и я натиснаха.
	Преди обаче да успеят да я затръшнат, отряд от двайсетина блюстители си проби път вътре. Стражниците се разпръснаха. Унистите се нахвърлиха върху тълпата с мечове и копия.
	— Оставете ги да влязат! — извика Страк.
	Отрядът продължи по улицата, а през това време стражниците и орките най-сетне затвориха и залостиха портата. Повечето от защитниците се хвърлиха да пресрещнат нахлулите блюстители.
	Хаскеер прибягна до типичния за него директен подход. Вдигна едно буре и го запокити срещу приближаващия се ездач. Бурето попадна право в целта, събори ездача и се стовари с трясък на земята. Разхвърчаха се трески и метални обръчи. Всички наоколо бяха опръскани с червено вино.
	— Какво разхищение! — поклати глава Джъп, после пъхна нож между зъбите си, избра един конник и се метна зад него. Двамата се стовариха на земята и се оплетоха с други сражаващи се. Джуджето бързо довърши жертвата си с ножа, скочи и се огледа за нова цел.
	Койла сграбчи юздите на един останал без ездач кон и скочи на седлото. Измъкна меча си и се насочи към един унист, който се сражаваше с неколцина защитници. Блюстителят се извърна и вдигна пиката си към нея. Двамата си размениха по няколко удара, преди Койла да успее да му пусне кръв. Блюстителят падна и спешените защитници се нахвърлиха да го довършат. Койла успя да улови юздите на втория лишен от ездач кон и го задържа, докато Страк се хвърли на седлото. След това двамата се разделиха и всеки си потърси нова цел.
	Страк повали първия противник, без да губи време. Вторият обаче успя да окаже известна съпротива. Приближиха се един към друг, размахвайки мечове, а конете им забиха предни копита и изцвилиха. Като по-бърз и опитен, Страк нанесе рязък удар и прободе противника си в гърдите. Конят на блюстителя се изплаши, дръпна се рязко назад, препъна се в сборичканите войници и се строполи върху им, създавайки допълнителен хаос.
	Алфрей бе опрял гръб в стената и едва се справяше със стрелкащото се копие на един от блюстителите. Изведнъж от тълпата изникнаха неколцина оръженосци, повалиха блюстителя и го съсякоха.
	Почти по случайност Джъп свали един унист с метателен нож. Хаскеер дръпна друг от седлото, завъртя го и го удари с все сила в земята, убивайки го на място.
	Численото превъзходство си каза думата и скоро нашествениците бяха избити до крак.
	Страк събра офицерите си.
	— Това беше само началото — информира ги той. — Трябва да укрепим това място преди пристигането на главните сили.
	Камбаните отново забиха тревожно. От другия край на града долетяха изплашени викове.
	Дотича един оръженосец.
	— Има проблем при западната порта! Не успяха да я затворят навреме!
	— Кренад! — извика Страк. — Половината от отряда ти с мен! Ти ще останеш тук да пазиш тази врата!
	Защитниците вече тичаха на запад. Виковете и шумотевицата оттам се усилваха. Камбанният звън не секваше.
	— Ако не действаме бързо, скоро положението ще излезе от контрол! — предупреди го Алфрей, докато се мяташе на коня.
	Хаскеер и Джъп също яхнаха конете си. Оръженосците ги последваха пеша.
	— Към западната порта! — извика Страк и пришпори коня си.


>>	13.

	Малката армия от орки трополеше по улиците, събирайки по пътя си настръхналите граждани. Най-отпред яздеха Страк и офицерите му, останалите тичаха подире им.
	Ала появата им често всяваше паника сред жителите, които още не бяха наясно с положението. От време на време се налагаше присъединилите се по-рано защитници да обясняват, че орките са на тяхна страна.
	Когато стигнаха западната врата, я завариха широко отворена.
	Тук битката бе в разгара си, а през отворената врата продължаваха да нахлуват блюстители. Сред пантеонистите имаше съвсем малко конници. Главнокомандващият Релстон бе един от тях. Виждаха как сабята му се издига и спуска над тълпата.
	А врагът продължаваше да навлиза през портите. Стражниците, които се опитваха да затворят вратите, не можеха да се преборят с почти непреодолимата сила.
	Ако нещата продължаха така още известно време, нападателите щяха да станат повече от защитниците.
	— Какво ще правим, капитане? — попита Джъп.
	— Ти ще вземеш половината от нашите и ще влезеш незабавно в бой. Аз ще поведа другата половина към портата. Конете остават при вас. Искам да се справите с кавалерията на унистите. Ясно ли е?
	Джъп кимна. Останалите оръженосци вече се бяха метнали на конете.
	— Койла! Хаскеер! — провикна се Джъп. — Ще дойдете с мен при вратите. Алфрей, при Джъп! Съберете войниците!
	Блюстител на кон разгонваше с пиката си стражниците, които се опитваха да затворят една от портите. Откъм стената долетя стрела, уцели го в шията и го повали. Екнаха радостни възгласи.
	Тъй като повечето от новодошлите орки все още не бяха привикнали с командването в дружината, се наложи да изгубят няколко безценни секунди, докато се организира атаката. Джъп отдели шейсетина оръженосци и ги разпредели в пет групи. Той поведе едната, втората постави под командването на Алфрей. Другите три бяха водени от най-опитните оръженосци.
	Джуджето сподели със стария воин, че се безпокои, задето трябва да командва непознати войници.
	— Но те са орки! Можеш да разчиташ на тях!
	— Никога не съм се съмнявал в това. Но аз не ги познавам. Ами ако сред тях има такива, които мразят джуджетата?
	Алфрей едва не се разсмя.
	— Не се безпокой. Те са новаци. Търсят начин да се харесат. Ще скачат според тоягата ти.
	Своите шейсет орки Страк подреди в клиновидна формация. През цялото време им повтаряше, че единствена им цел са вратите.
	Когато всички бяха готови, Страк извика:
	— Ще чакате да ви дам заповед! — После се върна при острието на клина и извади меч и кинжал. Хаскеер и Койла бяха от двете му страни.
	Страк даде знак и първата фаза на операцията започна.
	В началото Джъп и Алфрей трябваше да овладеят напъна на противника. Групите им препуснаха напред, като се вклиниха от няколко различни посоки в мелето. Необходимо им беше известно време и немалко усилия, докато си пробият път през тълпата от защитници-пантеонисти и се изправят срещу врага.
	В началото групата на Алфрей не срещна почти никаква съпротива. Когато стигнаха предната линия, старият воин видя над гърбовете на противниците, че през отворената врата продължават да навлизат вражески пехотинци. Противникът бе опасно близо до изграждането на плацдарм. Алфрей веднага се зае да осуети плановете им.
	Пред него се появи конник, който започна да го обсипва с удари. От позицията, в която се намираше, Алфрей можеше само да отбива ударите с щита. Докато изчакваше подходящ момент за контраатака, появи се и втори унист, който заблъска по размаханите зад гърба на Алфрей мечове на оръженосците.
	И този път опитът и решимостта на Алфрей си казаха своето. Острието му разпори протегнатата ръка на блюстителя и това се оказа достатъчно. В това време един от оръженосците скочи напред и дръпна пиката на задния унист. Той се наклони на една страна, изгубил равновесие, и останалите оръженосци се нахвърлиха върху него и го повалиха.
	Повече конници пред тях нямаше. Но пешаците бяха предостатъчно.
	Алфрей още се озърташе за жертва сред богатия избор наоколо, когато той самият бе избран за такава. Един едър и плещест блюстител се хвърли срещу него със смразяващ кръвта вик, размахвайки меч и брадвичка.
	Алфрей блокира първия удар на брадвичката. Отби и меча и премина в атака. През цялото време се озърташе, за да види дали оръженосците го следват. Над шумотевицата се чуваха молитвите на унистите и призивите към техния единствен бог.
	Двубоят с плещестия противник не се отличаваше с прекомерна изтънченост. Двамата си разменяха кънтящи удари и очевидно изходът на схватката щеше да се реши от силата и издръжливостта. Но Алфрей бе въоръжен с щит, което при тези обстоятелства му даваше известно предимство. Двамата мушкаха, замахваха и се опитваха да съборят противника си с натиска на яките си мишци.
	Не за първи път Алфрей усещаше, че възрастта не е на негова страна при подобни схватки. Ала и сега веднага щом си го помисли, тялото му се изпълни с нова енергия. Започна да удря по-силно и с по-широк размах. Плещестият унист взе да отстъпва. Алфрей блокира един от ударите му с щита, замахна хоризонтално и попадна в целта. Раната не беше дълбока, но болката накара униста да изгуби за миг концентрация. Докато той се опитваше да събере сили, Алфрей избегна с лекота един-два контраудара, избра удачния миг и го блъсна в гърдите с щита, неутрализирайки брадвичката. Мечът му блесна миг по-късно и потъна в сърцето на блюстителя.
	Битката наоколо кипеше с пълна сила. Алфрей тъкмо се изправяше да си поеме дъх, когато един оръженосец до него се строполи с разцепен череп. Не беше от Върколаците.
	За страничен наблюдател сражението би изглеждало хаотично, но от птичи поглед личеше определена тенденция. Групите на Алфрей и Джъп навлизаха почти успоредно в мелето. Другите три отряда си проправяха по-бавно път, но всички те неумолимо се приближаваха към сърцето на боя.
	Страк все още задържаше войниците си извън тълпата.
	При Джъп също беше напечено. Всяка крачка му струваше скъпо, всяка победа се извоюваше с кръв и пот. Пред него също имаше кавалеристи, които трябваше да бъдат свалени и неутрализирани. Пръв Джъп смъкна един, като го дръпна за пиката, а оръженосецът до него го посече. Джъп понечи да улови юздите на коня, но изплашеното животно се сепна и побягна в тълпата, газейки унисти и пантеонисти. Миг след това то се изгуби от погледа му.
	Джъп нямаше време да се радва на победата. Пред тях се бяха изправили спешени унисти. Двама от тях се приближаваха към джуджето, размахвайки мечове. Другарите му бяха заети с други противници и не му оставаше друго, освен да приеме предизвикателството сам. Без да чака да го притиснат, Джъп нададе боен вик и се хвърли насреща им. Избра по-близкия и размаха меч пред лицето му с енергичност, граничеща с лудост. Блюстителят веднага премина в отбрана. През цялото време спътникът му се прокрадваше отстрани, дебнейки удобен момент да нападне Джъп.
	И почти го дочака, когато джуджето се завъртя след едно особено силно замахване, препъна се и едва не падна. Вторият блюстител се хвърли към него с намерението да го прободе с меча си. Джъп отби острието, прокара своето през шията на нападателя и остави дълбока рана.
	Първият блюстител мигом се втурна да мъсти за поваления си другар. Замахна към краката на джуджето, надявайки се да го подкоси. Джъп отскочи настрани, разминавайки се на косъм с меча. Нахвърли се върху блюстителя, като въртеше меча си като криле на вятърна мелница. За негова изненада блюстителят удържа на атаката. След още няколко удара Джъп остави дълбока рана на лицето му. Мъжът вдигна ръце към лицето си и изрева, после потъна назад в тълпата. На изпроводяк Джъп го посече през врата.
	Ала почти нямаше време да си поеме дъх, тъй като пред него изникна нов противник.
	Страк реши, че е настъпил подходящият момент да осъществи вклиняването, и изкрещя заповедта. Орките вдигнаха щитове. Следван от Хаскеер и Койла, Страк навлезе в тълпата. Тримата разблъскваха отзад пантеонистите, а унистите посичаха на място. На клина се бе паднала най-тежката задача. Трябваше да си проправят път до сърцето на противниковата армия и да разчистят пространството около вратите. Страк вече се питаше дали шейсетина орки ще са достатъчни за подобна задача.
	Той напираше към целта като кон с капаци, съсичайки всеки, който му се изпречваше на пътя. Рамо до рамо с него крачеха Хаскеер и Койла, които също сечаха, мушката и блъскаха. Подобно на бодлив, несъкрушим звяр, клинът се забиваше в подвижната бариера от тела, оставяйки след себе си само трупове и кръв. Страк не можеше да се закълне, че жертвите им са само от противниковата страна.
	Намираха се някъде по средата на пътя и движението им постепенно се забавяше, когато забелязаха нещо важно.
	Главнокомандващият Релстон все още бе на коня си, но бе заобиколен от плътна група унисти, които всеки миг щяха да го повалят.
	Страк взе светкавично решение, каквото не би взел при други обстоятелства. Но той познаваше цената на един военачалник, дори и на такъв, който не бе изпитал симпатия към тях. Планът му изискваше лека промяна на посоката, към центъра на портата. Той издаде кратка заповед.
	Мислено благодари на божествата, задето бе избрал в отряда си само проверени и опитни воини, разполагайки ги на ключови позиции в клина. Можеше да разчита, че ще последват заповедите му въпреки промяната в първоначалния план.
	Подобно на огромен кораб, плаващ сред море от кръв и изтерзана плът, клинът пое бавно по новия си курс. Ала дори сега изглеждаше, че ще е твърде късно за Релстон. Главнокомандващият беше заобиколен от твърде много противници и само късметът му помагаше да остане на седлото.
	Клинът се впи в тълпата, разбутвайки настрани свои и чужди. Най-сетне достигна главнокомандващия и удари в гръб обкръжилите го унисти. В този момент конят на Релстон падна и повлече ездача си. Главнокомандващият се изгуби в хаоса на сражението. Страк, Хаскеер и Койла си пробиваха път през плътната стена от врагове, следвани от останалите оръженосци.
	Релстон бе приклекнал, прикривайки се отгоре с щита. Страк и Койла изблъскаха назад обградилите го блюстители и очистиха място за Хаскеер. Той се наведе, сграбчи главнокомандващия и го изправи на крака. После го повлече назад и го прибра го във вътрешността на клина. Окървавен и блед, Релстон едва намери сили да кимне за благодарност, преди клинът да възобнови движението си.
	След шест мъчителни крачки се случи нова неприятност — този път с Койла. Тя едва успя да избегне едно свистящо към лицето й острие. Наведе се, дръпна се назад и в този миг се подхлъзна. Светът се завъртя пред очите й, а когато стана, клинът вече се бе отдалечил с неумолим ритъм. Движеше се бавно, но Койла не можеше да го настигне.
	Между нея и последните орки стояха трима унисти. Първият се нахвърли върху нея.
	Койла не се подвоуми. Отби меча му и го прободе светкавично в гърдите. Другите двама връхлетяха отгоре й. Тя парира с щит меча на единия и стовари своя меч върху щита на другия.
	Последва отчаяна размяна на удари, която приключи, когато единият от унистите се строполи, храчейки кръв. Последният блюстител се опита да я нападне в гръб. Тя се извъртя към него и мечовете им се срещнаха със звънтене. При следващата размяна на удари на корема му цъфна яркочервена резка. Той се свлече на колене, притиснал раната си с ръце.
	Койла се озърна. Краят на клина бе извън обсега й. Все още беше близо, но я деляха няколко редици хора. Нови унисти се приближаваха към нея. Бяха твърде много.
	И тогава й хрумна една безумна идея. „Какво пък, по дяволите!“ — помисли си тя.
	Койла се затича към последния повален унист и скочи, използвайки рамото му за трамплин. Той извика от болка, но беше късно. Койла излетя във въздуха и падна право в средата на клина, като избегна по чудо вдигнатите нагоре остриета и копията. Приятелски ръце я издърпаха вътре в клина и тя си проправи път към челото.
	— Радвам се, че прескочи насам — подметна й насмешливо Страк.
	Малко след това предната част на клина се срещна с отряда на Джъп. Смесиха се, преподредиха се и заедно атакуваха онази част от унистите, които напъваха да влязат през разтворените врати. Стрелците от близката кула им оказаха подкрепа, но иззад вратите също долитаха вражески стрели. Един от оръженосците падна, с пронизани гърди и останалите побързаха да се прикрият зад щитовете.
	Страк отдели двайсет войници и ги раздели по десет за всяко от крилата. Щом се присъединиха към защитниците, които вече бяха там, вратите започнаха бавно да се затварят. С огромни усилия и последните нападатели бяха изтикани навън. Отворът между двете крила на вратата бързо се стесняваше, докато те най-сетне се срещнаха и затръшнаха с тътен. Масивното резе мигновено бе изтеглено през металните халки. Отвън продължаваха да блъскат с оръжия и юмруци.
	Зад стените също имаше нашественици, но те бяха изолирани и изправени срещу превъзхождащ ги числено противник. Разправиха се с тях бързо. Когато свършиха, Джъп се подпря задъхано на вратата.
	— На косъм бяхме! — изпъшка той.


	Час по-късно Страк и Койла се изкатериха на платформата, която опасваше стената отвътре. Имаше и жители на Гривеста гледка, които бяха дошли да надзърнат между бойниците. Страк подаде глава, опитвайки се да прецени размера на струпаната отвън армия. Тя заемаше голямо пространство. Стотици човеци се бяха изкатерили на околните хълмове. Страк и Койла стигнаха до извода, че армията е петнайсет до двайсетхилядна — приблизително колкото населението на селището, ако не и малко повече.
	В центъра на града течеше някаква религиозна церемония. Тълпата се бе струпала около гейзера, който едва се виждаше в пространството между сградите и над покривите им. Мяркаха се свещенослужители с бели дрехи, уловени за ръце, а самият храм бе окъпан в причудливо сияние.
	Страк поклати обезкуражено глава.
	— Отбраната на тази врата бе истински провал — заключи той. — Изгубихме седемнадесет, а само боговете знаят колко са жертвите на пантеонистите. Без да броим ранените. Не биваше да се случва.
	— Тези хора не са бойци — припомни му Койла. — Военният контингент на селището едва ли надхвърля десет процента от населението му. Ясно е, че не са като нас и войната за тях не е начин на живот. Не можеш да ги виниш.
	— Не ги виня. Само казвам, че се нуждаем от други инструменти, за да свършим работа. Не можеш да режеш маслото с тояга.
	— Те имат своята мечта — подметна Койла — и се придържат към нея. Изглежда това е по-важно от всичко друго.
	— Време е да научат, че мечтите трябва да се защитават. — Той отново погледна към армията зад стените. — Ако не е твърде късно.
	— А ние как ще се измъкнем от тази бъркотия?
	— Бихме могли да опитаме с внезапна атака. Може и да успеем.
	— Без звездата? И да оставим човеците да се бият сами?
	— Това не е наш проблем.
	— Страк, те ни предложиха гостоприемство.
	Той въздъхна.
	— Другата възможност е да останем тук и да им помогнем да организират отбраната.
	— Бихме могли да разквартируваме орките в селището — заговори вдъхновено тя. — Да ги разделим на пет или шест отряда, всеки със собствено командване.
	Той кимна.
	— Но ще трябва да убедиш Релстон — припомни му Койла.
	— Той може да е дебелоглав, но не е глупак. Ако разбира поне малко от военна стратегия, ще прозре необходимостта.
	— Пък и нали му спасихте живота.
	— Да, но не зная как гледа на този факт. Все пак е човек.
	— Знаеш ли, Криста ми харесва — призна Койла. — Едва ли ще ме чуеш да кажа нещо такова за човек друг път. Срещали сме далеч по-лоши представители на нейната раса. Погледни само отвън.
	— Да, каква бъркотия. Да попаднем в обсада — това не беше част от плана ми.
	— Имали сме план? Това е нещо ново. Виж, щом се налага, най-добре да се съюзим с пантеонистите. И без това звездата е някъде тук.
	— Откъде можем да знаем? Все още не сме я видели. — Той посегна неволно към кесията си.
	— Аз вярвам на Катц. Пък и този храм не го вдигат току-така.
	— Може да са преместили звездата някъде другаде.
	— Няма да разберем, докато не се опитаме да я намерим.
	— Как? Да влезем в храма и да попитаме?
	— Ако ми разрешиш, ще ида да поогледам.
	— Рисковано е.
	— Зная. Но откога подобни неща започнаха да ни спират?
	— Е, добре — въздъхна той уморено. — Но не сега, ще изчакаме подходящ момент.
	— Добре — съгласи се тя. После понечи да добави нещо, но се отказа.
	Двамата отново се заеха да оглеждат армията отвън.


	Пред стените на Гривеста гледка, в най-широката част на долината, Кимбал Хоброу крачеше между редовете на своята армия, придружаван от дъщеря си Милост. Някои от войниците го подкрепяха с възторжени възгласи, други го молеха да ги благослови.
	— Провалът на първия щурм е разочарование — призна той на дъщеря си, — но поне изтребихме малко от онези негодници. Всемогъщият Бог отново се показа милостив към нас. Доведе ни тук преди Блудницата.
	— И Върколаците също са вътре. Той ни ги поднася на тепсия, тате.
	— Да, Той е справедлив, дъще. Подкрепени от Неговата воля, скоро ще прочистим това гнездо на змии.
	Тя плесна с ръце като дете, на което са обещали играчка.
	— Ако се наложи, ще построим обсадни машини, за да влезем вътре — допълни Хоброу.
	Стигнаха до тълпа блюстители, събрани около тарга за наказания. Мъжете се отдръпнаха пред тях. На таргата, проснат по очи, лежеше мъж с окървавен гръб.
	— Какво е престъплението му? — попита Хоброу блюстителя с камшика.
	— Уплаха пред лицето на врага, почитаеми господине. Избягал е по време на битката в селището.
	— Нека сега си получи заслуженото. Нека всички видят какво ги очаква, ако обърнат гръб на нашите врагове! Продължете наказанието!
	Мъжът с камшика отново замахна.
	Милост искаше да остане още малко и да погледа. Баща й не обичаше да отказва на подобни желания.


>>	14.

	Колкото повече Страк се запознаваше с отбранителните възможности на селището, толкова повече се убеждаваше, че Гривеста гледка е зле защитена.
	Крачеше по една от улиците в компанията на главнокомандващ Релстон. Последният не бе променил кой знае колко отношението си към орките, но все пак бе поомекнал, след като му спасиха живота. Страк трябваше да признае, че изпитва известно уважение към този човек, нагърбил се с почти непосилна задача.
	По-изненадващо бе, че предположението на Койла за десет процента военни сред населението на селището се оказа оптимистично. Опитните воини зад стените Гривеста гледка се брояха на пръсти.
	Стигнаха до група граждани, които се обучаваха в ръкопашен бой с дървени мечове. Наглеждаше ги един от войниците. Не беше необходимо да ги наблюдават повече от минута, за да стигнат до извода, че подготовката им е на съвсем начален етап.
	— Виж с какво се налага да работя — рече му Релстон.
	— И как се стигна до това положение?
	— Ами, никога не е било различно. Наследство от основателите. Колонията е изградена на принципа на хармонията и дори тези, които избират войнишката професия, трябва да се съгласят с това. Но времената се промениха. Винаги са били тежки, но през последните години опасностите се увеличиха. Нашите сили не са в състояние да отвърнат на заплахата. Пък и сега всичко се влага в строежа на храма — пари, работна ръка. Боя се, че скоро ще заплатим скъпо за това.
	Това бе най-дългата реч, която Страк бе чувал от него.
	— Да, живеем в размирни времена — подметна той една от любимите си фрази. — Но сега по-важното е да помислим как да увеличим боеспособността на контингента. Предлагам да разделя моята малка армия на пет или шест подвижни отряда. По такъв начин ще могат да оказват помощ на различни места.
	— Да, ще бъдат нещо като гръбнак на гражданството. Какво пък. Съгласен съм. Съобщи ми, ако мога да помогна с нещо.
	— Има с какво и то още сега.
	— И кое е то?
	— Кажи ми къде да открия Върховната жрица.
	— Не е тайна. Иди зад храма. Там от другата страна на улицата ще видиш две къщи. Тя живее в първата.
	Страк му благодари и двамата се разделиха.
	Следвайки указанията, той лесно намери къщата. Беше голяма и хубава. Бе построена предимно от камък и той предположи, че съответства на високото положение на стопанката си. Не се наложи да тропа на вратата. Криста бе отвън, в градината. Детето й играеше наблизо.
	Тя зърна Страк да се приближава и го поздрави.
	— Добра среща! — отвърна той. — Безпокоя ли те?
	— Не. — Тя изтупа ръцете си. — Исках да посадя едни растения, които използвам за спиритични цели. Хубаво е да се поддържа връзка със земята. Има ли някакви новини?
	— Нищо особено. Унистите се подготвят. Сигурно очакват заповед за атака.
	— Няма ли надежда да си тръгнат?
	— Съмнявам се.
	— Заради вас ли са тук?
	Въпросът й го изненада.
	— Ами… ако е тъй, съжалявам. Не беше в плановете ни, кълна се.
	— Вярвам ти. Не те виня за нищо, капитане. Само дето… — Тя погледна към момчето. — Аз мразя войната. О, зная, че понякога е необходима. Не съм толкова наивна да мисля, че не бива да се защитаваме. Но войната е глупава и безсмислена. Надявам се ще ме извиниш, задето обиждам занаята ти.
	— Някои го наричат изкуство. — Той се засмя едва забележимо. — Не съм се обидил. Ние, орките, сме родени да воюваме, но не се гордеем с това. Защото войната е свързана със страдание и несправедливост. Макар че може би не всички орки разсъждават като мен.
	— Е, аз мисля така. Знаеш ли, ти си първият представител на твоята раса, с когото разговарям. Орките се прекланят пред Четворицата, нали?
	— Мнозина.
	— Прости моето любопитство. Но в края на краищата аз съм Върховна жрица на пантеонистите. Този въпрос ме интересува. Ти вярваш ли в Четворицата?
	Още един въпрос, който го завари неподготвен.
	— Уф… мисля, че да. Така съм възпитан. Това важи и за останалите. Но не съм мислил много по този въпрос.
	— А би трябвало. Боговете са утеха в тежки времена.
	— Моите не направиха много по въпроса — в гласа му се долови горчивина. Той реши да смени темата. — Какво е станало с бащата на Айдан?
	— Какво да е станало?
	— Не го виждам наоколо.
	— Мъртъв е. При един от безкрайните сблъсъци с унистите. Беше за нещо дребно и маловажно… — тя млъкна.
	— Съжалявам, ако съм ти причинил болка.
	— Няма нищо. Стана отдавна. Навярно съм го преживяла.
	— Загубата винаги е с нас — произнесе Страк. Сетне, неизвестно защо, потрепери.
	— Студено ли ти е? — попита го тя.
	— Не. Само…
	— Все едно, че някой ходи по гроба ти, нали?
	— Нещо подобно.
	— За първи път ли ти се случва, откакто си тук?
	— Защо са тези въпроси? Само потреперих, нищо повече.
	— Аз също треперя и то доста често. Това е заради бликащата от недрата енергия. От нея ми настръхва кожата, като че ли по тялото ми се стича гъста течност.
	Съвсем точно описание на това, което и той чувстваше.
	— Но не всички го усещат — продължи тя. — Само тези, които притежават дарба. Енергията протича през мен и аз постоянно я чувствам.
	— Искаш да кажеш, че и аз съм… надарен?
	— Би могло. Орките не са чувствителни на магия, нали? Не притежават никакви магични способности. Това е, защото не поглъщате енергията така, както го правят други народи. Но при теб…
	— При мен какво?
	— Имал ли си неочаквани видения? Или ясновидски наклонности? Някакви пророчески сънища?
	Тя го наблюдаваше внимателно и това го изнервяше.
	— Имал си, нали? — рече настойчиво Криста. — Чета го по лицето ти.
	— Добре де, и да съм имал, какво от това?
	— Може да си медиум. Има различни видове медиуми. Аз например усещам, когато наблизо има поток от магия.
	— Не разбирам.
	— От време на време във всички народи се раждат особени индивиди. Те са малко… по-различни от останалите. Обикновено дарбата им е свързана по някакъв начин със земната магия. Би могла да се проявява и като талант към нещо необичайно. Наричат ги медиуми. Много мъдреци са полагали усилия да разгадаят тази мистерия. Някои смятат, че медиумите са редки отклонения от расовата норма. Мутации.
	— Това не е ли друга дума за „урод“?
	— Само невежите ги наричат така. Като унистите и най-вече племето на Хоброу, който смята, че всяко отклонение от нормалното трябва да се преследва.
	— Направи доста широки изводи от едно потреперване.
	Тя се усмихна.
	— Има и други признаци. Медиумите например са надарени с по-висока от средната интелигентност. Не винаги — съществуват и медиуми-идиоти — но в повечето случаи…
	— Защо смяташ, че аз съм медиум?
	— Съдя по действията ти.
	— Аз съм само един обикновен войник.
	— Но можеш да си много повече, капитане. И вече имаш репутация. Дори ние бяхме чували за теб. Медиумите често са водачи. Или спасители.
	— Не съм нито едно от двете. И не желая последователи.
	— Струва ми се, че вече имаш такива. Напоследък дружината ти доста се е разраснала.
	— Не беше по мой избор. Не съм ги молил да тръгват с мен.
	— Може би така са пожелали боговете. Трябва да се научиш да се подчиняваш на волята им, Страк.
	— А моята воля? Аз нямам ли право на глас?
	— Нашата воля не е по-маловажна от тази на боговете, защото я използваме, за да осъществяваме плановете си. — Криста помисли за миг. — Тези странни изживявания, които си имал… — тя забеляза, че той се кани да възрази, — и които не смееш да признаеш. Наскоро ли се появиха?
	— Може да съм имал едно-две странни съновидения — предаде се Страк. — Но мисля, че за другото грешиш. Както ти казах, аз съм войник, а не магьосник.
	— Значи е започнало наскоро — продължи тя, без да обръща внимание на обясненията му. — След като не си забелязвал преди това у себе си подобни способности, нещо те е предизвикало. Разбира се, възможно е и да греша — добави тя усмихнато.
	— Трябва да тръгвам — рече той.
	— Надявам се, не заради думите ми. Защото, дори и да съм права, в това, което се случва с теб, няма нищо лошо. Може да бъде каменист път или благословия — всичко зависи от теб.
	— Не е заради думите ти — увери я той. — Чакат ме при стените.
	— Ще ми се пак да поговорим. — Той не отговори и тя добави: — Защо всъщност дойде?
	— Без особена причина. Просто минавах.
	Страк си тръгна, борейки се с гузната си съвест. Надяваше се поне, че е осигурил на Койла достатъчно време, за да се завърти из храма.


	Койла вече трябваше да е излязла от храма, а тя дори не бе успяла още да проникне в него.
	Страк се бе съгласил, че моментът е подходящ. За първи път работата по храма бе преустановена и работниците бяха прехвърлени на други места покрай стената. Самият Страк бе отишъл да задържи Криста Галби и да й попречи да се появи неочаквано в храма. Но оставаха проклетите пазачи.
	Бяха четирима и патрулираха по двойки. Двама оставаха при вратата, а другите двама обикаляха цялата постройка. Приклекнала зад един храсталак от другата страна на улицата, Койла изчакваше вече час подходяща възможност, но такава все не й се удаваше. Ако не успееше в близките няколко минути, щеше да се наложи да се откаже.
	Ала едва щом си го помисли, и настъпи обратът. Появиха се нови четирима пазачи, за да сменят старите. Те спряха в подножието на стъпалата, а досегашните пазачи се спуснаха при тях. Вратите останаха без охрана. Ако се придвижваше бързо, спотайвайки се в сенките, тя можеше да се шмугне вътре, преди новата смяна да поеме охраната. Но достатъчно бе един от войниците да се обърне случайно и щеше да я забележи. Рискът бе голям, но друга възможност едва ли щеше да се появи.
	Тя реши да го поеме. Приведе се и притича бързо улицата. Изкатери на един дъх стъпалата и се скри зад една от колоните. Огледа се и хукна към вратата. За щастие я бяха оставили отключена. Изглежда никой не смяташе за необходимо да я залоства, след като наблизо имаше постове. Голямата кръгла дръжка се завъртя с лекота и Койла побутна вратата навътре, а сетне се пъхна през процепа.
	Замря съвършено неподвижно и се ослуша дали няма някой. След като не долови никакъв шум, тя пристъпи напред и се озърна. Нямаше фенери, нито горящи свещи, но светлината от недовършения покрив и остъклените прозорци бе достатъчна, за да се ориентира. В сумрака различи оскъдно обзавеждане — няколко реда пейки и недовършен олтар. Вътре също имаше колони, по-тънки от външните, издигнати, за да подпират недовършения покрив. До самия олтар и близо до широкия прозорец имаше още една, по-дебела и по-къса колона. Койла се доближи до нея и едва сега забеляза, че върху плоския й връх е положено нещо. То бе поставено така, че да могат да го виждат седящите на пейките. Тъй като й се искаше да разгледа предмета по-добре, тя се покатери на олтара.
	Изглежда бе открила звездата. Не успя да я разгледа подробно, но й се стори, че е червена, и със сигурност имаше повече лъчи от останалите.
	Това бе всичко, което й трябваше да знае засега. Слезе от олтара и се отправи назад към вратата. Отвори я безшумно, само колкото да надзърне. Сетне замръзна. Двама от пазачите стояха само на няколко крачки, обърнати с гръб към нея. А най-лошото бе, че в подножието на стъпалата разговаряха Върховната жрица и главнокомандващият Релстон. Молейки се да не я забележат, тя затвори внимателно вратата и отстъпи назад.
	Събитията налагаха да вземе светкавично решение. Тя огледа масивната постройка. Единствената възможност, която й оставаше, не бе никак лесна.
	Върна се при олтара и премери с поглед разстоянието. Дори изправена на пръсти, пак не можеше да достигне ръба на широката колона. Но сметна, че ако се засили няколко крачки и подскочи, ще успее. Въпросът бе дали щеше да се задържи за ръба и дали стената на колоната е достатъчно грапава, за да се запъне с крака за нея. Две големи въпросителни.
	Тя се отдръпна до другия край на олтара, втренчи поглед в колоната, пое си дъх и се затича. Още докато скачаше, хрумна й ужасяващата мисъл, че колоната може да се прекатури и пазачите със сигурност щяха да я чуят.
	Но късметът бе на нейна страна. Пръстите й се вкопчиха болезнено в ръба. Ботушите й задраскаха по заоблената стена. Колоната дори не помръдна. Още едно последно усилие и тя се озова отгоре, приклекнала до звездата. Наистина беше звезда, сега вече я виждаше съвсем ясно. Беше червена, както й се бе сторило одеве, и имаше поне девет щръкнали във всички посоки лъчи.
	За миг я завладя изкушението да я вземе. После здравият разум надделя.
	Все още не беше приключила. Следващата стъпка бе да се прехвърли от колоната на зарешетения с дъски прозорец, който, за неин късмет, имаше широк перваз. Разстоянието се оказа по-голямо, отколкото бе предполагала, и, разбира се, тук нямаше как да се засили. Но и връщане назад нямаше. Тя напрегна мускули и скочи. Отново успя да се вкопчи в ръба, но се блъсна в стената и едва не се свлече надолу. Със сетни сили се изтегли нагоре и се закрепи на перваза.
	Извади нож и се зае да измъква пироните, с които бе закована една от дъските. Не беше никак лесно и й отне повече време, отколкото предполагаше. Когато приключи, освободи дъската и я пъхна през отвора навън, където имаше скеле. След това я последва. Това също бе доста трудно — отворът бе тесен дори за дребното й тяло.
	Най-сетне се озова задъхана на скелето. Ала и сега я чакаше още работа. Първо трябваше да върне дъската на мястото й, за да не проличи, че някой е нахлувал в храма. Като свърши, се спусна по скелето и се шмугна в храсталаците отзад. Докато излизаше на улицата, си помисли, че никога не би се захванала с обирджийство.


	Изправена в колесницата, Дженеста подхвърляше късове сурово месо на малкото ято лешояди.
	Поне десетина от зловещите птици подхвръкваха наблизо, боричкайки се за плячката, която обикновено поглъщаха наведнъж.
	— Не са ли прекрасни? — попита тя ентусиазирано.
	Мерсадион изръмжа нещо неразбираемо и втренчи поглед в харпиите. Намираше черната им кожа, прилеповидните криле и острите назъбени клюнове за отвратителни. Ала никога не би посмял да го признае пред господарката си.
	Беше свалил превръзката от лицето си, но раната го караше да се чувства потиснат и унизен. Виолетови мехури красяха дясната част на лицето му, а плътта под тях бе провиснала като краища на изгоряла свещ.
	От своя страна Дженеста изпитваше нескрита гордост от работата си върху лицето му и дори настояваше да язди от лявата й страна, за да може да й се наслаждава постоянно.
	— Знаеш ли — подхвърли тя, — в началото бях ядосана заради онзи провал. Когато позволихме на Хоброу и армията му да ни изпреварят при Гривеста гледка.
	Ако би се осмелил, щеше да се разсмее на твърде мекото описание, което бе дала на ужасяващия си гняв, породен от споменатия „провал“.
	— Но сега вече започвам да виждам в него и нещо положително — продължи тя.
	— Милейди?
	— Генерале, чувал ли си някога израза „плъх в капан“? Това, че главните сили на нашия противник се намират в самия край на тесен полуостров, несъмнено ни осигурява известни предимства.
	— Пък и по право пантеонистите от Гривеста гледка би трябвало да се съюзят с нас срещу общия противник.
	— Ще ги приема, само ако ми е от полза. Сега не съм в настроение да обсъждам подобни дреболии.
	Той се зачуди кога ли въобще е в такова настроение.
	— Освен това — продължи усмихнато тя, — според съгледвачите нашите бегълци също са там. Скоро ще отсечем главата на повече от една змия, Мерсадион. Какво е съотношението между нашите и техните сили?
	— Армията ни е по-голяма от тази на унистите, милейди. Дори пантеонистите да се изправят редом с тях срещу нас, пак ще сме по-силни. — Той обаче се надяваше това да не се случи.
	Тя замълча, предвкусвайки удоволствието от предстоящото клане. Това дори можеше да е последната битка, след която щеше да спечели жадуваното господство. И най-вече — да осъществи мечтаното възмездие над Върколаците.
	Късовете месо бяха свършили. Лешоядите започнаха да крякат за още.
	— Досаждат ми — реши тя. — Повикай стрелците.


	Койла се срещна със Страк при една от къщурките, които Релстон бе отредил за орките. Тук бяха също Алфрей, Джъп и Хаскеер. Страк искаше да й разкаже онова, което бе научил от Криста, но се наложи да изчака.
	Без да губи ценно време, тя докладва какво се бе случило:
	— Прав беше, звездата наистина е там. Но доста се озорих, докато я намеря.
	— Подробностите по-късно. Как изглежда?
	— Червена, с девет лъча.
	— Лесно ли се измъкна? — попита Алфрей.
	— По-трудно беше да вляза. Мястото се охранява добре. Трябваше да се покатеря на една колона. Не зная обаче как ще се измъкнем от селището…
	— Ти какво мислиш, Страк? — попита Хаскеер.
	— Не зная. Ще измислим нещо.
	— Съмнявам се Гривеста гледка да издържи дълго на обсадата. Предлагам да откраднем звездата и да си опитаме късмета сами.
	— Й после какво — да се изправим срещу жителите на Гривеста гледка и Хоброу? Да не си се побъркал?
	— Освен това — намеси се Койла, — струва ми се, че жителите на селището не заслужават подобно отношение. Не са ни сторили нищо лошо.
	Хаскеер я погледна намръщено, но не каза нищо.
	— Поне засега зависим от оцеляването на селището — реши Страк. — Няма как, налага се да им помогнем. Удаде ли се възможност, ще вземем звездата.
	— Съгласен — кимна Алфрей.
	— Има ли друго, капитане? — попита Джъп. — Защото не бива да се бавим — ще забележат отсъствието ни.
	— Само да ви покажа нещо. — Страк бръкна в кесията си и извади звездите. Подреди ги една по една на масата пред тях. На лицето му се четеше вълнение. Взе две от тях и ги съедини.
	— Това пък какво означава? — учуди се джуджето. После се пресегна и взе двете съединени звезди. Останалите също се наведоха заинтригувани.
	— Койла вече знае за това — призна Страк. — Чаках подходящ момент да го покажа и на вас.
	— Как го направи? — поиска да узнае Алфрей.
	— Не мога да го обясня. Но гледайте.
	Той взе двете съчленени звезди, после избра сивата с двата лъча, която бяха взели от Дроган. Сбърчи вежди, съсредоточи се и ги допря.
	— Какво става? — попита Хаскеер.
	— Шшшт! — скастри го Койла.
	В продължение на около минута те го наблюдаваха как се бори с тях.
	— Ето — обяви Страк накрая и им показа резултата.
	Сега и трите звезди бяха съединени и изглеждаха като едно цяло. Офицерите си ги подаваха от ръка на ръка.
	— Нищо не разбирам — призна Джъп. — Не виждам как се свързват, но…
	— Странно, нали? — кимна Страк.
	— Как го направи? — повтори Алфрей.
	— Ами, първо само си играех с тях. После по някакъв начин… разбрах, че могат да се свързват. Сигурно и вие щяхте да го направите, ако ги бяхте държали достатъчно дълго.
	Алфрей разглеждаше внимателно новообразувания предмет.
	— Малко се съмнявам. Нямам представа как става този фокус.
	— Не е фокус. Сигурно са предназначени за това.
	— Защо? — попита Хаскеер, разглеждайки с нескрито подозрение звездите.
	— Знам точно колкото и ти.
	— Тогава би трябвало всичките да се сглобяват — подметна Джъп. — Опита ли се, Страк?
	— Да, всеки път, когато имах свободно време. Но повече от три не успявам да събера. Четвъртата не пасва по никакъв начин. Може би ни трябва последната звезда, за да се получи.
	— Но какъв е смисълът на това? За какво ли служат?
	Дори Страк да имаше отговор на този въпрос, не им бе писано да го чуят. Отново забиха камбаните.
	— По дяволите! — изруга джуджето. — Връщат се.


>>	15.

	Улиците бяха изпълнени с тичащи хора и препускащи коне. Каруци препречваха кръстовищата, отряди защитници заемаха местата си, граждани се въоръжаваха от сандъците с оръжия.
	Страк и офицерите му, заедно с неколцина оръженосци, хукнаха към определените им места. Другите орки бяха вече там, или пристигаха в момента. Извисявайки глас, за да надвие шумотевицата, Страк нареди да се разделят на предварително определените шест отряда по около четирийсет воини. Страк, Алфрей, Койла, Хаскеер и Джъп се насочиха към своите отряди. Десетник Кренад командваше последния отряд.
	С одобрението на Релстон отрядите отговаряха за определени участъци от стената, заедно със защитниците на селището, но действайки отделно от тях. Имаха право да се прехвърлят навсякъде, където се налагаше подсилване на защитата.
	— Не сваляйте поглед от наблюдателниците! — припомни им Страк. — Те ще ви подадат сигнал, ако трябва да се прехвърлите другаде! Камбаните също ще подават сигнали! — Системата не беше перфектна, но за момента не разполагаха с друга. — Няма да напускате позициите си без заповед на водачите!
	Един по един командирите вдигнаха ръце, за да потвърдят, че са готови.
	— По места! — изрева Страк.
	Отрядът на Койла мина покрай него.
	— Успех! — пожела му тя.
	И другите отряди вече се отдалечаваха. Страк бе избрал за себе си южната стена, където бе най-голямата част от противниковата армия.
	Стигна там след броени минути и веднага се зае да подканя оръженосците да се изкатерят по-бързо по стълбите. Накрая се изкачи и той и изгуби още около минута, докато разположи орките си. На платформата вече имаше няколкостотин доброволци от опълчението на Гривеста гледка. Страк се погрижи да не смесва отряда си с тях.
	Той забеляза един млад офицер.
	— Какво става?
	— Погледни сам. От няколко часа са се построили отвън. — Офицерът кимна към полето пред стените. — А сега се започна.
	Страк видя не една армия, а няколко. Унистите се бяха разделили на четири части, всяка от които по няколко хиляди души и се придвижваха към стените. Отзад се поклащаха покрити каруци. Фланговите подразделения се отдалечаваха настрани, Страк предположи, че целта им е да заобиколят селището.
	— Ще ни ударят едновременно от няколко посоки — заключи той гласно.
	— Оставили са си солидни резерви.
	Поне още няколко хиляди души бяха останали във вражеския лагер, разположен в далечния край на долината.
	— Много умно от тяхна страна — рече Страк и огледа крепостната стена. — Имаме ли фургони за вода?
	— Не съм сигурен.
	— А би трябвало. Огънят е една от най-големите опасности при подобна ситуация.
	Офицерът изтича да предаде нареждането.
	А отвъд стените разделената армия се приближаваше. Всяка от частите й се състоеше от две трети пехота и една трета кавалерия. Пешаците задаваха темпото на движение, което естествено бе бавно. Ала имаше нещо в неумолимото им придвижване, което вдъхваше страх.
	Страк обиколи позицията, която бяха заели орките му. На фланга забеляза двама оръженосци от неговата дружина.
	— Носкаа. Финдже — поздрави ги той.
	Те отвърнаха на поздрава му.
	— Какво ще предприемат, капитане? — попита го Финдже.
	— Ако не броим дребното спречкване вчера, това е първата сериозна атака. Предполагам, че ще се придържат към установените правила. Усилени групи при вратите, стълби за стените.
	— Но те са религиозни фанатици — припомни му Носкаа. — Никой не може да предвиди какво ще направят.
	— Харесва ми как разсъждаваш, войнико. Винаги очаквай неочакваното. Но при обсада възможностите и на двете страни са ограничени. Ние сме тук, а те — там. Нашата задача е да запазим това положение.
	— Да, капитане — кимнаха те едновременно.
	— И поглеждайте към наблюдателниците — припомни им той. — Помагайте на защитниците с каквото можете. — И веднага добави: — Стига да не противоречи на моите заповеди.
	Те кимнаха.
	Страк продължи огледа. Когато приключи, не му оставаше друго освен, като всички останали, да наблюдава приближаването на врага.
	През следващите два часа четирите части на унистката армия заеха позиция за атака от четири срещуположни посоки. Известно време защитниците и нападателите си разменяха предизвикателства и ругатни. Страк крачеше по платформата и окуражаваше войните си.
	— Спокойно, момчета… задръж стрелбата… стойте по местата си… пазете си гърбовете…
	А сетне се възцари тишина. Последваха серия пискливи изсвирвания от тръстикови свирки откъм унистката армия.
	— Това е сигналът им! — извика Страк. — Приготви се за бой!
	Оглушителен рев се надигна от редиците на нападателите и те се втурнаха едновременно от всички страни. От стените им отвърнаха с подобаващи викове.
	Първата задача бе да се спре или забави приближаването на врага към стените. За целта до бойниците застанаха стрелци, които започнаха да обсипват настъпващата пехота с дъжд от стрели. Противниковите войници се скриха под вдигнатите щитове. Но все пак немалка част от стрелите намериха своята цел. Войници падаха в калта, пронизвани в окото, шията или гърдите. Падаха и коне, събаряйки ездачите си, и към тях от стените политаха копия.
	На огъня отвърнаха около стотина вражески лъконосци, вдигнали оръжията си високо към небето, за да могат стрелите им да преодолеят височината.
	— Обстрелват ни! — извика Страк.
	Всички, които го чуха или видяха какво става, потърсиха прикритие. Рояк стрели прелетя ниско над стената. Имаше поразени, но повечето стрели паднаха вътре в крепостта, предизвиквайки хаос и суматоха сред гражданството. Чуха се писъци, цвилене на ранени и изплашени животни. Знахари се втурнаха да превързват ранените.
	Страк чу камбанен звън от далече. Погледна към най-близката наблюдателница, но никой от съгледвачите там не удряше камбаната. След това наведе глава, тъй като противникът отправи втори залп стрели. Беше приклекнал до един млад офицер. Двамата се спогледаха. Офицерът имаше изплашен вид.
	— Първа обсада? — попита Страк.
	Пребледнелият офицер едва намери сили да кимне.
	— И те са изплашени също като нас, ако това ще ти помогне — успокои го Страк. — Помни, че животът на хората ти зависи от теб.
	Младият офицер кимна отново. Този път изглежда бе повъзвърнал част от самообладанието си.
	— Няколко минути ще си разменяме стрели с тях — обясни Страк. — Опитват се да ни държат приковани към укритията, за да могат да се приближат и да започнат да катерят стените.
	Стрелците на защитниците го знаеха. Те отвръщаха на огъня, а сетне се прикриваха зад бойниците.
	— Ще успеем ли да ги задържим? — попита офицерът.
	— Не. Все някога стрелите ще свършат. Пък и техните офицери скоро ще ги вдигнат на щурм срещу стената.
	Страк погледна към селището и забеляза, че се приближава фургон с вода, какъвто бе заръчал да докарат. Всъщност представляваше огромна дървена каца на колела, с поклащащи се отстрани ведра. При поредният обстрел върху фургона заваляха стрели. Две от тях удариха воловете, които изреваха жалостиво.
	— Изправят стълбите! — извикаха от наблюдателницата.
	Страк се надигна и надзърна над ръба. Към крепостта тичаха стотина носачи със стълби, насочили се към незаетите от защитници пространства между отделните бойни подразделения. Стрелците отново откриха огън и неколцина от носачите паднаха. Ала други веднага ги заместиха, а лъконосците на нападателите също подновиха обстрела на стената.
	Той се наведе и погледна офицера в очите.
	— Трябва да се постараем колкото се може по-малко от тях да прехвърлят стената. Защото скочат ли от тази страна, ще настъпи суматоха. А тези типове долу са истински фанатици.
	Върховете на стълбите се показаха над бойниците, поклащайки се, докато мъжете, които ги придържаха долу, се опитваха да ги закрепят за стените. Стрелците и копиеносците отново се заеха да обстрелват носачите. Тъй като последните не носеха щитове, бяха особено уязвими и падаха на вълни.
	Но неизменно местата им заемаха други и нови и нови стълби се удряха в стената. Защитниците се опитваха да ги изтласкват обратно. Една от стълбите се удари с трясък недалеч от мястото, където бе приклекнал офицерът.
	— Скачай! — извика му Страк.
	Двамата изтичаха при стълбата и я уловиха за горния край. Със силен тласък я бутнаха обратно. На стълбата нямаше никого. Тя се прекатури назад и падна върху войниците, които се разбягаха настрани.
	Ала по другите стълби вече се катереха върволици от унисти, вдигнали пред себе си мечове и щитове. Страк и офицерът хукнаха да избутат следващата стълба. Когато я достигнаха, по нея вече се катереха трима-четирима унисти. С помощта на още неколцина оръженосци те успяха да отделят стълбата от стената. При втория опит я бутнаха в изправено положение, след това тя се наклони настрани и падна, а войниците върху нея нададоха ужасени писъци.
	Нямаше време за отдих. Сега вече на стената се опираха едновременно по десетина стълби и защитниците не успяваха да се справят с всичките. Страк знаеше, че същото се случва и на други места около селището. Надяваше се само да няма някое слабо място, където противникът да осъществи пробив.
	Докато тази мисъл му минаваше през главата, първият противник стигна ръба на стената и започна да се прехвърля през нея. Страк се изправи над него и го посече през лицето. Мъжът изпищя от болка и рухна обратно, събаряйки по пътя си трима-четирима свои събратя.
	Миг по-късно над стената се появиха едновременно няколко унистки глави. За броени секунди поне дузина противници прескочиха стената и се озоваха на платформата. Някой трябваше да се заеме с тях. Страк се засили и блъсна единия, блокира меча му и го прободе. Мъжът падна от платформата. Над главата на Страк изсвистя нечие острие. Той се обърна и повали нападателя, като изрита трупа му през стената. Младият офицер също се бе вкопчил в двубой и засега се представяше добре. Отърва се от своя противник и се озърна за друг. Страк също бе въвлечен в поредния двубой.
	Над платформата ечаха яростни ругатни, трупове на нападатели и защитници валяха от двете страни на стената. Една стълба се показа над незащитен участък. Млад защитник, почти момче, се хвърли срещу мъжа, който се катереше по нея. Ала силите бяха неравни. Офицерът забеляза това и се втурна да му помага. Последва свирепа размяна на удари, в която се оказа, че и офицерът не може да се справи с противника. След няколко звънливи удара унистът го прониза в гърдите. Офицерът рухна върху платформата. Нападателят насочи вниманието си към момчето.
	Страк се озова с два скока при тях и се нахвърли върху униста. Необходима му бе половин минута, за да пробие защитата му и да го повали. Той коленичи до пронизания офицер, но веднага установи, че е издъхнал.
	— По дяволите! — изруга ядно. Момчето не сваляше поглед от него. — Хайде, какво зяпаш — изпълнявай дълга си! — викна му Страк. Момчето се изправи и потъна в мелето. Един оръженосец улови погледа на Страк и кимна. След това се втурна да пази гърба на момчето.
	Страк вдигна меча си и отсече следващата глава, която се бе подала над стената.


	Койла помагаше в отбраната от другата страна на селището.
	Положението й бе сходно с това на Страк. Дървени стълби се удряха в бойниците. Над главите им свистяха вързани на въжета куки. Поне десетина унисти бяха прехвърлили стената и бяха встъпили в бой със защитниците.
	Койла приключи поредния двубой с бърз удар в шията на своя противник. Веднага се нахвърли върху следващия, стоварвайки с безумна ярост меча си върху щита му. Схватката обаче приключи по-бързо, отколкото очакваше, защото един оръженосец прониза противника й в гърба.
	Докато тя отстъпваше, едно гърне профуча над стената и се разби върху платформата. Маслото, което съдържаше, мигом се възпламени от фитила и огънят започна да се разпространява по платформата. Друго гърне се строши на площадката зад нея.
	— Мътните го взели! — изруга тя. — Донесете вода!
	Битката продължаваше въпреки пожара. Някои от защитниците се опитваха да го потушат с одеяла под непрестанния обстрел на противника. Най-сетне пристигна и пожарната команда на селището и бе образувана жива верига за предаване на ведрата. Веднага щом изсипваха съдържанието им върху пламъците, защитниците ги хвърляха обратно долу.
	Койла заобиколи пламъците и се нахвърли върху неколцина унисти, които току-що бяха прескочили стената. Първия повали веднага. Следващият успя да заеме позиция и да отбие атаката й. Но не бе така бърз като нея и след едно лъжливо движение тя го прониза в сърцето. Третият рухна върху горящите дъски с щръкнал от гърдите кинжал.
	Койла не знаеше дали ще могат да задържат противника още дълго.


	От другата страна на селището, при западната врата — мястото на сблъсъка от предния ден — Хаскеер бе в окото на бурята. Около него се вихреше яростен бой, долитаха викове и крясъци дори от далечните врати, а тук цареше спокойствие. Единственият признак за враждебно присъствие бяха ударите по вратата, която трябваше да пази. Но и те бяха слаби, единични и немощни.
	Той не сваляше очи от наблюдателната кула, като се надяваше оттам да подадат сигнал за действие. Засега обаче такъв не идваше.
	— Ама извадих и аз един късмет, Лиффин — оплакваше се той.
	— Да, стотник, не е честно — съгласи се оръженосецът.
	— Какво става с тези унистки копелдаци? Не могат ли една врата да съборят, та да се побъхтим малко?
	— Егоисти — подсмръкна Лиффин.
	Някакъв предмет прелетя над стената и падна недалеч от тях. Беше едно от гърнетата с масло, с привързан за гърлото запален фитил.
	— Най-сетне малко разнообразие — ухили се Хаскеер.
	Още едно гърне се извиси над стената и тупна близо до тълпата цивилни. Второто обаче не се запали.
	— Некадърници — изстена Хаскеер.
	— Дано все така да им върви, стотник.
	Камбаната на наблюдателницата заби тревожно. Съгледвачите им подаваха знак.
	— Най-сетне! — въздъхна Хаскеер. — Лиффин, оставаш тук с половината отряд. Поеми командването.
	— Ясно, стотник — отвърна мрачно Лиффин.


	Алфрей бе на друго място зад стената, където бе също толкова напечено, колкото при Страк и Койла.
	Обектът на вниманието на Алфрей в момента бе едър мустакат мъжага, кипящ от желание да му отсече главата. За целта се бе въоръжил с двуръчна секира, но оркът срещу него имаше други намерения. Мечът му се стрелна под гарда на униста и потъна дълбоко в търбуха му. Мъжагата се олюля и коленете му се подгънаха. Един от оръженосците дръпна секирата от парализираните му пръсти й се нахвърли с нея върху следващия нападател.
	Алфрей изпитваше мъчителна болка в ставите, но се стараеше да не й обръща внимание. От дима пред него изплуваха двама блюстители. Работейки в синхрон с неколцина оръженосци, той ги раздели, след това повали единия. С другия се справиха оръженосците.
	Алфрей се озърна. Откъм участъка от стената, за който отговаряше Койла, се виеше черен дим.


	На Джъп се бе паднала онази част от стената, която гледаше към залива.
	Тук също имаше малка врата, за която отговаряше отрядът на Кренад. Но положението не беше цветущо. Унистите бяха успели да разбият вратата с горяща каруца и сега нахлуваха през отвора.
	За късмет на защитниците пробивът бе достатъчно тесен и унистите не бяха в състояние да организират плацдарм, достатъчно устойчив, за да издържи, докато пристигнат подкрепления. Около вратата имаше купчини убити унисти. Но притокът на нашественици бе постоянен и не беше никак лесно да бъде прекъснат.
	За да затвори пробива, Джъп прати трийсетина оръженосци, скрити зад щитове. Други трийсет трябваше да преместят каруцата и да изтикат вратите на местата им. Останалите, начело с Кренад и Джъп, се заеха да косят вражеските редици.
	В началото силите бяха равни, но скоро орките и защитниците надделяха. Вратите се хлопнаха и унистите вътре бързо бяха довършени. Джъп тъкмо отпусна ръце, възнамерявайки да си поеме дъх, когато от кулата се разнесе тревожен сигнал. Съгледвачите трескаво им сочеха накъде трябва да се отправят.


	Страк също отговори на призив за помощ. Но когато стигна северната стена, се оказа, че проблемът е дребен. Капитанът на Върколаците дори малко се разсърди, задето го бяха пратили за зелен хайвер, но беше доволен, че поне бе взел само десет оръженосци със себе си. Повече не посмя да откъсне от стената.
	Сега се връщаше обратно, тичайки с всички сили, следван от Талаг и останалите. Ала когато свиха покрай една сграда и излязоха на прав участък от улицата, забелязаха отпред суматоха.
	Право към тях по улицата препускаше в галоп самотен унистки кавалерист. По петите го следваше разгневена тълпа. Конникът бе успял да проникне през някоя разбита врата и някак бе преодолял първоначалната защитна линия. Сега се носеше изправен на стремената, обсипвайки хълбоците на коня си с чести камшични удари.
	Изведнъж на улицата изскочи дете. Беше Айдан Галби.
	Орките му извикаха да спре, същото сториха и хората от тълпата. Конникът продължаваше да лети напред, без да променя посоката.
	Той блъсна момчето, претърколи го и го отхвърли настрани като парцалена кукла. Айдан остана да лежи по очи встрани от пътя.
	Сблъсъкът бе забавил ездача, но не достатъчно, за да успеят да го спрат. Докато той размахваше камшика си над главата на разпенения кон, Страк и отрядът му го заобиколиха. Талаг и двама оръженосци уловиха юздите на коня. Ездачът обаче така съсече Талаг с меча си, че почти отдели главата от тялото му.
	Дотича Страк и улови конника за пешовете на мундира. Дръпна го през седлото, събори го долу и го прободе в гърдите. След това се обърна да види как е Талаг. Но бързо разбра, че с него е свършено.
	После се изправи и изтича при момчето. Нямаше никакво съмнение, че е тежко ранено. Беше в безсъзнание и дишаше повърхностно. Страк знаеше, че е опасно да го премества в това състояние, но то се нуждаеше от спешна помощ. Оркът се наведе и го вдигна внимателно на ръце.
	На платформата над тях се показа Носкаа и попита какво да прави.
	— Ти командваш, докато се върна! — викна му Страк.
	След това се затича, притиснал момчето към гърдите си.


>>	16.

	Страк търчеше сред хаоса, стиснал в прегръдките си раненото дете. От всички страни ехтеше грохотът на обсадата. От платформите продължаваха да валят тела. Огнени езици се издигаха към небето. Обърнал гръб на стената, той се носеше право към сърцевината на селището.
	Най-сетне стигна къщата на Криста. Бяха я пригодили за полева болница. Пред вратите се бе подредила опашка от носачи, които изчакваха реда си, за да вкарат ранените. Вътре в стаите се разпореждаха знахарите на селището.
	— Върховната жрица! — провикна се той, като си проправяше път. — Къде е тя?
	Един от помощниците му посочи стая, пълна със заети от ранени легла. Той изтича вътре. Криста стоеше при отсрещната стена, наведена над ранен войник. Тя вдигна глава и го видя. На лицето й се изписа шок и уплаха. Очите й се разшириха.
	— Какво е станало? — извика тя и изтича да вземе детето.
	Страк й обясни набързо.
	Тя положи внимателно момчето на един сламеник и се надвеси над него.
	— Айдан! Айдан! — Тя се обърна към Страк и рече: — Трябваше да е тук. Не разбирам как…
	— Предполагам, че се е изгубил в суматохата, и е бързал да се върне при теб. Какво е положението?
	— Нямам кой знае какъв опит. Но не изглежда никак добре.
	Дотичаха знахари. Бяха местни лечители, съоръжени с кандила с ароматни свещички и торбички с билки. Те се скупчиха около раненото момче и започнаха да обсъждат развълнувано какво трябва да се направи. Не изглеждаха никак обнадеждени, нито кой знае колко компетентни. Но той не посмя да изкаже на глас съмненията си.
	Погледна към Криста. Беше започнала да се отдава на мълчаливо отчаяние.
	Той се измъкна незабелязано. Веднага щом излезе от къщата, се затича.
	Отправи се към онази част от стената, където бе отрядът на Алфрей. Част от нея все още димеше от наскоро потушените пожарища, а върху платформата цареше хаос. Нападателите обаче бяха намалели значително. Страк си помисли, че силата на атаката им вече отслабва. Проправяйки си път през тълпата от защитници, той откри Алфрей при една от вътрешните стълби да изтрива кръвта от меча си. Дрехите му също бяха опръскани с кръв.
	— Страк? — попита Алфрей. — Какво има?
	— Детето на Криста Галби. Ранено е.
	— Как е станало?
	— Удари го кон. Един унистки ездач, който проникна в селището. Струва ми се, че е в тежко състояние.
	— Какво му е?
	— Беше в безсъзнание, когато стигнах до него. Струва ми се, че понесе по-голямата част от удара с гърдите.
	— Някакво кървене? Рани? Разкъсана кожа?
	— Не съм съвсем сигурен. Не видях кръв. Но дишането беше затруднено.
	— Хъм. С какво го лекуват?
	— Не зная. Около него се е събрала цяла делегация знахари. Нали знаеш как действат. Палят ароматични свещи и пеят монотонни песни.
	— Ако е само това, няма да му помогнат.
	— И на мен така ми се стори — призна Страк. — Ти имаш опит с подобни наранявания, нали?
	— Много пъти. От падания и по време на битка. Поне половината от тях успях да спася. Разбира се, не мога да кажа колко тежко е състоянието му, преди да съм го видял.
	— И аз си мислех, че там им трябва полеви хирург.
	— Сигурно добре ще се погрижат за него, щом е син на Върховната жрица.
	— Кой знае? Малко се съмнявам, като се има предвид какъв хаос цари в селището. Ще дойдеш ли да го прегледаш?
	— А как ще погледнат на това? Ние не сме от техния народ.
	— Криста сигурно ще ти бъде благодарна. Пък и ти имаш далеч по-голям опит от тукашните лечители. Лечението на подобни травми сигурно се основава на общи принципи. Все неща, които са ти познати.
	Алфрей обмисли за кратко предложението му.
	— Това няма нищо общо със звездата, нали?
	— Какво искаш да кажеш?
	— Нали не си мислиш, че ако помогнем на сина й, тя ще е толкова благодарна, че ще… Не, виждам, че това не ти е било на ума. Глупаво беше от моя страна да го казвам.
	— Наистина не е това. Той е само едно дете. Страда от войната като нашите малки.
	— Много от нашите малки страдат от ръцете на човеците — подметна цинично Алфрей.
	— Но не на тези човеци. Идваш ли?
	— Да. — Той огледа сцената на стената. — Положението тук се поуспокои. Мисля, че ще се справят и без мен.
	Алфрей предаде командването на един опитен оръженосец. После двамата със Страк се метнаха на коне и препуснаха обратно.
	В къщата на Криста цареше същата бъркотия. Продължаваха да постъпват ранени. Двамата с мъка си проправиха път през тълпата, игнорирайки протестите на околните. Влязоха в стаята, като прекрачваха лежащите на пода и избутваха настрани носачите.
	Групата знахари около матрака на Айдан се бе увеличила. Чуваха се монотонни припеви, миришеше на димящи билки. Самата Криста бе коленичила до момчето, заровила лице в ръцете си, и изцяло отдадена на отчаянието.
	Страк и Алфрей застанаха до нея.
	— Как е той? — попита Страк.
	— Без промяна — отвърна Криста.
	— Това е моят десетник — Алфрей. Той има доста богат опит в лечението на наранявания на бойното поле. Нещо против да зададе няколко въпроса?
	Очите й светнаха.
	— Не. Разбира се, че не.
	Лечителите не изглеждаха толкова ентусиазирани, но не посмяха да възразят на жрицата.
	— Какво е мнението ви? — попита ги Алфрей.
	Знахарите размениха многозначителни погледи. За момент изглеждаше, че никой не възнамерява да отговори. Сетне най-възрастният, ако се съдеше по побелелите му бакенбарди, взе думата:
	— Момчето има вътрешни наранявания. Вероятно и счупени кости — говореше така, сякаш обяснява на малко дете.
	— И как смятате да го лекувате?
	Знахарят придоби обиден вид.
	— Прилагат се компреси и се палят определени билки, за да вдъхне успокояващия им дим — отвърна той леко надменно. — И, разбира се, отправяме молитвите си към боговете.
	— Билки и молитви? Само това ли? Нужни са някои по-ефикасни средства.
	— Ти лечител ли си? Изучавал ли си изкуството?
	— Да. На бойното поле. Но ако питаш дали съм чел книги, или съм чиракувал на някой стар знахар — отговорът е „не“.
	Старият лечител изду бузи.
	— Опитът идва с възрастта.
	— С цялото си уважение — отвърна Алфрей, макар за Страк да бе очевидно, че в гласа му няма и капчица уважение, — възрастта води и до закостеняване на възгледите. Говоря така, защото имам известни познания по въпроса. Според нашите представи отдавна не съм в първа младост. Също като теб.
	Сега вече старият лечител изглеждаше оскърбен. Колегите му придобиха възмутен вид. В желанието си да се опре на по-голям авторитет, старият знахар се обърна към Криста.
	— Госпожо, това вече е прекалено. Нима очаквате от нас да…
	— Криста, нека Алфрей прегледа момчето — прекъсна го Страк. — Какво има да губи?
	— Но, госпожо… — настояваше знахарят.
	— Това е моят син и аз ще вземам решенията — спря го Криста. — Ако десетник Алфрей може да предложи друго решение, готова съм да го изслушам. В противен случай ще продължите с процедурите си. Моля ви, отдръпнете се за малко.
	Хвърляйки гневни погледи, знахарите отстъпиха назад. Събраха се в другия край на стаята и започнаха да обсъждат тихо случилото.
	— Първо трябва да го прегледам — рече Алфрей.
	Знахарите кимнаха от разстояние.
	Той се наведе над момчето и дръпна настрани одеялото. Детето бе по риза. Алфрей извади нож.
	Криста се сепна уплашено и затисна устата си с ръка.
	Алфрей й се усмихна окуражаващо.
	— Искам само да разкрия засегнатата част. Не се безпокойте. Всъщност това вече трябваше да бъде направено — добави той и погледна укоризнено знахарите.
	Той разряза ризата на момчето и оголи гърдите му. След като прибра ножа в канията, опипа внимателно ребрата и горната част на ръцете. Забеляза черни и сини петна, които бяха започнали да избиват по кожата.
	— Това са следи от охлузване. Добър признак. Няма открити рани, нито сериозно кръвотечение. Това също е добре. — Той отново притисна с пръсти ребрата. — Мисля, че няколко са счупени. Дишането му е повърхностно, но равномерно. Пулсът също е ритмичен, макар и слаб. — Той повдигна клепачите. — Очите често ни казват много за състоянието на тялото.
	— И какво казват тези на сина ми?
	— Че нараняването е тежко. Но не чак толкова, че да заплати за него с живота си.
	— Ще можеш ли да му помогнеш?
	— С ваше позволение бих опитал.
	— Имаш го. Какво смяташ да правиш?
	— При подобно нараняване най-важното е да се постави правилна стегната превръзка. Но преди това наранените места трябва да се промият, за да не се инфектират. Освен това ще ги намажа с балсам, който ползвам при подобни случаи.
	— Бих могла да ти помогна.
	— Толкова по-добре. А като започне да се подобрява, ще му дам да пие една отвара, която често съм прилагал при подобни случаи.
	Тя бе впечатлена от увереността му.
	— Добре, приемам съветите ти. Да започваме.
	— Аз мога ли да помогна с нещо? — попита Страк.
	— Остави ни — махна му с ръка Алфрей.
	Страк нямаше нищо против да си тръгне. Когато излезе навън, с радост вдъхна от свежия въздух.
	По улиците тичаха хора, разнасяйки вестта, че атаката е приключила.
	— Враговете отстъпват! — извика един младеж.
	Засега — помисли си Страк.


	През следващите няколко часа на стените се възцари тишина. Защитниците изпаднаха в неспокойна и напрегната апатия, твърде изтощени, за да се заемат с каквото и да било. Отвън армията се прегрупираше. Този ден явно нямаше да има още атаки срещу стените на селището.
	Страк, Алфрей, Койла, Джъп и Хаскеер бяха на една от платформите и наблюдаваха придвижването на противника.
	Хаскеер бе в средата на разгорещен монолог.
	— … искам да кажа, че това не е наша борба. — Той посочи към селището зад тях. — Каквото и да приказваме, тези там са човеци и нищо повече. Какво са направили за нас, освен че изгубихме Талаг?
	Всички страдаха за убития си другар.
	— Един от най-старите членове на дружината — припомни им Алфрей.
	— Имахме късмет, че не изгубихме и други — рече Хаскеер.
	— Но и те направиха много за нас — възпротиви се Койла. — Ще ми се и други народи да ни приемаха по този начин.
	— Гледам, че си сменила тона — подметна й Хаскеер. — Преди май друга песен пееше.
	— Не е точно така. Както и да е, напоследък си мисля, че животът не е толкова прост, колкото ми изглеждаше някога. Може би трябва да го разглеждаме като сблъсък между доброто и лошото, а не като постоянна война между различни раси.
	— В известен смисъл — кимна предпазливо Алфрей. — Но да не забравяме все пак кои сме. Това е твърде важно.
	— Има народи, които нямат нищо против да служат на другите — изръмжа Хаскеер, като погледна към Джъп.
	— Само не почвай пак! — въздъхна Джъп. — Ще престанеш ли да ме обвиняваш за това, което правят сънародниците ми? Като че ли съм отговорен за действията им.
	— Да, Хаскеер, стига — предупреди го Страк. — Имаме си достатъчно проблеми, за да допускам дрязги помежду ви.
	— Едва ли ще успеем да отблъснем още една атака като тази — поклати мрачно глава Хаскеер. — Не и с войници като тези хора тук.
	— Имат дух — възрази Койла. — Трябва да им се признае.
	— Имат, но не достатъчно.
	— Твърде си взискателен към тях.
	— Както вече казах, това са само човеци и нищо повече.
	Разговорът им секна, когато на платформата се показа Криста Галби. Тя се приближи към тях, като повдигаше внимателно краищата на полата си.
	Всички я поздравиха. Криста изглеждаше в по-добро настроение.
	— Дойдох да ви кажа, че Айдан се поправя — съобщи им тя. — Вече е в съзнание и изглежда ме разпозна. Дишането му също се подобри. — Тя застана пред Алфрей и улови мазолестите му ръце в своите. — Трябва да ти благодаря за това. Не зная как бих могла да ти се отплатя.
	— Няма нужда. Радвам се, че момчето се подобрява. Но все още се нуждае от грижи. Ще намина да го видя по-късно.
	— Благодаря ти — усмихна се тя. — Нека боговете бдят над сина ми — и над вас.
	— От нас всички Алфрей заслужава лъвския пай от божията благодарност — рече Страк.
	— Не се подигравай с боговете — сряза го Алфрей. — Не е никак разумно. Без тяхна помощ старанията ми щяха да отиват нахалост.
	Страк кимна към армията зад стената.
	— Чудя се, дали те благодарят на своя бог, или го проклинат?
	— Не знаех, че си скептик, капитане — погледна го Криста.
	— Честно казано, напоследък вече и аз не зная какъв съм. Люшкам се от едната крайност в другата.
	Никой от останалите не знаеше какво да каже.
	— Та, както казах, никога няма да мога да ви се отплатя — повтори Криста. — И все пак, ако е по силите ми да направя нещо за вас, само ми го кажете.
	— Какво ще кажеш за звездата? — изтърси Хаскеер.
	Другите му метнаха смразяващи погледи.
	— Звездата? — в началото Криста изглеждаше объркана. След това интуицията й помогна да схване за какво става въпрос. — За инструментума ли говорите?
	— За… кое? — попита с привидно простодушие Джъп.
	— Инструментум. Това е религиозна реликва. Вярно, че малко напомня на звезда. За нея ли питате?
	Трудно им беше да го отрекат.
	— Той само искаше да попита дали може да я видим? — намеси се Койла.
	— Откъде знаете, че я притежаваме? Не го пазим в тайна, но и не сме го разгласявали.
	— Каза ни един търговец, когото срещнахме по пътя си. Катц. Той е пикс.
	— Ах, да. Помня го.
	— Разказът му ни заинтригува — продължи Койла, надявайки се да замаже положението. — Обещахме си, че ако дойдем в Гривеста гледка, обезателно ще я видим.
	— Доколкото си спомням, Катц не прояви особен интерес към нея. Всъщност той дори се възползва от гостоприемството ни и проникна без разрешение в храма. Когато научихме, го помолихме да си тръгне.
	— Не знаехме това.
	— За нас инструментумът е много важен. Той означава много за народа ни и за боговете. Но с радост ще ви го покажа. Не смятах обаче, че една реликва може да представлява такъв интерес за оркска дружина.
	— О, за нас животът не е само война и унищожение — рече й Джъп. — Ние умеем да ценим и културата. Ако можехте да чуете стиховете на Хаскеер.
	— О, така ли? Значи имате някои скрити достойнства. Много бих се радвала да ги чуя.
	— Кое? — облещи се Хаскеер.
	За един ужасен миг всички се уплашиха, че тя ще поиска да ги чуе още сега.
	— Значи аз ще ви покажа нашата реликва, а вие ще ми рецитирате поезията си — продължи Криста. — Всеки ще има какво да предложи на другия.
	— Лично аз ще го очаквам с нетърпение — подметна Страк.
	— Жалко, че сега имаме по-важни дела — продължи Върховната жрица. — Трябва да тръгвам. Благодаря ти отново, Алфрей. И на всички останали също.
	Те я изпратиха с поглед, докато тя се спусна на улицата.
	— Хаскеер, ти си идиот! — избухна Койла.
	— Какво пък, ако не поискаш, няма да го получиш.
	— Наистина си голям тъпак, Хаскеер — присъедини се към нея Джъп.
	— Иди да смучеш скали! И защо трябваше да й казваш, че пиша стихове, дребен плъх такъв?
	— О, я млъквай.
	— Е, поне знаем какво мисли за звездата — обади се Алфрей.
	— Да — кимна Койла. — Май няма да иска да се раздели с нея. Още малко, и щяхме да се издадем заради този малоумник тук — тя кимна към Хаскеер.
	— Мръсникът Катц трябваше да ни каже, че са го изритали от селището — оплака се Джъп. — Какво ще правим сега?
	— Най-добре да се наспим — посъветва ги Страк. — Лично аз това ще направя.
	— Ще послушам съвета ти — прозя се Джъп. — Може да ми е за последно.


>>	17.

	Той знаеше, че тя стои до него. Двамата гледаха към океана.
	Лек, игрив ветрец погали лицата им и развя краищата на дрехите им. Слънцето беше високо в небето и напичаше безмилостно. Ято бели птици се рееше над далечните острови.
	Не изпитваше желание да я заговори, изглежда тя също. Двамата бяха оставили на безбрежния топъл океан да пречисти душите и телата им.
	Измина време, но сетивата им не се засищаха на гледката и сигурно никога нямаше да се наситят. Въпреки това двамата й обърнаха гръб. Напуснаха наблюдателния пост върху белите скали и заслизаха към тучните пасища. Скоро нагазиха в дълбока до глезените трева, сред която растяха жълтеникави цветя.
	— Не е ли красиво? — попита го женската.
	— Не съм виждал нищо по-красиво — призна той, — а съм пътувал доста.
	— Значи си посещавал много интересни места. Нашата земя едва ли е единственото чудо на този свят.
	— Не и там, откъдето идвам.
	— И друг път си го казвал. Признавам, че съм любопитна къде е това място.
	— Аз също — рече той, — докато съм тук.
	— Още една загадка — присмя му се тя.
	— Не беше нарочно.
	— Вярвам ти. Но ти притежаваш способността да напускаш онзи странен свят и да се озоваваш тук.
	— Мислиш ли?
	— Да. Защо не го направиш за постоянно?
	Също като първия път, когато му го предложи, той почувства вълнение и нега. Донякъде бе заради красивата страна, която тя обитаваше, но също и заради ролята, която орката би могла да играе в новия му живот.
	— Много се изкушавам.
	— Какво те спира?
	— Две неща.
	— И те са?
	— Мисията, с която не съм приключил в… моята земя.
	— И другото?
	— Може би най-трудното. Нямам никаква представа как идвам и си отивам от това място. Нито мога да го контролирам.
	— Постигни първото и ще овладееш второто. Имаш силата и волята за това.
	— Не виждам как ще стане.
	— Но не защото не искаш, предполагам. Помисли си за океана зад нас. Ако гребнеш шепа вода от него и съсредоточиш цялото си внимание върху тези няколко капки, това ще означава ли, че океанът е престанал да съществува? Понякога не можем да видим, защото се взираме твърде усилено.
	— Както винаги, думите ти предизвикват някакъв отглас в мен, но не мога да го уловя.
	— Ще успееш. Почитай дълга си, както трябва да го прави всеки уважаващ себе си орк, и пътят между нашите две земи ще се отвори за теб. Повярвай ми.
	— Вярвам ти — засмя се той. — Не зная защо, но ти имам пълно доверие.
	Тя също се усмихна.
	— Нима това е лошо?
	— Не. Ни най-малко.
	Двамата замълчаха.
	Продължаваха да се спускат към долината и пасищата останаха над тях. Неголям лагер беше сгушен в подножието на един от най-стръмните хълмове. Състоеше се от половин дузина набързо сковани колиби и няколко по-големи ловни хижи. Не се виждаха никакви защитни съоръжения, наблюдателни кули или ровове. Затова пък из долината се разхождаха орки, други препускаха на коне, имаше и добитък.
	Не си спомняше да е виждал този лагер преди. Когато се приближиха, попита:
	— Това място имало ли е някога външна стена?
	Тя изглеждаше учудена от въпроса му.
	— Не. Не е имало нужда. Защо питаш?
	— Ами, просто така… не зная. Как се нарича?
	— Галетонска наблюдателница, колкото и странно да ти звучи.
	— Сигурна ли си? Не се ли е казвало по друг начин?
	— Разбира се, че съм сигурна! Как смяташ, че може да се е наричало?
	— Не си спомням.
	Изведнъж той се сети за още нещо, което отдавна искаше да я попита.
	— Този път трябва да го узная — рече й той.
	— Кое?
	— Твоето име. Все не успявах да те попитам.
	— И как сме допуснали да се случи? — усмихна се тя. — Аз съм Тирзарр.
	Той го повтори няколко пъти, след това обяви:
	— Харесва ми. Има спотаена сила и отговаря на характера ти.
	— Както и твоето, Страк. Радвам се, че ти допада.
	Кой знае защо той се почувства като победител, колкото и дребна да бе победата. Но когато отново погледна към долината и лагера, нещо сякаш се пробуди в съзнанието му.
	Бяха слезли почти на нивото на лагера. Онова, което тревожеше съзнанието му, продължаваше да се засилва. Навлязоха между първите къщи. Никой не им обръщаше внимание, освен един-двама орки, които махнаха за поздрав на спътницата му. На Тирзарр.
	Без да спират, те прекосиха улицата и площадчето отвъд нея. Сетне, в южния край на лагера, Тирзарр спря и му посочи нещо. Той извърна глава и видя, че му показва вир с почти идеална форма, пълен с кристалночиста вода. Тя се приближи към него и той я последва.
	Двамата приседнаха на брега. Орката прокара ръка по водата, наслаждавайки се на прохладата й. Той бе твърде зает с онова, което го мъчеше отвътре.
	— Този вир… — рече.
	— Не е ли красив? Заради него са вдигнали тук лагера.
	— Има нещо странно познато във всичко това.
	— Ако дойдеш да се заселиш тук, ще ти стане още по-познато. Ако дойдеш при мен.
	Думите й трябваше да пробудят радост в душата му, но незнайно защо му стана криво. За първи път изпита притеснение от компанията й. Припомни си всичко, което бе видял през изминалите минути. Океанът и полуостровът. Долината с хълмовете. Този вир. Стръмната отсрещна скала, върху която трябваше да са изрисувани бели фигури.
	Изведнъж осъзна какво не му даваше мира.
	Той скочи на крака и извика:
	— Аз познавам това място!


	Той се размърда и отвори очи.
	Изминаха няколко секунди, докато се ориентира. Постепенно осъзна, че е в една колиба в Гривеста гледка, където очакваше следващото нападение на противника.
	Измина още известно време, докато се върне към реалността.
	Ала така и не успя да се освободи от мисълта за мястото, което бе посетил в съня си.
	Защото бе сигурен, че то бе същото, на което се намираше в момента.


	Слънцето изпълзя бавно над хоризонта, но не се чуваше птича песен, която да го посрещне.
	Бледата, хладна светлина хвърляше издължени сенки от източните хълмове. В огромния лагер на Хоброу, над шатрите и защитните ровове се вдигаше многолюдна глъчка. В лазаретите хирурзите продължаваха да се трудят над ранените във вчерашния бой, но унистите вече се приготвяха за нов щурм, подтиквани от блюстителите. А те бяха навсякъде и подканяха конници и пешаци да заемат местата си в строя. Дори ранените трябваше да се надигнат от койките и да се приготвят за бой.
	Самият Хоброу стоеше на обрасло с ниски дръвчета хълмче извън обсега на стрелците от Гривеста гледка. Слабият ветрец донасяше аромати от полевите кухни, но единственият глад, който Хоброу изпитваше, бе за Божието дело.
	Коленичила до него, Милост произнесе с трескав глас:
	— Амин!
	Стигнал края на своята молитва, той положи ръка на рамото й.
	— Видя ли, мила моя? Видя ли колко е крехка защитата им? Колко рехаво са разположени войниците по стената? Днес Господ Бог ще ни позволи да сложим ръка върху тях и те ще паднат посечени от мечовете ни, както сърпът посича житата.
	Двамата стояха един до друг, игнорирайки шумотевицата на многохилядната армия.
	— Сигурно знаят, че са обречени, тате — рече Милост. — Нима вярват, че могат да ни удържат?
	— Те са заслепени от своята слабост. Виждаш ли зловонните изпарения, които се вдигат над онази помийна яма на злото?
	Невъзможно бе да не го види. В самия център на селището се издигаше недостроената сграда на храма, ала тя не й обърна внимание. Отвъд нея, високо в небето над малката колония, бликащият от земята гейзер блещукаше с всички цветове на дъгата.
	— Колко е красиво лицето на злото — произнесе тя, рискувайки да си навлече гнева му. — Почти бях изкушена да повярвам, че подобна хубост може да бъде създадена само от нашия Всемогъщ Бог.
	— По-скоро от някой бог на лъжите. Не позволявай да те подмами, дете. Пантеонистите са поквара за човечеството. И днес Всевишния ще ги прати в ада, където им е мястото.


	В селището едва успяваха да овладеят царящия хаос.
	Последните пожари най-сетне бяха потушени, но из въздуха се носеше миризма на изгоряло и всичко бе посипано със сажди. Пожарникарите бяха изтощени до смърт. Бяха работили през цялата нощ, гасейки десетки огнища, предизвикани от гърнетата с масло, които унистите бяха прехвърляли през стената в мрака на нощта. Вирът на площада близо до северната врата почти се бе изпразнил под постоянното нашествие на пожарникарските ведра. Сега най-сетне бавно се пълнеше и огледалната му повърхност отразяваше угасващите пламъци. От стените ехтяха чуковете на работниците, които запълваха образувалите се отвори, а от ковачниците им пригласяше звънът на метал. Деца, натоварени със снопове стрели, тичаха във всички посоки.
	Все още погълнат от размисли за последния си сън, Страк крачеше през площада за среща с Релстон. Той зърна едно семейство, чиито оцелели членове се бяха уловили за ръце около погребална клада. Най-малкото даваше воля на болката си, бе с покрито с мехури лице, а по-голямото му братче бе стиснало устни в израз на мрачна решимост, макар че ефектът донякъде се смекчаваше от стичащите се по бузите му сълзи. Старицата до него не можеше да овладее мъчителната си кашлица.
	Страк зърна Релстон, който тъкмо свиваше зад ъгъла. Главнокомандващият едва успя да отскочи от пътя на натоварена с трупове каруца. После спря да размени няколко думи с мъж с окървавена превръзка и сетне се приближи към капитана на Върколаците.
	— Ще ми направиш ли компания да пием по едно, Страк? — попита той с нетипична за него прямота. Дори не изчака отговора.
	Страк тръгна с него.
	— Къде отиваме?
	— На стената откъм залива. Ще ти покажа как вървят поправките. — Двамата продължиха да крачат забързано из многолюдната улица. Главнокомандващият го поглеждаше крадешком, сякаш не знаеше какво да каже. Страк нямаше никакво намерение да го улеснява.
	Накрая мъжът произнесе неловко:
	— Вие спасихте положението. Ти и твоята дружина. Моите хора просто не са свикнали на такива големи битки. Ако не бяхте вие, нямаше да се справим. Благодаря ви.
	Страк кимна.
	— Но все още се чудиш дали унистите щяха да ви нападнат, ако не бяхме тук.
	— Все някога щяха да дойдат. Хоброу е фанатик.
	Слънцето вече беше на един пръст над хоризонта — злокобно сияеща оранжева топка. Релстон примижа срещу него.
	— Кога според теб ще е следващата атака?
	— Веднага щом приключат с молитвата, предполагам. Какви са ви плановете?
	Бяха стигнали стената. Главнокомандващият се приближи към овъглените останки на една врата, наведе се и се промуши под одеялото, което закриваше отвора. Под краката им хрущеше твърда пепел. В помещението цареше сумрак.
	— Ще продължаваме както досега. И ще се молим.
	— Това добре — кимна Страк, — но едва ли ще е достатъчно. Рано или късно обсаждащите винаги надделяват над обсадените.
	Релстон прекрачи неколцина войници, които бяха заспали на пода. Наведе се и вдигна една манерка от земята. Отпуши я и сръбна от нея. След това я подаде на Страк.
	— Имаме вътрешни източници на вода. Можем да издържим, стига да не направят голям пробив.
	— Само дето не разполагате с достатъчни запаси от храна — припомни му Страк и също надигна манерката. — А те имат.
	Главнокомандващият не успя да прикрие отчаянието си.
	— Само боговете знаят колко още ще издържим при загуби като вчерашните! А те разполагат с достатъчно хора да ни тормозят по цели нощи. Какво да направим?
	— Не зная. Но сигурно може да се измисли нещо. А междувременно ще чуеш ли един съвет?
	— Казвай. Нали не съм длъжен да се вслушвам в него?
	— Имаш ли достатъчно пожарникари за следващата атака.
	— Разбира се.
	— В такъв случай събери група, която да се запаси с масло за готвене, смазка за каруци — всичко, което може да гори. Нека напълнят със запалителни течности гърнета и прикрепят към тях напоени фитили. Така ще можем да отвърнем на врага със същото.
	Релстон се ухили мрачно и отвърна:
	— Дето се казва, да борим огъня с огън?
	— Точно така. Едва ли хората ти ще имат някакви морални задръжки, след онова, което унистите направиха със селището ви снощи. Когато дойдат отново при стените, ще ги посипем с огън и жупел.
	— Проблемът е — отбеляза спокойно Релстон, — че техните пожарникари са повече от нашите. При тях няма жени и деца, които да им изяждат запасите. — Той се надигна изнурено. — Най-добре да се връщам в строя. Сигурно скоро ще започне атаката.


	Страк изкатери стената, от която се виждаше главният лагер на Хоброу. Повечето унисти все още бяха на колене. Самият Хоброу стоеше на едно хълмче, разперил ръце към множеството. Но лекия вятър с дъх на солена вода отнасяше думите му надалеч и Страк не чуваше какво им говори. Със сигурност обаче не бяха топли слова за орките и пантеонистите.
	От мястото, където се намираше, Страк стана свидетел на един разгорещен разговор. Хаскеер ръкомахаше, Койла правеше успокоителни жестове, но когато забелязаха Страк, млъкнаха и се отправиха към него. Защитниците, които срещаха, бързо им правеха път.
	Той слезе при тях и те заговориха едновременно.
	— Млъквайте! — сряза ги Страк. — Последното, което искам да чувам сега, са караници. — Той кимна към близкия навес. — Влизайте там. Трябва да поговорим.
	Пъхнаха се под навеса и наклякаха покрай стените. Алфрей остана да бди при отвора.
	— Първо — поде Страк, — за всички е очевидно, че селището няма да издържи дълго. Половината от жителите не знаят как се държи оръжие, а войните на Хоброу са много дисциплинирани. Някакви предложения?
	Върколаците се спогледаха.
	— Ще Се бием — обади се Койла. — Какво друго?
	— Точно така, „какво друго“ — повтори Страк.
	— Какво искаш да кажеш? — попита го Джъп.
	— Искам да кажа например, че бихме могли да си вдигнем чуковете от тук. Докато защитниците се бият с онези отвън, едва ли ще могат да организират потеря.
	— Значи да си намерим някоя вратичка и да търтим да бягаме, докато те се налагат при стените? — попита Хаскеер. — Що пък, идеята ми харесва.
	— Не може да говориш сериозно! — подскочи Койла. — Ако не бяха тукашните, нямахме никакви шансове срещу армията на Хоброу. Не бива да ги изоставяме така.
	— Благодаря за помощта — озъби се Страк. — Зная, че пантеонистите са наши съюзници — поне в известен смисъл. Но какво според теб ще се случи, ако звездата попадне в ръцете на Хоброу?
	— Кой го е грижа за звездата? — подскочи Джъп. — Имаме си цели четири, забрави ли? Не ти ли стигат? Защо да си слагаме главите в торбата за последната?
	Страк му хвърли кръвнишки поглед.
	— Сядай и си затваряй устата! Не ти ли е ясно вече, че в звездите се крие сила? Свързано е по някакъв начин със земната магия. Ако Хоброу сложи ръка на последната, тази сила ще бъде негова.
	— Или това — намеси се Алфрей, — или ще я унищожи. Но и за нас няма голяма надежда, ако излезем зад стените. Лично аз никога не съм подкрепял предателството, пък дори и спрямо човеци. Сражавахме се рамо до рамо с тях.
	— Вижте — взе думата Хаскеер, като видя, че Джъп се е укротил, — това са само хора, нали? Добре де, посрещнаха ни, нахраниха ни, дадоха ни убежище, но само защото и те се нуждаеха от нас. Дори повече, отколкото ние от тях. Ако беше обратното, давате си сметка какво щяха да сторят. Такава е човешката природа.
	Койла погледна замислено Страк.
	— Значи предлагаш да откраднем звездата и да избягаме?
	Страк кимна.
	— Докато ни се удаде подходящ случай, може да останем и да се бием. Ако ще бягаме, трябва да е през нощта.
	Останалите се съгласиха, някои с видима неохота. От всички Алфрей бе най-мрачен, но дори той трябваше да признае, че Гривеста гледка няма големи шансове.
	След като успя да потуши собствената си съвест, Страк рече:
	— Койла? Ти единствена си влизала в храма. Как мислиш, ще можеш ли да отмъкнеш звездата?
	— Мисля, че ще се справя. Не би трябвало да е особено трудно. Още повече сега, когато охраната при храма сигурно съвсем е оредяла.
	— Чакайте малко — сети се нещо Алфрей. — Страк, щом ще се измъкваме тайно от тук, какво ще правиш с новите попълнения? Не ми се вярва да ги зарежеш просто така.
	— Нямам такова намерение, Алфрей. Аз съм орк и мисля за своите. Ще им съобщим, когато му дойде времето, не бери грижа.
	— Не бях загрижен — отвърна старият лечител. — Само че не съм от онези, които изоставят събратята си.
	— Нито пък аз, Алфрей. Нито пък аз. А сега какво…
	Прекъсна го тревожният звън на камбаните. Чуваха се виковете на съгледвачите от наблюдателниците.
	Орките скочиха и излязоха отвън. В този миг едно запалено гърне се разби на покрива на навеса. Сламата пламна мигновено и скоро цялата постройка бе обхваната от огън.
	— Да се махаме от тук! — викна Страк и ги поведе към стената.


	Огненият дъжд продължи още известно време, възпиран единствено от стрелците, които Релстон бе разположил зад бойниците, и от пожарникарите. Прикривайки се зад сградите, Върколаците се отправиха към отредените им места. Ала тъкмо когато се качваха на платформата, от наблюдателниците извикаха:
	— Атаката спря! Отстъпват!
	— Сигурно, за да не удрят своите — подметна Страк, сетне потрепери, сякаш някой го бе сръгал в гърба.
	— Виждаш ли това? — попита Койла.
	В центъра на настъпилата суматоха, когато всички бяха готови да отблъснат поредния щурм, Върховната жрица обикаляше около магичния гейзер, подхванала монотонен припев. Беше облечена в дълга синя туника и се бе хванала за ръце с няколко нейни помощнички. Зад нея се бяха струпали още жени, които следяха всяко нейно движение. По лицата им трепкаха червени, зелени и златисти отблясъци от гейзера.
	— Какво правят тези? — попита Джъп.
	— Опитват се да обърнат магията срещу унистите — отвърна Страк, без дори да се замисли. Сетне сам се учуди откъде го знае.
	— Какво пък, сега всяка помощ е добре дошла — сви рамене джуджето.
	Страк се опита да прогони странното усещане, което се бе надигнало в него.
	— Аз също нямам нищо против да се призовават боговете — рече той с насмешлив глас, — но има времена, когато мечът върши повече работа.
	Койла положи ръка на рамото му и каза:
	— Защо не им кажем, че държим останалите звезди?
	Той се ококори.
	— А защо да го правим?
	Тя сви рамене, сякаш беше засрамена от предложението си.
	— Ако те наистина са толкова могъщи, колкото се говори, може би могат да ни помогнат?
	— Смяташ ли, че някой тук знае какво трябва да направи с тях?
	— Ние също не знаем какво да правим с тях — направи физиономия Джъп.
	Страк полагаше отчаяни усилия да се овладее. Странните вибрации, които го изпълваха, му пречеха да мисли. Останалите го гледаха с очакване да каже нещо, а Криста и помощничките й продължаваха да възпяват в молитвите си Троицата. Страк съжали, че нямаше възможност да сподели с Койла онова, което жрицата му бе разказала за медиумите.
	Най-сетне той успя да намери опорна точка в обкръжаващата го действителност, пое си дъх и обяви:
	— Все още смятам, че е най-добре звездите да останат в нас.
	— Но защо? — попита Койла, малко по-силно, отколкото възнамеряваше. Някои от помощничките я изгледаха. — Досега от тях видяхме само неприятности.
	— Просто не бих искал да попаднат в унистки ръце — отвърна Страк.
	Койла го погледна учудено.
	— Сигурен ли си, че е само заради това? Може би и на теб ти е трудно да се разделиш с тях? Ако питаш мен, започваш да се вманиачаваш в тези предмети.
	— Ами да! — обади се Хаскеер. — Не ми даваш дори да ги докосна!
	— Нищо чудно, след като предния път пощуря — скастри го Джъп.
	— Ще млъкнеш ли ти бе? Беше заради човеците и проклетата им чума!
	Преди някой друг да успее да каже нещо песента на Криста се извиси толкова, че вече не можеха да се чуват. Страк усещаше звука като забит в тялото си нож. Жрицата и нейните помощнички се поклащаха ритмично напред-назад с екзалтирани лица.
	— Как издържат на това пищене? — прошепна Джъп.
	— Въпросът е дали ще помогне — рече Алфрей.
	— Искрено се надявам — избъбри Джъп. — Битката си е битка, но ми писна всички да ни преследват.
	В продължение на няколко минути останалите бяха завладени от необясним оптимизъм. След това камбаните забиха тревожно и някой извика:
	— Отвън дойде още една армия!
	— О, по дяволите!
	Във внезапно настъпилата тишина думите на Джъп отекнаха по-силно, отколкото бе възнамерявал.


>>	18.

	Орките се втурнаха презглава по стълбите към платформата и заковаха там. Докъдето поглед стигаше, се виждаха само маршируващи войници, подскачащи коне и развети знамена. Ала димът от незагасените огньове в Гривеста гледка и запалените клади отвън им пречеха да различат ясно новопристигналите. Едно обаче бе сигурно — обсаждащата армия току-що се бе удвоила.
	Примижавайки срещу пушеците, с притиснати към носовете кърпи, за да могат да дишат, Върколаците наблюдаваха безкрайните вълни от хора и коне, които се изтегляха назад към хълмовете. Когато авангардът на новодошлите достигна унисткия лагер, там вече нямаше никой. Ала и сега полето си оставаше залято от движещо се множество.
	Страк затвори отчаян очи.
	Хаскеер пръв намери сили да проговори.
	— Е, сега вече лайното удари вятърната мелница!
	Но изведнъж откъм унисткия лагер долетяха крясъци.
	— Не ми прилича на радостно обединение — подметна Койла.
	— Това са пантеонисти! — подскочи зарадвано Джъп. — Погледнете, там има орки — стотици орки! Пантеонистите са дошли да вдигнат обсадата!
	— Прав си! — присъедини се към него Койла. — Нападат унистите отзад.
	— Видях джуджета! — продължаваше да танцува върху платформата Джъп. — Ужасно много бяха!
	— Какво пък толкова? — озъби се Хаскеер. — Има ги навсякъде, където се плаща добре.
	Джъп го сграбчи за шията.
	— Какво каза, козя фъшкия?
	Преди Хаскеер да успее да отговори, Страк ги раздели.
	— Не е време за това. Някои може ли да види чия е тази армия?
	Върколаците отново напрегнаха очи през пушеците.
	— Аз не мога — отказа се Койла. — Пък и какво ни интересува? Важното е, че са повече от унистите.
	Страк се опря на парапета.
	— Самите богове ни ги пращат. Трябва да слезем долу и да им помогнем.


	В селището цареше трескава активност. Релстон раздаваше заповеди наляво и надясно. Вестоносци ги отнасяха до най-далечните места на крепостта. При северната врата се бе строил голям отряд пехотинци. Кавалеристите изкарваха конете от конюшните и се мятаха на седлата. Първите от тях вече се бяха събрали на площадчето с вира.
	Само пожарникарите продължаваха с работата си.
	Страк едва си проправи път през тълпата на площада. Шумът бе оглушителен. Той се шмугна под юздите на един кон и спря на брега на калния вир. Точно отсреща десетник Кренад бе строил своите двеста орки. Страк не беше изненадан, че хората се държаха на известно разстояние от тях и пространството около орките беше свободно.
	— Готов ли си за атака, Кренад?
	Лицето на дезертиралия офицер разцъфна в усмивка.
	— Това ще е далеч по-добре, отколкото да търчим зад стената, капитане. Ако ви трябва внезапно нападение, аз съм оркът за тази работа.
	Налагаше се да викат, за да могат да се чуят. Но изведнъж на площадчето се възцари странна тишина.
	Страк откри причината веднага щом се качи на седлото на коня, който Кренад му бе довел. Към тях се приближаваше Върховната жрица Криста Галби. Тълпата се разтваряше пред нея.
	Криста спря при Релстон, размени няколко думи с него, сетне се приближи към Върколаците. Страк смуши коня и пое насреща й.
	Тя положи ръка на крака му и го погледна в очите.
	— Почувства ли веднъж някой силата, която се крие в недрата на земята, тя само може да расте в него — прошепна Криста съзаклятнически. — И няма да може да й устои.
	Тя се обърна и изгледа присъстващите. След това отново заговори. Въпреки че едва повиши глас, думите й отекваха надалеч.
	— Нека всеки от вас знае, че се сражаваме за земята. Тя ще ви укрепи, ще прати силата си право в сърцата ви. Разкрийте се за силата земна! Знайте, че вятърът е нейният дъх и че битката, в която встъпваме, е битка за нейното благополучие. Защото силата земна не може да бъде отречена. Твърде дълго пролива тя сълзи заради онези, които я поругаваха. Но сега, когато тази сила се извисява над главите ви — по някаква случайност или поради невидимо въздействие в този момент от гейзерът се отдели ярък пламък, — тя ще изпълни душите ви с трепет и възторг, в този живот или в следващия, и ще ви помогне да съзрете по-ясно Свещения път, който следваме. И знайте, че с вас ще бъдат боговете, за да насочват оръжията ви и да укрепват десниците ви. — Тя вдигна ръка и ги благослови с изящен жест. След това се изгуби в тълпата.
	— Отвори вратите! — прогърмя гласът на Релстон. — Конницата в тръс!
	Заобиколен от Койла, Джъп, Алфрей и Хаскеер, Страк поведе неспокойния си кон към градските порти.
	Площадът отново се изпълни с шум. Използвайки го за прикритие, Койла му извика:
	— Страк, ако с теб се случи нещо, звездите ще бъдат изгубени. Нека ги разделим помежду си.
	— В никакъв случай — възрази той, преди още да помисли. — Койла, те трябва да бъдат заедно. Не зная защо, но така трябва.
	Предните редици вече излизаха на полето.
	— А може би вече си под тяхно влияние — рече тя.


	Избрала най-безопасното място в самия център на своята армия, Дженеста наблюдаваше нейното придвижване от спряната на един хълм колесница.
	Точно пред стените на димящото селище се вихреше свирепа битка. Притиснати от една страна от стръмните склонове на долината, а от другата от орките, пантеонистите и наемниците на Дженеста, унистите на Хоброу заемаха трескаво отбранителна позиция.
	— Жалки са, нали, Мерсадионе? — засмя се тя.
	— Да, милейди — отвърна генералът и неволно докосна с пръсти обгорената си буза. — Но да не забравяме, че са поне двайсет хиляди.
	— Така ли? — тя го стрелна с блеснал поглед. — Какво искаш да кажеш?
	— Ами че… това ще е една голяма победа за вас, Ваше Величество.
	— Обичам големите победи. Както би трябвало да ги обичаш и ти, генерале. Защото ако не ми осигуриш тази, животът ти няма да струва пукната пара. Ясно ли се изразявам?
	Мерсадион се поклони, за да скрие омразата, която го раздираше.
	— Съвсем ясно, милейди.
	— Чудесно. Тогава дай разпореждане на хората за фронтална атака. Някакви възражения?
	— Ни най-малко, милейди.
	— Така и трябва. Искам моите орки да се строят на онзи хълм и да чакат. Джуджетата ще разположиш на хълма отляво. Когато моите човеци ударят унистите, те няма да могат да ги заобиколят по фланговете. Затова пък ние ще го направим, веднага щом ни се удаде подходяща възможност. Просто, нали?
	— Гениален план, милейди.
	— Разбира се, че е такъв. — Тя продължаваше да разглежда усмихнато морето от лъщящи пики под нея. — И през това време искам харпиите да са готови. Нека се вдигнат веднага щом унистите опитат контраатака.
	„Какво друго им остава“ — мислеше си генералът, докато се отдалечаваше. Все още не можеше да си обясни защо й трябваше на кралицата да насъсква предната вечер харпиите една срещу друга. Макар че, кой би могъл да намери разумно обяснение за действията на един безумец?
	За щастие кралицата бе в отлично настроение. Изглеждаше развълнувана като момиче преди среща, макар че всъщност ставаше въпрос за огромно по мащаби кръвопролитие. Тя шляпна конете с юздите и насочи колесницата към предните редици на армията си. Веднага щом зае позиция, Мерсадион даде сигнал за атака.
	Конете запристъпваха напред и скоро колесницата набра инерция. Следвана от своята армия и вдъхновявана от мисълта, че изглежда великолепно, кралицата се носеше право срещу противника.
	Победата нямаше да е никак трудна.


	Кимбал Хоброу не можеше да повярва на очите си. Само преди броени минути той командваше обсадна сила, която далеч надхвърляше изметта във вонящата дупка зад стените. Нямаше никакъв шанс да загуби. Дори можеше да изпитва слабо съжаление към нещастните пантеонисти, скупчени зад жалката си ограда, които очакваха върху им да се стовари ръката на Божия гняв.
	А сега срещу него се изправяха не една, а две армии. Армии, в сравнение с които неговите сили изглеждаха като излет на духовенството.
	— Какво ще правим, господарю? — попита блюстител с лъснало от пот лице.
	— Божията воля — промърмори Хоброу, опитвайки се да потисне надигащата се в душата му паника.
	— И това ли е изпитание, татко? — обади се Милост, извръщайки очи към него.
	— Да, дъще. — Той хвърли смразяващ поглед на блюстителя, тъкмо когато земята започна да се тресе под колесницата на Дженеста. — Защо? Защо, според теб, Господ Бог ни изостави? Толкова ли е слаба вярата ни?
	— Н… не, господарю.
	— Наистина не е. Ние ще изтребим неверниците до крак. Божието име ще пребъде през вековете. Щом е с нас, как могат да ни победят?
	Блюстителят не знаеше какво да отвърне и само поклати глава, докато Хоброу го благославяше:
	— Върни се на мястото си, човече! Изпълни Божията воля!
	Хоброу вече го бе прогонил от мислите си. Повика двама от най-близките си помощници и те дотичаха при него.
	— Имам лоши новини за вас — съобщи им. — Зная, че жадувате да вземете участие във величественото клане, но Господ ви е отредил друго.
	И двамата не изглеждаха никак обезпокоени, че ще пропуснат сражението.
	— Какво е то, господарю? — подканиха го те.
	— Искам да пазите дъщеря ми с цената на живота си, защото Всевишният ни учи винаги да пазим невинните.
	Те кимнаха, поласкани от оказаната им чест.
	— Отведете я на безопасно място. — Хоброу се наведе и целуна Милост по челото. Приличаше на дръглива, хищна птица, наведена над плячката. Тя склони леко глава, но когато я изправи, баща й вече си бе тръгнал.
	Един поглед му бе достатъчен, за да се увери, че жалките сили на Гривеста гледка наброяват не повече от няколкостотин единици. Виждаше и Блудницата, препускаща право към тях, сред отблясъци на злато и стомана. Предните редове на армията й вече се бяха срещнали с неговите копиеносци и страховитият сблъсък се предаде като трус надалеч по земята. Той мярна кралицата, която крещеше от гняв, когато един от конете й се натъкна на смъртоносно оръжие.
	Усмихвайки се със задоволство, Хоброу се качи на седлото и препусна право към полесражението. Как може да е толкова глупава? Кога кавалерията е успявала да си пробие път през плътна стена от тежки копиеносци? Господ наистина бе с него.
	Победата нямаше да е никак трудна.


	Докато ядрото на армията на Дженеста се стоварваше върху предните редици на унистката армия, Страк насочи малобройния си отряд към нейния тил.
	Вярно, че конницата му трябваше да препуска нагоре по хълма, но затова пък сред противника цареше паника. Лъконосците на Хоброу успяха да пуснат само един залп от стрели, но повечето от тях не намериха целта си. Нищо чудно, защото стрелбата надолу по хълма възпрепятстваше точното определяне на разстоянието.
	— Сигурно най-добрите му стрелци са в другия край на армията — подметна Койла, приведена върху гривата на коня.
	— Аз не се оплаквам — захили се Хаскеер.
	Върколаците вече бяха набрали пълна скорост. Колкото повече се отдалечаваха от Гривеста гледка, толкова повече се разсейваше димът. Но заради сражението пред тях към небето се вдигаха облаци от прах. Тревата беше посивяла от сажди и прахоляк и дори слънцето бе само бледо сияещо кълбо в небето. Земята под краката им се тресеше от сблъсъците и тропота на копита.
	Страк погледна надясно. Както се бяха разбрали, кавалерията на Релстон заобикаляше фланга на войските на Хоброу. Самите унистки конници бяха някъде отпред, скрити зад димната завеса. Върколаците вече знаеха, че Хоброу ще запази кавалерията си за главното сражение с новопоявилата се армия.
	Недалеч встрани от тях пешаците на Релстон вече се построяваха в боен ред. Отпред бяха мечоносците, а непосредствено зад тях — войници с дълги копия. Най-отзад лъщяха остриетата на късите дротици. По команда пешаците пристъпиха напред и се нахвърлиха върху редиците на унистите. Чу се звън на щитове, викове и писъците на ранените. Страк и Койла си размениха развълнувани усмивки.
	Между оркската кавалерия и редовете на унистите имаше само стотина стъпки. Петдесет… двадесет… десет…
	Право пред тях екнаха изплашени викове, придружени от сатанински смях. Те вдигнаха объркано глави и се сепнаха.
	Дузина крилати създания се показаха от прашния облак, кръжейки ниско над втрещените от ужас унисти. Лъконосците на Хоброу така и не разбраха какво ги напада. Харпиите се спуснаха над тях, вдигнаха мятащите се тела във въздуха и ги запокитиха от високо върху техните другари. Кървав дъжд се посипа над редиците и изпотъпканата земя.
	Само шепа лъконосци разбраха какво става. Заварени неподготвени, те пратиха по няколко стрели нагоре, но в бързината не успяха да се прицелят и предизвикаха допълнителна паника сред унистите, върху които се посипаха стрелите.
	Беше твърде късно да се спре набралата инерция атака. Страк зърна едно ококорено момче и миг след това конят му го прегази и отхвърли настрани. А след това всичко се сля в несекващ ритъм от удари, контраудари и финтове.
	Сега, след като орките бяха осъществили пробив в отбраната на унистите, отрядът на Релстон встъпи в бой. Войниците на Хоброу започнаха да се скупчват на разпокъсани групи, принудени да се бият за живота си. От време на време от небето се стрелваше по някоя харпия, избрала предварително своята жертва, за да я разкъса в миг пред погледите на ужасените й другари. Краят беше неизбежен.
	— Това е като да преследваш риба в каца! — провикна се Хаскеер, размахвайки окървавеното си острие.
	— Тъй де — подкрепи го задъхано Джъп. — Почти ми е неудобно да ги трепя.


	В другия край на бойното поле Дженеста бе завладяна от необуздан гняв. Само благодарение на отчаяната намеса на нейните лични телохранители, тя се бе измъкнала невредима изпод прекатурената колесница.
	— Направи нещо! — крещеше тя на Мерсадион, докато се изправяше на крака.
	— Веднага, милейди — отвърна генералът и изтича за друга колесница. Застигна една, скочи в нея, улови втрещения колесничар за рамото и го запокити в тревата. Отзад препускаше друга колесница и генералът знаеше, че нещастникът най-вероятно ще завърши дните си под колелетата й или ще бъде насечен от стърчащите отстрани остриета. Но сега това нямаше значение. Мерсадион изви рязко и закова колесницата пред Дженеста. Тя го изтика, без да промълви нито думичка, метна се вътре, размаха камшик и отново се понесе право срещу противниковите редици. Миризмата на кръв караше ноздрите й да потръпват развълнувано и засилваше глада й. Тя се насочи към един отвор в линията от копиеносци и нахлу през него, следвана от своите телохранители.
	Но изведнъж дръпна поводите. Хрумна й, че не е добре да се отдалечава прекалено от своята армия. Колесницата спря и в този миг Дженеста ококори очи от изненада.
	За един кратък миг внезапно подухналият ветрец бе прогонил димната завеса. Стана ясно като в слънчев ден и тя различи в подножието на хълмовете малка армия, която току-що се бе изнизала през вратите на селището и се насочваше към тила на унистите.
	Но не това я впечатли.
	В армията имаше орки.
	От една страна това не означаваше нищо. В края на краищата тя също имаше орки, а други бяха разпилени из всички краища на Марас-Дантия. Но от друга страна, би могло да означава и много — например, че е открила ренегатите, които така упорито издирваше. Тя се засмя, предвкусвайки удоволствието. Фините люспи по кожата й заблестяха на слънцето.


	В мелето пред северната врата на Гривеста гледка една неголяма група унисти се държаха до последно, твърдо решени да вземат със себе си в отвъдното колкото се може повече противници.
	Изнурен до смърт, Страк спря да си поеме дъх. Беше плувнал в пот въпреки студа, който едва сега започна да усеща. За щастие харпиите си бяха тръгнали — или може би бяха свалени от стрелците на противника, както и да е, важното бе, че ги нямаше. Появата им го бе обезпокоила. Доколкото му бе известно, не бяха нападнали нито един от войниците от гарнизона на селището. Интересно как ги различаваха от унистите? И като стана въпрос за това — откъде се бе взела тази пантеонистка армия?
	Страк поклати глава. Сега не беше време да се занимава с подобни неща. Посегна към манерката, усетил, че гърлото му е пресъхнало. Не я напипа на пояса и изруга — беше паднала по време на боя. За това пък кесията със звездите си беше на място.
	Койла се изправи до него.
	— Всемогъщи богове! Готова съм да убия за глътка ейл — призна тя, докато изтриваше кръвта и потта от челото си.
	— И това е възможно — рече й той. — Сигурен съм, че ще намерим някоя и друга бъчонка в противниковия лагер.
	Той пришпори коня си и след кратко колебание Койла го последва.
	Малко по-нататък съгледаха Кренад. Висеше с главата надолу, със закачен на стремето крак, а конят му препускаше изплашено, подскачайки всеки път, когато на пътя му се изправяше някой.
	Страк препречи пътя на блюстителите, които преследваха Кренад и ги повали с два бързи удара. Койла се изравни с него и му помогна да се изправи на седлото. Твърде стреснат от преживяното, той едва успя да смотолеви полугласна благодарност.
	Над бойното поле отекна гласът на Релстон. Няколкостотин унисти бяха заели отбранителна позиция в една долчинка. Използваха за прикритие горичката в средата й и оттам извършваха кратки набези.
	Кренад се намести на селото и подаде на Страк манерка с някаква спиртна напитка, чийто вкус му беше непознат. Миришеше неприятно, но само няколко глътки му бяха достатъчни, за да възвърне силите си. Озърна се и забеляза, че към тях се приближава Алфрей.
	Внезапно старият воин закова, сякаш някой му бе препречил пътя. Ала наоколо не се виждаха никакви противници. Страк проследи погледа му и изведнъж му се стори, че мярва нещо бяло. Приличаше на снежнобял жребец, яхнат от жилав мъж с прошарена коса.
	_Серафейм?_
	Видението изчезна в хаоса на боя.
	— Така — рече Страк и разтърси глава. — Май наистина е време да пийнем нещо по-сериозно. Я да слезем долу при тези унисти и да проверим с какво са се заредили.


	Слънцето вече се спускаше към хоризонта, а останките от армията на Хоброу бяха принудени да преминат в отстъпление.
	Някакъв глупак бе запалил гората преди часове, прогонвайки от нея разединените унистки отряди, и сега пожарът се бе разгорял толкова силно, че заплашваше да обхване в пламъците си дори преминаващите наблизо. Вятърът разнасяше горящи листа и предизвикваше нови пожари. А през това време битката продължаваше да кипи, макар от гледна точка на унистите вече да бе изгубена.
	Върколаците и воините на Кренад напредваха рамо до рамо, мнозина от тях спешени, всичките — изцапани с кръв. Само малцина от тях бяха изцапани с чужда.
	С наближаването на вечерта вятърът се усилваше, спускайки се надолу през долината по пътя си към морето. Той вдигна черната пелена на пожарите и я задържа достатъчно дълго, за да могат орките да видят кой им се бе притекъл на помощ.
	_Дженеста._
	— Милостиви богове! — възкликна Хаскеер в мига, когато Страк извика името й.
	И двамата бяха изумени от странната игра на съдбата. А също и Дженеста, която ги гледаше от колесницата си.
	И макар да бе твърде далеч, за да могат да различат изражението на лицето й, те не се съмняваха, че е изкривено от гняв и омраза. Тя вдигна ръка и замахна, сякаш за да запрати невидимо копие.
	Страк и Върколаците се разбягаха. Познаваха добре способностите й да праща надалеч магически огнени топки.
	Но беше излишно да се страхуват. Защото вятърът внезапно смени посоката си и отново позволи на димната завеса да застели бойното поле.
	— Не се безпокойте — рече им Страк. — Тя няма да рискува да изложи скъпоценната си личност на риск в истинска битка. Хайде да намерим онзи негодник, водача на унистите, и да приключваме.


>>	19.

	През целия ден Кимбал Хоброу подкрепяше хората си, появявайки се ту на едно, ту на друго място, за да ги вдъхнови с екзалтираните си молитви. Беше като тяхна сянка във всеки тревожен момент, като черна стена всеки път, когато възникваше опасност да отстъпят. Но сега, вече пресипнал от викане, той се бе прикрил зад един преобърнат фургон.
	Някак изведнъж бе останал без поддръжници, които да вдъхновява. Последният блюстител бе рухнал със стон на земята само преди минути.
	Лагерът бе разположен от едната страна на долината. Бе сигурно прикрит зад група дръвчета — тихо и спокойно местенце, където човек да се скрие с дъщеря си. Но Хоброу не бе виждал Милост от часове. Един Господ знаеше къде бе тя сега.
	За първи път той се усъмни в грижата на Всевишния към него.
	Беше се подпрял с изранени длани на грубо рендосаната стена на каруцата, без да обръща внимание на тресчиците, които се забиваха в дланите му. Не помнеше кога и къде бе изгубил меча си, сигурно при един от многобройните сблъсъци с диваците. Бе останал без оръжие.
	Зърна двама орки да се прокрадват през лагера. Носеха униформите на Великата Блудница. Кимбал се огледа трескаво, дръпна едно платнище, просна се в калта и се покри с него. Може би нямаше да го забележат и щяха да отминат нататък.
	Опита се да задържи дъха си, усещаше как сърцето блъска като лудо в гърдите му. Дали щяха да го чуят? Вече бе ясно, че с нещо е предизвикал гнева на Господа и Той го е изоставил. Но нали винаги се бе старал да изпълнява Божията воля? Нали Го бе обсипвал с безпределната си вярност и обич?
	Изглежда не бе достатъчно.
	Внезапно платнището над главата му бе дръпнато рязко. Двамата главорези се надвесиха над него. Той примигна изплашено на светлината и зашепна:
	— Мили Боже, спаси ме от тези езичници, които искат да посегнат на верния ти…
	Един от орките го зашлеви небрежно през лицето и Хоброу млъкна изплашен. Изминаха няколко секунди, преди да осъзнае, че още е жив. Чу другия да казва:
	— Пфу! Едва не настъпихме това лайно.
	— Чудя се дали има нещо ценно? — попита първият.
	Другият зарови в багажа, изпаднал от преобърнатия фургон.
	— Само боклуци. — Оркът вдигна Светата книга и я запрати надалеч.
	— Не говори така! — провикна се Хоброу и се надигна на лакът. По-ниският го зашлеви отново и сцепи устната му.
	— Млъквай, тъпако! Никой не те е питал.
	— Хайде да му отрежем езика — предложи другият. — Ще се посмеем малко!
	Хоброу преглътна и понечи да се надигне. Ала краката не го слушаха и той изпълзя безпомощно под фургона.
	Високият орк пристъпи от другата страна, наведе се и го сграбчи за яката. Хоброу се сви, опитвайки се да се прикрие под провисналите дъски. Но другият орк го подпря отзад с острието на секирата си.
	— Стига сме си играли на криеница, грознико.
	— Пуснете ме! — развика се Хоброу. — Аз съм Божи служител! Не можете да ми причинявате зло. — Гласът му изтъня до едва доловим писък. — Моля ви, не ме измъчвайте!
	Дебелият го сграбчи грубо за косата и го изправи на крака. След това го разтърси като парцалена кукла.
	— Хе-хе, погледни го само — посочи той. — Подмокрил се е.
	Едва сега Хоброу почувства неприятен хлад между краката му. Затвори очи, унизен и смазан до крайност. Оркът го бутна настрани. Хоброу се спъна и се удари в колелото на фургона.
	— Как мислиш, Хракаш, има ли смисъл да го водим при кралицата?
	Високият огледа с нескрито презрение Божия служител.
	— Ами! Тоз не може да е някой важен. У него няма достойнство и за червей.
	Пламнал от срам, Кимбал Хоброу така и не почувства острието на ножа, който се заби в сърцето му.


	С настъпването на мрака войските на Дженеста започнаха да се прибират в лагера. Над бойното поле се възцари неестествена тишина. Сред тъмнината се движеха сенки — оцелели унисти се прокрадваха към билото на хълма. Страк не знаеше, че Милост Хоброу е с тях. В момента го занимаваха други мисли.
	— Най-добре да вземем последната звезда и да се махаме — реши той. — Онази там беше Дженеста. Не искам да съм близо до нея, когато настъпи утрото.
	— Защо ли ни помага? — зачуди се Джъп.
	— Не ни помага. Просто иска да махне от пътя си унистите. Тръгнала е да гони нас. Койла? С мен ли си?
	— Разбира се, че съм с теб! — тя се поколеба, защото Алфрей бе положил ръка на рамото й. — Само че… струва ми се, че не бива да постъпваме така с нашите съюзници. И без това не можем да се похвалим с много приятели, нали?
	— Те са ни длъжници — обади се Хаскеер. — Мисли за това като за награда.
	— Очарователно — засмя се Койла. — Значи сега ще трябва да обера храма на нашите съюзници.
	Край тях преминаваха изнурени конници, които бързаха да се приберат в селището.
	— Вижте — рече Страк. — Тези хора нямат никакви шансове. Какво мислите ще направи Дженеста с техния магичен гейзер утре сутрин, когато се изправи пред стените с цялото си могъщество?
	Този път те като че ли се замислиха. Обърнаха се и поеха надолу към Гривеста гледка.
	Алфрей дръпна Страк за ръкава.
	— Ти… видя ли онзи човек, Серафейм, по време на битката?
	Страк се поколеба.
	— Не съм сигурен. Стори ми се, че го зърнах, но…
	— И двамата дърдорите глупости — прекъсна ги Хаскеер. — Защо му е на този словоплетец да си пъха гагата в боя? Забравете това и да се прибираме. Хайде да видим колко са ни благодарни онези хора там.


	Зад портала ги посрещнаха с оглушителни възгласи. Напъхаха в ръцете им халби, подаваха им комати с хляб и печено месо. Хората се скупчиха около тях, пееха и отправяха радостни молитви към небесата.
	Изправена в един осветен от факли кръг близо до вира, Криста Галби сияеше от щастие. До нея, пъхнал ръка в окачена на шията му превръзка, стоеше главнокомандващ Релстон. Веднага щом ги забелязаха, двамата им махнаха да се приближат към тях.
	— Страк, позволи ми още веднъж да ти изкажа благодарността си — рече Криста. — Нямаше да се справим без вас.
	— Нека и аз да се присъединя към думите на Криста — наведе леко глава Релстон. — Предполагам, че никой от вас не е срещал онази свиня, Хоброу?
	— Не.
	Страк понечи да си тръгне, но Релстон, твърдо решен да се реваншира за предишното си поведение, го улови за ръката и поръча да им донесат още ейл. За първи път на Страк се дощя да откаже освежаващата напитка.
	Веднага щом намериха възможност да си тръгнат, те се отправиха към приказния гейзер от светлини на хълма. Орките на Кренад ги изпроводиха с подмятания, че не носят на пиене. Хаскеер не беше единственият, който жадуваше да изтрие усмивките от лицата им.
	Навсякъде из града се празнуваше и храмът беше изоставен. Върколаците дори не си направиха труда да прикрият следите си. Веднага щом разбиха вратата, те нахлуха вътре, нападнаха пазачите и ги вързаха.
	Спряха едва на прага на голямата зала. Вътре мъждукаха няколко кандила, осветяващи звездата върху колоната. Тя блещукаше в тъмнината.
	Койла въздъхна и се приготви да повтори акробатичните си изпълнения от предния ден.
	— Остави това — изръмжа Хаскеер, после се засили, удари се в масивната колона и я събори.
	Колоната рухна с оглушителен трясък на пода. Ала нямаше кой да я чуе заради глъчката отвън.
	Звездата се изтърколи и спря близо до краката на Страк. За миг му се стори, че подскача като звездата от съня му. Ако това беше сън наистина. Той се наведе чевръсто, взе я, прибра я при останалите в кесията и въздъхна:
	— Така, а сега да се махаме оттук.


	Но когато стигнаха конюшните, Койла го попита:
	— Няма ли да вземем Кренад и останалите?
	Страк тръшна седлото на гърба на коня си малко по-силно от необходимо. Животното изпръхтя изплашено.
	— Съдбата им е в техните ръце — също като нашата. Те искаха свобода. Имат я. Какво ще правят с нея си е тяхна работа. — Той се наведе и завърза отдолу каишите.
	— Не и ако Дженеста се появи утре тук — припомни му Алфрей. — Тя ще ги одере живи.
	— И какво искате да направя? Да се крия с цяла армия орки? Вижте, и на мен не ми харесва, но нямаме друг избор.
	— Нека поне да ги предупредим — предложи Алфрей.
	Джъп го подкрепи.
	Койла беше по-пряма.
	— Все още ли те е страх, че с тях по-лесно ще те намерят?
	— И какво, ако е така? — изгледа я гневно Страк. — Да си ме чувала да казвам някога, че възнамерявам да се боря срещу Дженеста? Или въобще да подхващам някаква борба? Всичко, което исках, бе да се измъкнем от тази история живи и невредими. Нека някой друг да развява знамето.
	— Значи наистина смяташ да оставиш Кренад на милостта на Дженеста? — произнесе с нескрито отвращение Алфрей. — Не си оркът, за когото те мислех.
	Страк пъхна лице в неговото.
	— Грешиш. Чуй ме внимателно. Аз съм водач на дружина — ето какъв съм. Ти си този, който се опитва да ме направи нещо друго. Койла, иди да намериш Кренад! Или не, почакай. Аз сам ще го намеря. Само боговете знаят каква ще я оплескате без мен.


	Той откри Кренад в една кръчма, където той пееше гръмогласно пиянски песни.
	— Ела тук! — повика го безцеремонно Страк.
	Кренад бе на твърде висок градус, за да поиска да се раздели с бъчонката, която прегръщаше.
	— К’во има?
	Страк го изведе навън и потопи главата му в една каца с дъждовна вода. Когато я извади, Кренад гледаше малко по-съсредоточено.
	— Така е по-добре. Чуй ме сега, Кренад. В случай че не си забелязал, водачът на втората армия днес беше Дженеста.
	— Ами! Не мож’ да бъде. Беше един глупендер със смешна шапка.
	Страк отново му натопи главата и я задържа там, докато онзи зарита с крака.
	— Не този бе, идиот! Водачът на другата армия! Онази, която беше на хълма. С харпиите. Спомни ли си?
	Кренад изтрезня за секунди.
	— Да, капитане. Кога тръгваме?
	— Ние тръгваме веднага. А ти можеш да си тръгнеш, когато пожелаеш.
	— Искате да кажете, че ще се разделим и ще се срещнем по-късно, тъй ли?
	— Виж, десетник, нямах нищо против да съберем сили за битката. Но искам най-сетне да разбереш едно: аз не събирам армия. Не съм събирал и не възнамерявам да събирам. Всеки орк трябва да се оправя сам. Разбра ли?


	По-късно същата нощ, далеч отвъд хълмовете, под бледата светлина на блещукащите звезди, Страк все още не можеше да прогони от мислите си изражението на Кренад.


	Когато слънцето прехвърли източната стена на селището, лъчите му озариха изправената на площадката пред храма Криста Галби.
	Един от пазачите й обясняваше, разтърквайки цицината на главата си:
	— … и ето защо не можах да направя нищо.
	Жрицата мълча дълго, след като приключи доклада му. Накрая въздъхна и произнесе:
	— Предполагам, че никой не е видял кога са напуснали празненството. Но въпреки това не е зле да поразпитаме. — Тя се извърна и огледа лицата на събралите се наоколо мъже. — Трябва да я намерим и да си я върнем. Построихме този храм, за да я държим в него. Звездата беше центърът на моя живот, на живота на майка ми преди мен и на всички Върховни жрици, откакто е била основана Гривеста гледка. Всъщност, ако не бяха открили тази звезда в онзи малък вир, селището въобще нямаше да съществува.
	Изплашен от неестественото спокойствие в гласа й, часовоят попита:
	— Госпожо, ще наредите ли да съберем войската?
	Криста го изгледа мрачно.
	— Не. Не искам Страк и дружината му да бъдат наказвани. Не и след като Страк спаси живота на сина ми. — За миг гласът й потрепери, но тя намери сили и продължи: — Изберете ми само онези, които могат да яздят. И ми пригответе кон.
	— Но, госпожо, вие не бива да напускате селището! — извика ужасено часовоят. — След като изгубихме звездата, вие сте ни нужна повече от всякога!
	— И кой друг освен мен знае защо ни трябва звездата? Не разбираш ли? Аз трябва да отида.


	След по-малко от половин час Криста бе на площада при северната врата. Оказа се, че все пак една старица е зърнала трийсетина орки да се изнизват по тъмно през вратата. Копитата на конете им били омотани с парцали, за да не се чува тропотът. Самият пазач на вратата нямаше какво да добави. Единственото, което си спомняше, бе че нечия приятелска ръка му подала манерка с вино и сетне — вероятно същата тази грижовна ръка — го хлопнала по главата.
	Криста прегърна нежно сина си. Макар че той все още едва ходеше, сестрата, която го наглеждаше, бе помолила един от строителите на храма да го донесе на раменете си.
	— Искам да слушаш, Айдан, и да правиш каквото ти каже Мерилис. И като се върна вече да си оздравял — обещаваш ли?
	Момчето се притискаше към нея.
	— Мамо, не тръгвай. Остани при мен. Навън се случват само лоши неща.
	— Случват се и хубави неща, сине. Освен това разполагам с най-добрата охрана, която може да предложи селището. Не се безпокой за мен, миличък. Ще се върна, преди още да си се затъжил за мен.
	Криста погледна старата сестра и дърводелеца.
	— Моля ви, грижете се за него. Ах, Айдан, забравих да ти кажа. Скоро ще дойде кралицата. Можеш да я посрещнеш. Няма ли да е чудесно?
	Началникът на храмовата охрана й подаде юздите. Криста Галби целуна сина си на прощаване и се качи на седлото.
	След това препусна, следвана от конницата, която се носеше зад нея като приливна вълна.


	Колесницата на Дженеста бе обсипана с цветя.
	Тя беше наредила да махнат страничните ножове от колелата. Нямаше да е добре, ако отсече някой и друг крак на потенциалните си съюзници. Сега тя кимаше величествено, докато строеното в шпалир от двете страни на вратата простолюдие я посрещаше. Как се казваше това жалко, забутано градче? Някаква си гледка. Какво префърцунено и романтично название за скупщина колиби толкова далеч от нейната столица. Зад нея бе подредена малка част от армията й, само колкото да се напомни кой — кой е.
	Мъжете крещяха и подскачаха, момичета хвърляха цветя, които конете стъпкваха. Дженеста погледна крадешком Мерсадион, който яздеше редом с нея. Нека види как тези немити селяни посрещат кралицата.
	И тогава слънцето се показа през облаците и докосна магичния изблик, превръщайки го в огромен пламък. При вида на това огромно енергийно богатство очите й засияха със зъл блясък. Ръцете й отпуснаха юздите и конете забавиха ход.
	Пръхтенето им я накара да се върне към действителността. От портала пред нея излизаше неголям конен отряд. Без да промълвят нито дума, без поздрав дори, те се разминаха с нея и препуснаха към долината.
	Но посрещачите при вратите започнаха да крещят още по-възторжено и Дженеста бе принудена отново да си придаде триумфиращ вид. Колесницата премина бавно през портала и излезе на неголям площад, където я очакваше мъж на кон. Мъжът бе заметнат с лъснало наметало. Въпреки всеобщото веселие лицето му имаше мрачен вид.
	Релстон се сепна и побърза да се поклони ниско. Дженеста забеляза, че усмивката му не е по-искрена от нейната. Но Релстон сигурно бе чувал разни неща за нея.
	— Добре дошли! — рече той с глас, в който липсваше какъвто и да било ентусиазъм. — Благодарим ви за навременната помощ.
	Мерсадион посочи с брадичка Дженеста и сведе глава.
	Релстон схвана намека.
	— Ваше Величество — добави той.
	— О, това беше дребна работа — махна небрежно с ръка кралицата, ала гласът й бе като отровен мед. — Да има при вас една дружина орки? Защото, ако е така, бих искала да… им благодаря лично.
	— Имаше, Ваше Величество, но са си тръгнали.
	— Какво разочарование — просъска кралицата. — Да знаете случайно накъде?
	— Не, милейди. Потеглили са през нощта.
	Мерсадион отстрани едва забележимо коня си от Дженеста, очаквайки страхотен изблик на гняв.
	Но изблик нямаше. Дженеста стисна зъби и произнесе, като се владееше с видимо усилие:
	— А къде е вашата Върховна жрица? Защо не е тук, за да ме посрещне?
	Релстон замръзна. Не беше очаквал подобен въпрос.
	— Тя натовари мен с тази задача, Ваше величество. Боя се, че се наложи… да замине по важна работа. Много важна работа.
	Кралицата се огледа намусено. Изведнъж от тълпата излезе едър старец, понесъл на гърба си момче. Двамата се приближиха към нея, без да проявяват и следа от боязън. Изглежда момчето бе дете на някой от важните хора в селището.
	— И кой е този палавник на гърба на едрия мъж? — поинтересува се тя.
	— Това е синът на Върховната жрица, Ваше Величество — отвърна неохотно Релстон.
	— Тъй ли? Наистина?
	Релстон никак не хареса внезапния интерес, с който Дженеста оглеждаше момчето. Стомахът му се сви, като зърна усмивката, с която тя надари Айдан — беше като похотливата усмивка на придворна куртизанка.


	Скрит в една гъста горичка на хълма, самотен конник наблюдаваше селището.
	От двете му страни разпокъсани унистки отряди се изтегляха обезсърчено от долината, но никой не го забелязваше. Не го зърнаха и съгледвачите, които бе разпратил Мерсадион.
	Мъжът имаше прошарена коса, която сияеше на слънцето. Той не сваляше замислен поглед от тълпата, струпала се за триумфалното влизане на кралицата в Гривеста гледка.
	Сетне извърна белия си жребец и изчезна в гората.


>>	20.

	Релстон бе отвратен. Кралицата разглеждаше в захлас момчето. Беше като зърнал плячка звяр, на който всеки миг щяха да му потекат лигите.
	Главнокомандващият бе принуден да я покани в най-малко пострадалата от обсадата странноприемница на селището.
	Но разговорът не вървеше, а и Дженеста почти не бе докоснала бокала с отбрано вино, който й бяха поднесли. Айдан, от друга страна, бе развълнуван от перспективата да е в центъра на вниманието. Но по някое време започна да проявява видими признаци на умора.
	— Да не би да те отегчавам? — попита го малко ядосано кралицата, когато го зърна да се прозява.
	— О, не, Ваше Величество, ни най-малко! Вие сте толкова красива!
	Тя си придаде важен вид.
	Айдан се прозя отново.
	Предусещайки гнева на Дженеста, Релстон побърза да се намеси:
	— Простете му, Ваше Величество. Все още не се е възстановил от травмата, която преживя преди два дена. Един кон го прегази. Беше толкова зле, че не очаквахме да оживее.
	Тя щракна с пръсти презрително, в знак, че подробностите не я интересуват. Така и не попита на какво дължи момчето своето чудодейно възстановяване. Изглежда бе изгубила интерес към малкия в мига, когато той бе престанал да й се възхищава.
	Опасявайки се, че с мълчанието си може да я обиди, Релстон побърза да заговори:
	— Ваше Величество, войниците ви така и не успяха да открият онези важни предмети, които казахте, че търсят. Ще благоволите ли да се присъедините към нашата скромна трапеза?
	Дженеста го изгледа така, сякаш бе изпълзял от някой нужник.
	— Съмнявам се — обяви тя надменно и се изправи толкова рязко, че столът й се прекатури назад. — Време е да се връщам при армията си. Добрият пълководец винаги се грижи за войниците си.
	Релстон се поклони, донякъде и за да прикрие ироничната си усмивка. Но Дженеста вече бързаше към изхода.
	Веднага щом се скри от погледа му, той остави на безсилието и отчаянието да го завладеят. Жадуваше да напусне Гривеста гледка и да се втурне след Върховната жрица. Жадуваше да е близо до нея и да я пази от опасностите, които я дебнеха зад стените.
	Но трябваше да остане тук.


	По-късно същия следобед конен отряд от трийсетина дрипави орки забави ход, за да могат конете да си починат. Катереха се по сравнително полегат склон, но животните бяха изморени от продължителната езда.
	Страк се загледа към равната повърхност на Калипарския залив вдясно от тях. Оттам подухваше лек ветрец. Само на половин миля по-нататък започваше Норантелийският океан. А това означаваше, че до Дроганова гора остават няколко часа езда. Той изруга и дръпна юздите. Конят спря. Страк скочи от седлото, улови го за юздите и продължи нагоре под проливния дъжд, който се сипеше от небето.
	— Какво е това? — попита Койла, сочейки няколко от бързо движещи се силуети недалеч пред тях.
	— Унисти, предполагам — отвърна Хаскеер. — Проклето време! Нищо не се вижда!
	— Не виждам да имат коне — приближи се Джъп.
	— Още по-добре! — зарадва се Хаскеер. — Така им се пада на тези мръсници. Нека сега вървят под дъжда, който те ни докараха. Готов съм да убия всеки от тях, който се изпречи на пътя ни.
	— Нямаме време за това — подхвърли уморено Страк.
	Най-сетне стигнаха билото и Страк се качи обратно на седлото. Потеглиха в тръс по скалистия склон от другата страна.
	Ала след малко отново трябваше да спрат. Около двайсетина войници, бегълци от армията на Хоброу, пресичаха пътеката пред тях. Прибрали оръжия в ножниците, те побързаха да потънат в шубраците, очевидно напълно лишени от желание да се бият. Дружината продължи своя път.
	Въпреки че полуостровът гъмжеше от вражески части, Върколаците се придвижваха бързо. Колкото повече се отдалечаваха от селището, толкова по-често се натъкваха на обезсърчени унисти. На няколко пъти съгледвачите ги предупреждаваха за преминаващи недалеч конни отряди на орки, но така и не научиха дали са от армията на Дженеста.
	Най-сетне започна да се свечерява. Страк реши, че ако е имало потеря, вече са успели да я избегнат. На северния хоризонт тъмнееха покрайнините на Дроганова гора. Размита луна се подаде иззад облаците.
	Опасявайки се, че ако запалят огньове, ще бъдат открити по-лесно, Върколаците налягаха право на подгизналата от дъжда земя и се увиха в наметалата. Скоро хъркането им отекна надалеч в тъмнината. От време на време се чуваше пошляпване, когато някой от спящите разгонваше досадни насекоми, но за щастие никакви по-едри същества не се прокрадваха към изнурените часовои.
	Страк обаче отново не можеше да заспи. Надигна се и заслиза към брега на залива. От тихия шум на прибоя не чу, че Койла го следва. Забеляза я едва когато тя приседна до него и обхвана коленете си с ръце.
	— Какво ще правим сега, Страк? — запита го тя. — Пак ли ще идем в Дроганова гора да поставяме на изпитание гостоприемството на Кеппатаун?
	— Може би. Още не зная.
	— Не виждам къде другаде можем да се приютим, след като Дженеста е по петите ни.
	— Но от друга страна — посочи той, — може първо там да ни потърси.
	Койла се пресегна, взе едно камъче и го хвърли.
	— Кое е най-важното за теб?
	— Да остана жив, предполагам.
	— Ами звездите? Те вече нямат ли значение?
	— Кой знае? Всъщност взех да съжалявам, че се захванахме с тях.
	— А какво си говорехте двамата с Криста, когато аз бях в храма?
	— Нищо.
	— Разговарял си с нея половин час и не сте си казали нищо? Не мога да повярвам.
	— Добре де. Върховната жрица ми каза, че съм медиум — призна неохотно той.
	— Че си какво?
	— В моя случай — орк с магични способности. — Той извади от кесията звездите и започна да ги подхвърля.
	— Това противоречи на природата ни. Ти разказа ли й за сънищата?
	— Не се наложи. Тя каза, че това е един от… симптомите.
	— А не може ли причината да е в пелуцида?
	— Кристалният прах? Помислял съм си го. Известно време така си обяснявах нещата. Но сега вече не съм толкова сигурен.
	Тя реши да смени темата.
	— Какво ще правим сега?
	— Нямам понятие.
	Страк се съсредоточи върху звездите. Успя да съедини три от тях, но все още не знаеше как да постъпи с другите две. Накрая се измори и ги остави на тревата.
	Известно време двамата ги разглеждаха на лунна светлина. Никой не можеше да разбере как се съединяват. Лъчите им се сливаха плътно, в противовес с всички закони на природата.
	Страк отново започна да се занимава с тях. Почти веднага звездата от Гривеста гледка се съедини с останалите с приглушено изщракване.
	— Как го направи? — попита развълнувано Койла.
	— Не зная. — Той взе последната, петолъчната зелена звезда, с която се бяха сдобили в Троица.
	— Я дай на мен. — Тя взе от него звездите, но така и не успя да присъедини и последната. Страк вече губеше търпение. Остави я още известно време да си опитва късмета, сетне прибра звездите в кесията.
	— Май трябва да се връщаме. Другите ще започнат да се тревожат.
	Не бяха изминали и десет крачки, когато от един храсталак пристъпиха две тъмни фигури и им препречиха пътя.
	Мика Лекман и Грийвър Олей.
	— Започна да ви става навик — подметна Койла.
	— Колко мило — засмя се Лекман, който вече бе извадил меча си. — Двама любовници на тайна среща.
	— Млъквай, Мика! — скастри го Олей. — Какво има да приказваме, когато сме тук да им видим сметката? — Той също бе оголил меч и бавно заобикаляше орките.


	На брега на Калипарския залив започнаха две схватки.
	Лекман направи лъжливо движение към Страк и нанесе нисък удар. Но оркът отби острието му и го изрита в коляното. Лекман се олюля и едва се задържа да не падне. Страк нанесе обратен удар, но Лекман съумя да го парира.
	По същото време Койла отскочи назад, забелязала, че Олей вади нещо изпод наметалото си. Тя замахна към него, но той отби удара й с камата, която бе изникнала неочаквано от другия му ръкав.
	— Ще те убия, кучко.
	— Стига да ме видиш, кьорав нещастнико — отвърна тя и острието на меча й го одраска по бузата.
	Той изръмжа гневно и се хвърли в атака. Кракът му потъна в меката почва и докато падаше, мечът му се удари в един камък. Острието се строши почти в основата.
	Койла посече протегнатата му ръка. От раната шурна кръв. Дори ръкавът на палтото му не можа да спре бликащата струя.
	Олей изрева, надигна се и отстъпи назад, размахвайки към нея другата си ръка, с куката. Приличаше на куките, които използваха в кланицата за най-едрите животни.
	— Сега ще ти върна за Блаан! — извика той.
	Койла се отдръпна точно толкова, колкото да се размине с куката, сетне го улови за ръката. Напълно неподготвен за неочаквания обрат, Олей така и не успя да реагира, когато Койла изви куката навътре и му я заби в корема. Веднага щом острието потъна в мекия му търбух, тя го завъртя рязко настрани.
	— А това е лично за теб, негоднико.
	На лицето му бе изписано изумление. От раната му шуртеше кръв.
	В това време Страк се опитваше да изтика Лекман надолу към реката. Там брегът бе твърд и равен, а капитанът на Върколаците не беше в настроение за продължителна фехтовка. Веднага щом се озоваха долу, той премина в атака. Острието му се движеше като ветрило от лунни лъчи и защитата на ловеца на глави в миг бе разбита на пух и прах.
	Лекман се отдръпна рязко назад, опитвайки се да си поеме дъх. Но Страк не възнамеряваше да му дава и секунда почивка. Той скъси рязко дистанцията помежду им и същевременно се плесна със свободната ръка по хълбока. Звукът отвлече вниманието на неговия противник и мечът на Страк намери най-краткия път към сърцето му.
	Оркът опря ботуш в гърдите на ловеца на глави и изтегли окървавеното си острие. Лекман политна назад и се просна безжизнен в плитчините. Черните му коси се люшнаха като понесени от водовъртеж водорасли. Малко след това течението го понесе навътре в реката и постепенно тялото му се превърна само в тъмно петно, което бързо изчезваше в мрака.
	Подпрени един на друг, двамата орки се заизкачваха обратно, за да се върнат при другарите си.
	— Не ща повече такива романтични мигове — изпъшка Койла.


	Вече бяха съвсем близо до лагера, когато Страк внезапно я дръпна в близкия храсталак. Вятърът свистеше в клоните на дърветата и тя не чуваше нищо, но беше свикнала да се доверява на сетивата на Страк.
	Минута по-късно около стотина конници наобиколиха долчинката, в която дружината се бе разположила на лагер. Въпреки че ги видяха, часовоите не можеха да направят нищо. Или просто умората оказва своето пагубно влияние върху дружината, помисли си Страк.
	От скривалището си в храсталака двамата с Койла видяха Криста Галби, втренчила поглед във Върколаците.
	— Къде е? — попита ги тя без предисловия.
	— Кое? — отвърна намръщено Хаскеер.
	— Не ми излизай с тия номера! — кресна му началникът на храмовата охрана. Той скочи от коня, застана пред Хаскеер и опря острието на меча си в гърлото му.
	— Ярно! — извика му Криста. — Тези орки бяха наши съюзници. Биха се редом с нас. Възрастният орк там спаси живота на сина ми. — Тя вдигна ръка, сетне я отпусна изморено. — Не искаме да ви сторим зло. Но вие си позволихте да вземете нещо, което е наше. То е важно за нас, в него се корени вярата ни.
	Никой не отговори. Продължаваше да духа смразяващ вятър. В храсталака Койла и Страк се бореха с чувството си за вина.
	— Разбирате ли — то ни е необходимо — добави Криста.
	Неловката тишина продължаваше.
	Релстон изгуби търпение. Беше застигнал отряда на жрицата преди няколко часа, заедно с още конници. Най-малко стотина души бяха обкръжили дружината на Върколаците. Напрежението във въздуха бе осезаемо. Релстон скочи от коня и се приближи към Джъп и Хаскеер.
	— Знаех си, че не биваше да спираме — прошепна в храстите Страк.
	— Интересно какво ще направи Релстон? — отвърна му шепнешком Койла.
	— По-добре да не чакаме развоя на събитията — заяви решително Страк. — Ела. Ако искаха да убиват някого, досега щяха да са започнали. Да идем и да си поговорим с тях, преди Релстон да е изгубил самообладание.
	Двамата се промъкнаха през надвисналите клони на храстите. Криста първа ги забеляза.
	— Вие ми направихте две услуги — произнесе тя с глас, от който повяваше хлад. — Сега аз ще ви отвърна с една. Дайте ми инструментума и няма да бъдете наказани за кражбата.
	— Ами ако ни трябват? — попита Страк и мигом съжали, задето се бе изпуснал.
	— Да ви трябват? — не пропусна да забележи грешката му Криста. — Имате повече от един?
	— Затова искахме и вашия, не разбирате ли?
	— Не разбирам — отвърна Релстон, пристъпи напред и се втренчи в очите на Страк. — Щом си имате свои, защо ви трябваше да вземате и нашия? Върнете го веднага. — Мечът му опря в шията на капитана. — Знаех си, че не бива да ви се доверяваме. Оркски боклуци.
	— Успокой се! — скастри го Криста. Приближи се, застана между двамата и внимателно отмести острието на главнокомандващия. — Сигурна съм, че ще намерим мирно решение на проблема.
	— Аз пък не съм — изръмжа в отговор Релстон, който очевидно едва сдържаше гнева си.
	От всички страни се чуваше характерният звън на изваждани от ножниците оръжия. Кръгът около Върколаците започна да се стеснява.
	— Не ставай глупак, Страк — продължи с яден тон Релстон. — Нямате шансове срещу нас. Ние сме много повече. Предай ми реликвата, или ще те накарам на сила.
	— Ами? — подскочи обидено Хаскеер. — Ти и тази жалка сбирщина?
	— Кого наричаш сбирщина, куха тикво? — попита едър мъжага зад него. Някой бутна рязко един оръженосец и той извика. Други оръженосци се нахвърлиха върху нападателя. Изведнъж настъпи суматоха.
	— Стига! — извика Криста. — Престанете!
	— Успокойте се! — обърна се Страк към орките, усещайки, че ситуацията излиза от контрол. Остър звън на мечове почти заглуши думите му. — Вие ни познавате добре! — обърна се той към Релстон. — Воювахме редом с вас. Наистина ли смятате, че можете да мерите сили с нас?
	Релстон изруга и си спечели свъсен поглед от Върховната жрица. Това го накара да поомекне.
	— Назад, момчета! — извика той. — Добре… ще им позволим да си вървят.
	— Приберете оръжията! — нареди Страк на Върколаците и заотстъпва към храсталаците.
	Почти всички бяха изчезнали под прикритието на нощта, когато един от войниците на Релстон внезапно извика:
	— Не бива да им позволяваме да се измъкнат! Дръжте ги!
	Изведнъж настъпи неописуем хаос.
	— Убивайте само в краен случай! — викна Страк.
	Не можеха да стигнат конете, които бяха останали от другата страна на конния отряд от Гривеста гледка.
	— Да изчезваме! — нареди Страк.
	Той се шмугна в храсталаците и побягна, като се стараеше да не стъпва върху изгнили клони. Имаха късмет, че земята беше подгизнала, дебелият слой размекнати листа поглъщаше шума от стъпките им. Напрегнал сетивата си до краен предел, той едва успяваше да следва дружината.
	Не след дълго излезе на открита поляна и в бледата светлина на приближаващата се зора успя да различи стъпки в калта, които водеха по склона на отсрещното хълмче. Страк хукна нагоре, прехвърли билото на хълма и се озова в още една горичка, сред която се бяха спрели и останалите Върколаци.
	— Тук трябва да сме в безопасност поне за известно време — рече запъхтяно той.
	— Брей, тъй ли смяташ? — изръмжа Хаскеер от сенките до него. — Вземи първо се поогледай.
	Отвъд горичката се простираше Калипарския залив, който ги обграждаше от три страни. Бяха се скрили на неголям полуостров и войните на Релстон пресичаха дерето, което ги делеше от голямата земя.
	— Какво ще правим? — попита с истерични нотки в гласа Хаскеер. — Ще плуваме?
	— Защо не изпиеш целия залив с голямата си уста? — сопна му се Джъп.
	Оркът и джуджето се измериха с гневни погледи. Койла също си изпусна нервите.
	— Ти и твоите проклети звезди сте виновни за всичко! — кресна тя и сряза с ножа си висящата на колана му кесия.
	Дъното на кесията се разтвори. Страк гледаше как звездите изпадат отвътре. Протегна ръка и се хвърли напред. Но закъсня. Пръстите му докоснаха четирите съединени звезди и ги запратиха още по-нататък между дърветата.
	Докато пантеонистите се приближаваха отдолу с бойни крясъци, Страк не можеше да свали очи от петата звезда, която тупна на мъхестата земя и отскочи като топка.
	Нито той, нито някой от орките беше забелязал мократа фигура, която наблюдаваше сцената от покрайнините на горичката.
	Страк отново посегна, този път за да улови самотната звезда, но тя се удари в пръстите му и се търколи към останалите четири. Страк разтвори ръце, загреба звездите и ги притисна към гърдите си.
	По-скоро почувства, отколкото ги чу да се съчленяват. Мозайката се бе подредила.
	И тогава светът се завъртя пред очите му.


>>	21.

	Непрогледен мрак.
	Усещане за хапещ студ и странно мравучкане в корема, сякаш летеше през пространството. В главата му шумеше и не чуваше нищо. Протегна ръка, но нямаше за какво да се улови наоколо.
	И тогава изведнъж се приземи.
	Претърколи се напред и ръцете му се заровиха в нещо студено и ослепително бяло. Шокът от удара го накара да се свести.
	Сняг.
	Сняг и заслепяваща светлина там, където допреди малко бе тъмна нощ. Ниско над хоризонта висеше безцветно светило, което може би беше слънцето.
	Завладя го паника.
	Извика, но не чу гласа си. За миг помисли, че е оглушал. След това звукът се върна, десетократно усилен. В лицето го блъсна арктичен вятър, който сякаш се опитваше да разкъса дрехите му. Страк присви очи и се озърна. Едва успя да различи наблизо приведените фигури на другите Върколаци.
	Той се надигна и този път вятърът го удари с цялата си сила. Разтвори пръсти и установи, че все още стиска петте съединени звезди. След това пристъпи неуверено към Джъп и Койла, които тъкмо се изправяха на крака.
	— Къде сме? — запитаха и двамата, оглеждайки се изумено. — Къде са другите?
	Скоро и останалите членове на дружината се скупчиха около тях. Всички слязоха в една вдлъбнатина, където вятърът не се усещаше толкова. Лицата им вече бяха покрити с бързо вледеняващ се сняг.
	— Какво става, по дяволите! — провикна се Хаскеер.
	— Предполагам, че сме върху ледниците — Страк тракаше със зъби от студ.
	— Какво? Как?
	— Да оставим тези философски спорове — намеси се Койла. — Въпросът сега е как да не замръзнем от студ.
	Неколцина от орките бяха успели да си вземат завивките и раниците, когато бяха побягнали от долчинката. Но повечето, между които Страк и Койла, нямаха никакви допълнителни дрехи.
	— Джъп — едва успя да произнесе Страк, с мъка помръдваше устните си. — Защо не се покатериш на някое високо място? Опитай се да се ориентираш къде сме.
	— Разбрано, капитане! — джуджето скочи и изчезна сред виелицата.
	Притиснати един до друг, за да запазят топлината на телата си, останалите орки се опитваха да осмислят случилото се и да намерят някакво рационално обяснение.
	— Всичко е заради проклетите звезди — повтори отново Койла.
	— Да, но ни спасиха от сигурна смърт — посочи разумно Алфрей.
	— Да бе и вместо това ще загинем от студ — тросна се огорчено Хаскеер. — Да знаехме поне къде сме.
	— Някъде върху северното ледено поле — отвърна Страк. — Слънцето е почти на юг от нас, само дето не знаем дали е сутрин, или вечер.
	Той посегна с вкочанени пръсти към кесията, сетне си спомни, че Койла я беше разсякла. Беше пъхнал машинално звездите в палтото си. Едва сега забеляза, че ръкавиците му бяха затъкнати в колана.
	— Скоро ще узнаем отговора — подхвърли Алфрей. — Ако доживеем де. — Изведнъж го споходи друга мрачна мисъл. — Ами ако това е дело на Дженеста? Тя обича да прави такива номера.
	— Не — поклати решително глава Койла. — Ако беше тя, щеше да ни отведе при себе си, а не да ни захвърли тук. Нали иска да ни залови живи и да докопа звездите.
	— Както и да е — поклати глава Страк. — После ще умуваме. Сега да видим с какви припаси разполагаме.
	След кратко тършуване из джобовете и раниците установиха, че разполагат с малко изсушено месо, няколко комата хляб и две манерки с алкохол. Твърде малко за двайсет и четири изгладнели орки. Опитвайки се да прикрие разочарованието си, Страк посочи един от оръженосците, който се бе увил с одеяло.
	— Калтмон, иди да провериш къде се запиля Джъп.
	Оръженосецът се надигна неохотно и задрапа нагоре по заледения хълм. Ала малко след това се появи отново, следван по петите от джуджето.
	Джъп приклекна до тях и пъхна вкочанени пръсти в устата си, опитвайки се да ги размрази с дъха си.
	— Има доста цепнатини — едва успя да докладва той през тракащите си зъби. — През някои от тях преминават ледени мостове, но се съмнявам, че ще издържат теглото на средно голям орк. Все пак ми се струва, че зърнах път да се спуснем от ледника. — Той кимна в посока, която по мнение на Страк бе на югоизток. — Защото тук сме доста на високо. — Докато говореше, дъхът му замръзваше по брадата му.
	— Да видя нещо друго? — попита Страк.
	— Никакви признаци на живот. Никакви следи от дим в небето. Никакви къщи. Стори ми се, че мярнах някакво движение, но каквото и да бе, беше доста далече.
	— Такъв грозник като теб ще изплаши всеки, който има поне малко акъл — захили се Хаскеер.
	Джъп дори не си направи труда да му отвърне. Страк не пропусна да отбележи, че студът бе забавил реакциите на всички.
	— Добре — рече той. — Първо да се смъкнем от проклетия ледник, а после ще потърсим убежище и храна.
	Джъп поведе дружината, а Койла и Страк останаха на опашката. Не след дълго обаче, заради ослепителната белота пред очите им заиграха тъмни петна. Като накуцваха по заледената кора на ледника и заобикаляха снежните преспи, които можеха да погълнат цял орк, те се отправиха на югоизток. Мина цяла вечност, преди да се изкачат на един зъбер, от който се откриваше гледка надалече.
	Зад тях, право на север и докъдето им стигаше погледът, се простираше ледникът, страховит в своята необятност. Той се простираше по целия хоризонт — исполински паметник на човешката глупост, довела до изчерпването на магията в Марас-Дантия. Струваше им се, че ледникът сякаш е надвиснал над тях, заплашвайки всеки миг да ги смаже. Докато го разглеждаха, зяпнали от почуда, от него внезапно се отдели грамаден къс и рухна с грохот надолу. Вдигнаха се огромни облаци снежен прах, а натрошените остатъци от ледения блок се търкаляха близо половин миля. Това само ги накара да ускорят спускането си по зъбера. За щастие не целият бе покрит със сняг. На места се подаваха огромни канари. Въпреки това не беше никак лесно да се закрепват за него. Понякога се пързаляха, друг път едва пристъпваха, рискувайки да полетят в пропастта.
	Когато най-сетне се озоваха в подножието на зъбера, те спряха да си поемат дъх. Тук поне вятърът бе поотслабнал. Освен това зъберът прикриваше и страховитата гледка на надвисналия ледник. Дори това бе достатъчно, за да се поободрят.
	Под тях, там където ледникът опираше в тундрата, земята бе вдлъбната, сякаш хлътнала под неимоверната му тежест. Беше посивяла от лишеите, с които бе обрасла и набраздена от тънките, криволичещи линии на потоците. Далеч на хоризонта се виждаше тънка черна линия, вероятно гора. Трудно беше да определят, тъй като слънцето блестеше право в очите им.
	— Ако успеем да слезем долу — заяви Страк, като пляскаше замръзналите си ръце, за да пробуди кръвообращението в тях, — сигурно ще намерим къде да се приютим. И с какво да запалим огън.
	— Ако! — подчерта намръщено Хаскеер. — Аз съм орк, а не шибана планинска маймуна.
	Но пътят надолу не беше толкова лесен, колкото изглеждаше. Понякога стигаха до задънени участъци и трябваше да се връщат и да дирят други пътеки.
	— Нямате ли чувството, че някой ни следва? — обади се Койла.
	— Да бе — потвърди Джъп и се почеса по врата.
	Страк призна, че и той има подобно усещане.
	— Може да е някоя от онези прокълнати снежни жени — подметна Койла, опитвайки се да бъде духовита.
	— Това са само митове — отряза я Алфрей. — Трябва да се пазим от снежните леопарди. Зъбите им са като наточени кинжали.
	— Благодаря, че ми каза.
	Известно време вървяха смълчани.
	— Виждам, че Джъп си остава все тъй надарен съгледвач — подметна подигравателно Хаскеер, когато отново се наложи да се връщат обратно.
	Пътят беше тесен и орките крачеха съвсем близо един до друг. Въпреки това Джъп се притисна до стената и пропусна онези, които бяха зад него. Когато Хаскеер го застигна, той неочаквано протегна ръка и го улови за гърлото.
	— Мислиш ли, че можеш да се справиш по-добре от мен, глупако?
	Хаскеер повдигна рамене и изръмжа:
	— И слепец на куц кон би се справил по-добре.
	— Върви отпред тогава.
	Хаскеер застана начело на колоната и продължиха. Все още им се струваше, че спускането ще продължи цяла вечност. Един оръженосец се подхлъзна и само благодарение бързата реакция на съседа му бе спасен от сигурна смърт. След това продължиха още по-бавно, като се държаха за дрехите на тези пред тях.
	Вместо да се спусне зад хоризонта, слънцето се търкаляше ниско над него. Нямаха никаква представа колко време беше изминало, откакто се бяха отправили на път. Едно бе сигурно, че наближаваше нощта и заедно с нея — ниски и черни облаци. Те закриха слънцето и светлината му стана съвсем мъждива. Заваля ситен, твърд сняг.
	— Само това ни липсваше — промърмори Джъп.
	Най-сетне успяха да слязат от зъбера. Хаскеер се засили и прескочи последните няколко метра, които ги деляха от равнината. Другите се събраха един по един край него. Не бързаха да се отдалечават от ледника, с надеждата, че той ще им пази завет.
	— Видяхте ли това? — извика неочаквано Джъп. — Светлината ей там. — Той посочи към една издатина в ледника.
	— Нищо не виждам — поклати глава Хаскеер. — Сторило ти се е.
	— Не ми се е сторило — озъби се джуджето. — Там има нещо!
	Страк застана между тях, преди свадата да прерасне в нещо по-сериозно.
	— Джъп, може да е било някакво отражение. Но нищо не пречи да проверим. Лично аз не съм голям почитател на идеята да лагеруваме на открито. Бих искал да се настаним някъде на завет, преди съвсем да се е стъмнило.
	Изведнъж ледникът се пропука оглушително. Леден блок с размерите на къща започна да се търкаля към тях. Орките се разбягаха из тундрата, като се пързаляха по замръзналата кал. Спряха едва когато решиха, че са се отдалечили на безопасно разстояние. Алфрей, който пръв се измори, бе изостанал малко зад тях.
	— Тук няма да ни достигнат — обяви Хаскеер, пуфтейки.
	— Не съм сигурен — възрази Алфрей. — Погледнете какво се задава!
	Право към тях се носеше глутница зверове с гъвкави котешки тела. Заради снежнобялата си козина едва се различаваха в сумрака.
	— Строй се! — извика Страк и се затича към Алфрей.
	Като видя, че Страк се връща при него, Алфрей се обърна. Картината, която съгледа, би накарала всеки друг да потрепери. Петте чудовища почти го бяха застигнали.
	Страк стигна до него и вдигна меч. Водещият снежен леопард се стресна от неочакваната му поява и се препъна. Претърколи се през глава, задраска по леда и отново се изправи.
	— Скрий се зад мен! — извика Страк на Алфрей, без да сваля поглед от чудовището. Два от леопардите започнаха да кръжат около него, дебнейки възможност да го нападнат. По-дребният направи лъжливо движение, а по-едрият скочи отново. Полуизвърнат към първия, Страк едва съумя да се измъкне от ноктите на втория. В последния момент успя да замахне с меча. От предната лапа на леопарда рукна кръв. Обезумялото животно нададе яростен рев и отстъпи.
	За кратко време леопардите обикаляха в кръг извън обсега на оръжията им.
	Койла нареди на останалите орки да се скупчат по-плътно. Три леопарда наобиколиха по-голямата група, но ги посрещна непреодолима стена от метал. Те обаче пречеха на Алфрей и Страк да се присъединят към другарите си.
	Отново водачът на групата пръв поде атаката срещу Алфрей. Ноктите му се впиха в ръкава на стария орк и той падна на земята. Но Страк мигом се изправи над него и размаха меч. Острието му остави червена резка по хълбока на едрото чудовище. Леопардът отново се отдръпна.
	Страк се озърна. Останалата част от дружината бе твърде далеч, за да може да им помогне.
	— Добре ли си, старче? — попита задъхан Страк.
	— Да. Само престани с това „старче“! — отвърна Алфрей.
	Страк така и не успя да отговори. Снежните леопарди отново скъсиха дистанцията и възобновиха смъртоносната си игра. Един след друг те подхващаха лъжливи атаки. Той си даваше сметка, че няма да може да ги задържи още дълго, но не смееше да откъсне поглед от тях, дори за да види какво прави Алфрей.
	Проклинайки вкочанените си непослушни пръсти, Алфрей ровичкаше в торбата си. Най-сетне, почти когато бе изгубил надежда, той извади глинена стомничка. Измъкна тапата, изля част от съдържанието й върху снега и едва успя да отскочи назад. Лумнаха тюркоазени пламъци, които го опърлиха по веждите. Едрите котки отскочиха изплашено назад.
	— Какво е това? — попита Страк.
	Алфрей не отговори. Беше извадил руло бинт и го нанизваше на острието на меча си. След това го потопи в бушуващия пламък, извъртя рязко ръка и го хвърли право на гърба на младия леопард. Пламъците обхванаха в миг козината му и достигнаха до подлежащия мастен слой. Само след няколко секунди животното се превърна в огромна факла. То нададе оглушителен рев и побягна накъдето му видят очите. Скоро мракът го погълна. Междувременно синкавият огън се разширяваше и достигна до краката на Алфрей.
	Останалите котки продължиха да обикалят орките, като следяха бдително движенията им. После и четирите се нахвърлиха едновременно върху тях. Страк се подпря на коляно и вдигна меч пред себе си. Той изчака един от леопардите да се приближи и замахна рязко. Наточеното като бръснач острие се заби право в корема на чудовището и оттам се изсипаха разкъсани черва, от които се разнесе отвратително зловоние. Водачът на глутницата се просна върху разкъсания си корем и остана да лежи безпомощно. Страк едва сега намери време да изтрие насълзените си очи.
	Пое си дъх, но се закашля от дима.
	Застанал от наветрената страна, Алфрей бе в по-изгодна позиция спрямо огъня.
	— Благодаря, Страк — рече той.
	— Можеш ли да го направиш отново?
	Алфрей разклати стомната. Чу се плискане.
	— Има за още веднъж или два пъти.
	— Да тръгваме тогава.
	Без да има представа, че двамата се приближават към дружината, Койла издърпа меча от ръката на един от оръженосците и се насочи към най-близкия леопард. Стовари меча върху гърба му, острието се заби дълбоко. Чудовището продължаваше да драпа с предните си крака и трябваше да изминат няколко секунди, преди да осъзнае, че задните му са парализирани. Койла се приближи отзад и го съсече през врата. Върху снега се образува огромно алено петно.
	Оставаха само два леопарда. Докато Алфрей и Страк се приближаваха, знахарят отново прибягна до номера с горящия бинт. Така прогониха още един леопард, но на дъното на стомната бяха останали само няколко капки.
	Последното чудовище изпадна в паника при вида на горящия си събрат. Отскочи назад, без да се оглежда, и се наниза право на меча на Страк с такава сила, че острието се заби в гърдите му до дръжката. Животът бързо гаснеше в изумрудените му очи.
	При падането си чудовището бе изтръгнало меча от ръката на Страк. Капитанът на Върколаците изруга и посегна към камата на пояса си. Но не беше необходимо — леопардът бе мъртъв. Страк приседна уморено върху огромното туловище и промълви:
	— Одерете го и му вземете кожата. Може да ни потрябва.
	Светлината постепенно намаляваше. Снеговалежът спря също така неочаквано, както бе започнал, и в тъмното небе заблещукаха звезди, които се отразяваха върху ледената покривка. Когато луната изгря, тя освети и дружината, кретаща уморено назад към ледника. Сиянието й едва стигаше, за да се ориентират в нощта.
	— Видяхте ли? — провикна се по някое време Джъп и закова. — Нали ви казах, че имаше светлина!
	Пред тях се издигаше гигантски замък от лед.


	Докато се приближаваха, те неусетно забавиха крачка, изпълнени със страхопочитание.
	Дворецът бе огромен, стройните му кули се издигаха високо и сияеха на лунната светлина. Белотата му караше ледника отзад да изглежда мръсен. Фасадата му се опираше на изящни арки. Статуи се спотайваха в тъмните ниши, неразличими заради плътния слой замръзнал сняг по тях.
	Може би щяха да го вземат за призрачно видение, ако не бяха светлинките, които мъждукаха в прозорците на кулите му.
	— На дневна светлина сигурно нямаше да го забележим — подхвърли Койла, вдигнала смаяно глава.
	— Но след като го намерихме, не е зле да влезем вътре — предложи Джъп. — От този вятър ми измръзнаха топките.
	Водени от Джъп, Върколаците се отправиха към двореца. Изглежда никой не го охраняваше. Огромните му врати зееха широко отворени. Орките минаха през тях. Чувстваха се нищожни пред исполинските им размери.
	В средата на двора имаше замръзнал фонтан. Преспи обгръщаха дръвчетата около него.
	— Бил е наистина великолепен, преди да го погълне ледът — прошепна Койла.
	— И още как! — кимна Хаскеер. — Преди да се появят човеците и да оплескат всичко. Ей, някой знае ли как се влиза вътре?
	Останалите поклатиха глави. Джъп обикаляше покрай стените и се вглеждаше внимателно, но засега не бе видял никаква врата.
	— Ехей! — продължи да вика Хаскеер. — Има ли някой тук? — Гласът му отекна в стените и предизвика малка лавина от покрива. Но отговор не последва.
	Изведнъж в лицата ги блъсна силен вятър. Всичко изчезна зад бяла пелена.
	Отвън бушуваше виелица.


	Дженеста изруга и бутна назад бъчвата със съсирена кръв. Беше изгубила надежда, че този път ще се получи. Мислите й се гонеха в кръг, проваляйки опитите й да се съсредоточи.
	Глождеше я подозрението, че Върховната жрица на Гривеста гледка бе тръгнала да преследва Върколаците, но нямаше представа за причината. Каквато и да бе тя, трябваше да е достатъчно важна, за да накара Криста Галби да пропусне аудиенцията при кралицата.
	Но какво значение имаше? Нека онази глупачка изтощава конете и хората си в безплодни гонитби. Всичко, от което се нуждаеше Дженеста, бе малко повече информация.
	Да можеше кръвта да се съсирва по-бавно. Сега виждаше само разлято бяло петно.
	Тя щракна с пръсти и един от прислужниците й поднесе чаша изворна вода. Кралицата въздъхна и се върна към заниманията си.
	В началото бе уверена, че е сбъркала някъде. После чу нечий глас. Женски, висок, припяващ монотонно.
	Санара отново си говореше сама.
	Дженеста се наведе напред и картината пред нея доби по-ясни очертания.
	Санара стоеше изправена до прозорец, закривайки го частично с тялото си. Дженеста си даде сметка какво бе станало. Фокусът й бе бил разположен прекалено високо, ограничавайки се с ледената пустош отвъд прозореца. Нещо — смущения в етера може би — бяха смутили възприятията й при първия опит. Тя премести внимателно поглед надолу и го прикова върху лицето на сестра си.
	Но тъкмо преди да проговори, нещо я накара да спре. Игнорирайки Санара, тя се загледа отвъд рамото й, през прозореца. Нещо там помръдваше и видът му предизвикваше странно вълнение в душата й.
	През танцуващите снежинки тя съгледа Върколаците, сгушени в един от ъглите на замръзналия двор. Някои от тях бяха опръскани с кръв. Щом ги позна, устата й се напълни със слюнка, но си наложи да овладее жаждата си за разплата. Точно сега не биваше да губи и частица от концентрацията си.
	Тя изпрати съзнанието си право към ослепяващата белота.
	— Как, по дяволите, са се озовали там? — не спираше да се пита. — Освен ако…
	Тя се сепна и замлъкна. Сега това нямаше значение. Най-важното бе, че знаеше къде са.


	Само на миля от свилената шатра, където Дженеста се опияняваше от зловещата игра с кръвта на посечения воин, Криста Галби и отрядът й се прибираха през портите на Гривеста гледка. Свечеряваше се и върху наблюдателниците трепкаха сигнални факли.
	Върховната жрица погледна към перления гейзер от магична енергия, но видът му пробуди в душата й болка от загубата на реликвата. Тя разтърси глава. Всичко, което искаше сега, бе да си е у дома, при Айдан. Утре щеше да се оправя с последствията.
	След като се раздели с Релстон и останалите, тя се отправи към дома си. Донякъде я придружи Ярно, водачът на храмовата охрана.
	Ала когато наближиха, тя дръпна юздите и спря коня, усетила, че стомахът й се свива от странно предчувствие. Къщата тънеше в мрак. От комина не се виеше дим, нито из въздуха се носеше уханието от вкусните гозби на Мерилис.
	Тишина и мрак.
	„Какво означава това? — запита се жрицата. — Нима Мерилис е оставила огъня да изгасне? Хубаво ще й се накарам.“
	Говореше си така, защото дълбоко в себе си се боеше да не се е случило най-лошото. Скочи от коня и изкатери стъпалата към вратата. Вече не беше Върховна жрица, а изплашена майка.
	Вратата се отвори още щом я докосна. Къщата изглеждаше пуста сега, когато бе престанала да функционира като болница и пациентите бяха преместени другаде или погребани.
	Обикаляше от стая в стая и викаше:
	— Айдан? Мерилис?
	Но само ехото й отговаряше. Ледени пръсти стискаха бясно тупкащото й сърце.
	Какво може да се е случило? Дори Мерилис да бе излязла за малко, нали Айдан трябваше да е тук. Ами ако е станало нещо с него? Ако пак се е разболял? Ако е… мъртъв? Изведнъж в съзнанието й изникна видението на безжизненото му тяло, положено в стария дървен храм, който все още използваха. Кожата му бе восъчнобледа, осветена от подредените наоколо свещи.
	Напълно обезумяла от тревога, тя изтича навън и заблъска с юмруци по вратата на съседната къща. Но и там нямаше никого.
	С обляно от сълзи лице Криста побягна по улицата, като спираше минувачите и ги питаше:
	— Да сте виждали сина ми? Да знаете къде е Айдан?
	Никой не знаеше.


>>	22.

	Орките се притискаха един към друг, сгушени под купчина одеяла и наскоро одрани леопардови кожи.
	Бяха се разположили в най-закътания ъгъл на двора. Ала дори тук от двете им страни бе навял сняг, а заради виелицата не виждаха нищо на повече от няколко крачки.
	И тогава вихрушката неочаквано се уталожи. Страк подаде предпазливо нос. Сред разпокъсаните облаци над тях прозираха звезди.
	— Ей, Джъп! — извика той. — Вземи двама оръженосци и идете да потърсите някакъв вход за двореца. Ако останем тук през нощта, до сутринта ще сме замръзнали.
	— И гледай да си изкараш прехраната — добави с изтощена усмивка Хаскеер.
	— Като знаеш толкова, върви и ти с него — нареди Страк.
	Джъп избра двама оръженосци и заедно с Хаскеер потъна в бялата нощ. Останалите Върколаци се свиха отново под завивките. За да не заспят, взеха да обсъждат кой кога, как и защо бе построил този приказен дворец. Койла стигна до извода, че създателят на подобна красота неминуемо притежава благородна душа. Останалите обаче не бяха съгласни с нея.
	Не след дълго чуха приглушени ругатни от другия край на двора. Страк отново подаде глава и съобщи на останалите:
	— Връщат се. Да видим какво са открили. Ей! — провикна се той. — Намерихте ли нещо?
	— И още как — отвърна Хаскеер. — Отзад има врата. Нямаше да я забележим, ако вътре не блещукаше светлина. Оставих оръженосците да я пазят. Ако не друго, там поне е по-завет.
	Останалите се надигнаха, раздвижвайки с мъка вкочанените си тела. Загърнати в одеяла и леопардови кожи, те пресякоха двора като причудлива процесия от скитници. Двореца ги посрещна със зловеща тишина.
	Водени от Хаскеер, те заобиколиха огромната сграда и се озоваха от задната й страна, където надвисналата ледена планина я бе обхванала в обятията си. Ала там, където сградата опираше в ледника, се виждаше огромна пукнатина, озарена от бледо, трепкащо сияние.
	— Не смяташ ли, че е опасно? — попита Алфрей, припомняйки си как от ледника се бе отчупил огромен къс.
	— Не е опасно само вкъщи — отвърна кисело Хаскеер. — Ако мислиш, че ще се справиш по-добре, действай.
	Щом се спуснаха в пукнатината, те дочуха равномерни удари и ругатни. Свърнаха зад ъгъла и спряха зад Гант и Лиффин, които пробиваха с мечовете си отвор в ледената стена, сковала входа. Скоро към тях се присъединиха и останалите орки. От тавана започна да се сипе дъжд от висулки.
	— Спрете! — извика Страк, когато една остра като кама висулка едва не се заби в главата му. — Постъпвате необмислено. Така по-скоро ще си навредим, отколкото да пробием отвор. — Той извика Алфрей. — Остана ли ти още от онази течност?
	— Може би. — Алфрей бръкна в торбата с лекарствата. — Даде ми я един лечител от клана на Кеппатаун. Предупреди ме, че става избухлива, като се смеси с вода.
	— Точно каквото ни е нужно. Ей, вие там! Дръпнете се назад и оставете всичко, което може да се запали.
	Върколаците започнаха да свалят раниците и торбите си. Заедно с няколко парцаливи дрехи, кутии за прахан и част от бинтовете на Алфрей, те образуваха купчина, която се издигаше до средата на масивната врата.
	Алфрей изпразни отгоре съдържанието на стомничката, а Страк разтопи между дланите си малко сняг. Веднага щом го изсипа върху купчината от нея лумнаха пламъци. Скоро огънят се разгоря с пълна сила и цепнатината се изпълни с дим. Орките от предните редици започнаха да кашлят сподавено, докато тези отзад натискаха да се приближат до топлината на огъня. Настъпи блъсканица и суматоха.
	Изведнъж над главите им надвисна огромен леден къс. Орките се втурнаха изплашени назад.
	Леденият къс се отдели от вратата и се стовари с трясък на пода, вдигайки облак от ситен, снежен прашец. Когато шумът утихна, орките пристъпиха напред.
	И замряха.
	Върху стъклените врати бяха изрисувани листа, инкрустирани със златни нишки. През тях се прецеждаше мека светлина. Изработката им бе толкова майсторска, че изглеждаха изпъкнали, ала когато Страк протегна ръка, докосна само гладко стъкло.
	В мига, когато пръстите му опряха във вратата, тя се разтвори. Завладени от благоговение, орките пристъпиха внимателно прага. Сетне спряха смълчани и се огледаха. Намираха се във вътрешността на просторна зала, чиито сводести стени се издигаха толкова високо, че подпорите на тавана изглеждаха миниатюрни. Към залата се отваряха множество врати, извиваха се и няколко мраморни стълбища. Всеки сантиметър от двореца бе изкусно резбован, но гъстите сенки им пречеха да различават рисунките. Ухаеше на есен.
	Джъп пристъпи бавно напред. Дори тихите му стъпки отекнаха надалеч.
	— Не ми харесва това място — прошепна Койла.
	Думите й прокънтяха оглушително.
	Страк се извърна, споходен от странното усещане, че някой ги наблюдава. Но наоколо нямаше жива душа. Той продължи към вътрешността на двореца и когато подмина центъра на залата, забеляза нещо някъде по средата на централното стълбище.
	Беше жена, облечена в бяло.
	Беше подпряла ръка на парапета. Черната й коса я обгръщаше като наметало — дребна фигура на фона на огромния дворец.
	— Коя… — Той се покашля. — Коя сте вие?
	Тя не му отговори. Вместо това произнесе с тъничък гласец:
	— Напуснете двореца. Побързайте!
	— В тази буря? Ще измръзнем до сутринта.
	— Повярвайте ми, тук е далеч по-опасно. — Неочаквано тя се преви и изстена болезнено, а красивото й лице се разкриви от ужас, когато хвърли поглед назад.
	— Вървете си! Вървете си веднага!
	— Но какво има? — попита Страк и постави крак на първото стъпало.
	Тя не отговори. Той започна да се катери, като вземаше по две-три стъпала наведнъж.
	Щом стигна до нея, спря и промълви:
	— Ние ще ви пазим.
	— Късно е — изсмя се отчаяно жената.
	През вратата зад нея нахлу цяла глутница смразяващи кръвта създания.
	Приличаха на демони, онези ужасяващи призраци, за които се говореше, че посрещали нещастниците в преддверието на Ксентагия с огнени камшици.
	Долу в огромната зала наизлязоха още подобни твари и наобиколиха малката група орки.
	Нямаше две еднакви сред тях. Телата им, прегърбени, със закривени крайници, меняха непрестанно формата си. Дори лицата им се топяха и преобразяваха. Появяваха се и изчезваха облещени очи, зъби или клюнове. Кожата им се напукваше като презрял плод. Някои имаха криле като на прилеп, ала всички, без изключение, бяха въоръжени с дълги закривени нокти. Бяха толкова отвратителни, че Страк едва успя да сподави гаденето си.
	Бяха поне петдесетина.
	Орките ги оглеждаха, сковани от страх.
	— Хвърлете оръжията! — предупреди ги жената.
	— Няма да стане! — опъна се Хаскеер.
	— Но това е едничката ви надежда! Нима мислите, че можете да се биете с тях? Слуагите няма да ви убият, ако не ги нападнете.
	Страк отстъпи бавно назад и се върна при дружината. Щом ще умира, не искаше да бъде сам. Две от гадините го последваха надолу, като размахваха нокти пред лицето му. Когато стигна при Върколаците, те спряха и се изправиха на задните си крака, разтворили зловонните си пасти.
	— Най-добре да я послушаме! — извика Страк и хвърли меча си на пода. Оръжието издрънча и останалите орки трепнаха изненадани. Слуагите отстъпиха малко назад, като продължаваха да извиват сивкавите си тела.
	Осъзнали, че са в безизходица, останалите орки последваха примера му. Чудовищата продължаваха да ги разглеждат застрашително, докато и последният меч се озова на пода.
	— Мислех, че слуагите ги има само в приказките — прошепна Койла.
	— Аз пък ги смятах за създания от ада — добави Алфрей.
	Страхът тегнеше над орките като отвратителна смрад. Изведнъж в залата отекна зловещ глас.
	— _Предайте ни инструментумите!_
	Страк се извърна, но не можа да определи кой от демоните бе проговорил. Съдейки по изненаданите им лица, орките също бяха чули нареждането.
	— Не са у нас — отвърна Страк.
	— _Лъжеш!_ — отвърна същият глас. — _Усещаме силата им._
	— _Те посягат към нас._
	— _Викат ни._
	— _Предайте ни инструментумите и ще ви оставим живи._
	Зашеметен, водачът на Върколаците пъхна ръка под куртката си. Пръстите му бяха плувнали в пот. Въпреки това той успя да отдели една от звездите от общата маса, която бяха образували. Останалите звезди още бяха слепени една за друга, сякаш бяха едно цяло. Страк завъртя звездата между пръстите си. Беше петолъчната зелена звезда, която бяха взели от Троица. Стори му се, че оттогава е изминала цяла вечност. Пусна я в пазвата си, измъкна останалите четири и ги подаде.
	Змиеподобна ръка се пресегна и ги дръпна от неговата.
	— _А другата? Къде е другата?_
	Страк преглътна изплашено.
	— Не можахме да я вземем.
	— _Тогава ще страдате вечно._
	Нетърпима болка взриви главата на Страк. Имаше усещането, че някой е пъхнал вътре запалена факла. Той притисна слепоочията си с юмруци и падна на пода. Около него останалите Върколаци също се гърчеха в неистови болки.
	— Чакайте! — едва намери сили да извика Страк. — Исках да кажа, че не е тук с нас. Но можем да я донесем.
	Болката отслабна.
	— _Кога? Кога можете да я донесете?_
	— Тя е при другата част от отряда — излъга той. Една ослепителнобяла светкавица изригна в главата му. — Те идват… идват насам.
	— _Кога ще са тук?_ — попита гласът.
	— Не зная. Разделихме се във виелицата. Но ще дойдат. Утре, когато бурята утихне.
	— _В такъв случай ще ви убием веднага._
	— Ако не им подадем сигнал, няма да влязат в двореца. — Той се втренчи в най-близкия слуаг. — Аз съм единственият, който го знае. И няма да го издам, колкото и да ме мъчите.
	Страк дочу някакъв разговор, но не можеше да различи какво се казва.
	— _Добре тогава_ — произнесе след време същият глас. — _Ще ви оставим да живеете до утре._
	— _Но ако до здрач_ — добави друг глас, — _не получим инструментумите, няма да напуснете живи това място._
	— _И ще проклинате всеки миг от съществуването си._


	Слуагите ги подкараха нагоре по стълбището. Когато преминаваха покрай жената, тя неочаквано се сепна, сякаш се пробуди от сън, пристъпи мълчаливо между Койла и Страк и тръгна редом с тях нагоре.
	Изкачването продължи дълго. Когато стигнаха горе, жената трепереше от изтощение. Без съмнение се намираха в най-високата кула, която бяха забелязали леденото поле. Тук бе далеч по-студено, отколкото в залата.
	Тъкмо когато излизаха на горната площадка, единствената врата пред тях се разтвори. Страк забеляза, че тя няма нито дръжка, нито ключалка. Кой знае защо този факт се отпечата в съзнанието му, докато плъзгаше поглед към овалната стая зад вратата. Тя също бе озарена от златиста светлина, макар да не виждаше никакъв източник. Сякаш самият въздух сияеше. И тук стените бяха покрити с рисунки, повечето на огромни страшилища. Вкаменени изображения на демоните около тях. Дълги жълти завеси се спускаха от извития таван.
	Слуагите се отдръпнаха настрани. Страк си пое въздух и поведе дружината вътре в помещението. Щом влязоха, жената рухна на пода под една от завесите.
	Изведнъж вратата зад тях се затръшна. Болката, която ги измъчваше до този момент, изчезна. Джъп изтича обратно при вратата. Но още преди да успее да я докосне, преграда от светлина го отхвърли назад.
	Алфрей коленичи до него.
	— Има пулс, но е в безсъзнание. Ще се оправи… надявам се.
	Те се разпръснаха, отмествайки завесите, с надеждата зад тях да открият друга врата. Нямаше нищо освен безкрайни рисунки. В края на краищата се отказаха и насядаха по пода. Жената не беше помръднала.
	Треперейки от неестествения студ, Страк дръпна една завеса и се омота в нея като в шал. Някои от оръженосците последваха примера му.
	— Ти знаеше, че оттук няма излизане, нали? — приближи се Страк към жената.
	— Но се надявах вие да намерите изход — отвърна тя с тънкия си безплътен глас. — Сигурно искаш да узнаеш коя съм.
	— И още как — рече Койла, която също приседна до тях.
	— Не виждате ли, че и аз съм затворница като вас?
	— Все още не си ми казала името си — рече Страк.
	— Санара.
	Необходими им бяха няколко секунди, преди да осъзнаят чутото.
	— Сестрата на Дженеста?
	— Да. Но не съдете за мен по нея. Не си приличаме.
	— Да бе! — изсумтя Койла.
	— Как бих могла да ви убедя?
	— Не можеш — Койла се изправи.
	— Ти не си като нея — обърна се Санара към Страк. — Усещам, че през теб протича земната сила, както беше с някогашните орки. При това дете няма и следа от нея.
	— Гледай само да не чуе, че я наричаш дете — предупреди я Страк.
	Тя сви изнемощяло рамене.
	— Какво значение има? Утре по залез-слънце и тя ще е мъртва като всички вас. Нали не храниш илюзията, че слуагите ще ви пуснат да си вървите?
	— Напротив — надявах се да го сторят.
	— Мечтай си. Те виреят от болките и страданията на другите. Ще превърнат живота ви в безкрайна агония и пак няма да ви позволят да умрете, колкото и да ги умолявате. Вашият ужас е най-вкусната храна за тях.
	— Казвам се Страк. Ако ще мрем заедно, поне да си знаем имената.
	Вместо отговор тя махна с ръка.
	— И тъй, кралице Санара — поде той след време, с надеждата да надзърне отвъд завесата на привидното й безразличие. — Как да те наричам — Ваше величество?
	Тя поклати глава и той долови омаен аромат на рози от косите й.
	— Не. Отдавна не са ме наричали така. Не и откакто човеците изядоха магията на моята земя.
	— Твоята земя?
	— Моята земя. Моето царство. — Тя се усмихна печално. — Дженеста държеше южните земи, Адпар — страната на ниядите. Така пожела да бъде нашата майка. Но сами виждате в какво се превърна моят дял — в ледена пустош. Цели градове останаха оковани под ледниците. Някога тази страна бе богата и плодородна, имаше гори и езера. Ала когато ледовете настъпиха, моите поданици избягаха. Малцината, които останаха, загинаха. Всичко започна малко след като се качих на трона. Защо да ги виня, че го сметнаха за моя грешка? Знаете ли какво е да те обвиняват за смъртта на цяла една страна? Можете ли да си представите болката, когато твоите най-близки приятели, любимите ти същества ти обръщат гръб и те изоставят? — Очите й се насълзиха. — Опитах се да се боря, но силите ми се оказаха недостатъчни. Този дворец е всичко, което остана от моята столица — Иллекс.
	— Но защо Дженеста не ти помогна?
	Тя се разсмя натъжено.
	— Не зная доколко познавате сестра ми, но тя не помага никому освен на себе си. Тъкмо по тази причина майка ми я отпрати надалеч. Не е идвала в царството ми от много поколения насам.
	— Коя е майка ти?
	— Вермеграм.
	— Прочутата магьосница? Онази същата Вермеграм от древните времена?
	Санара въздъхна и кимна.
	— Значи в жилите ти не тече само човешка кръв.
	— Така е, също както и при моите сестри. Но Вермеграм умря преди много зими. А когато издъхна Адпар — по волята на Дженеста — аз бях там и ви наблюдавах.
	— Откъде знаеш, че и ние сме били при смъртното й ложе?
	— Отдавна те държа под око, Страк — отвърна тя и му хвърли загадъчен поглед. Ала въпреки въпросите му отказа да разговаря повече на тази тема.
	Страк потъна в мрачно мълчание. След известно време обаче реши да смени темата:
	— И как стана така, че допусна слуагите в двореца?
	— Какъв странен въпрос! Нима можех да им попреча?
	Страк не знаеше какво да отвърне.
	— Откъде се взеха? Защо са тук?
	Някогашната кралица въздъхна отново, изтегна се на пода и подпря главата си с ръка. Изгледа го с прозрачните си зелени очи, които малко му напомняха за очите на Дженеста. Лицето й имаше млечнобяла кожа без следа от люспи.
	— Те са древен народ от зората на времето. Истинско превъплъщение на злото. Вие смятате Дженеста за лоша, нали? В сравнение с тях тя е истински дилетант. Тук са, защото знаят, че рано или късно Дженеста ще узнае за инструментумите. Аз съм тяхна затворничка от много време, още преди вие да се родите. И ще бъда такава, когато слуагите ви глозгат костите. Те си мислеха, че тя ще ги намери…
	— Поне се опита — прекъсна я, без да иска, Страк.
	— И тогава ще ме разменят за тях.
	— Но за какво са им? — попита той. — Какво знаеш за звездите? За инструментумите?
	Санара гледаше право през него. Изгубена в размисли, тя дори не забеляза, че Джъп и Койла се бяха присъединили към тях.
	— Ами те, разбира се, също искат да ги използват — произнесе почти замечтано бледата кралица.
	— За какво? Какво ще направят с тях?
	— Събрани заедно, инструментумите съществуват в различните измерения.
	Джъп пръв схвана какво има предвид. Или така смяташе.
	— За това ли са предназначени? За придвижване от едно място на друго? Така ли се озовахме тук?
	Санара отметна косата си назад.
	— Те не местят никого. Исках да кажа, че веднъж съединени, те съществуват в измеренията.
	Върколаците я гледаха объркани.
	— В пространството — добави тя. — И времето.
	— Но нали те ни доведоха тук? — попита Койла и хвърли огорчен поглед на Страк.
	— Предполагам, щом не сте дошли сами.
	— Беше нощ, когато се започна, и миг по-късно — ден, когато се озовахме тук. За това ли казваш, че съществуват във времето?
	Кралицата кимна.
	— И все пак — не се предаваше Джъп — това ли е тяхното предназначение?
	Санара поклати глава.
	— Не. Това е само… страничен ефект. Но не и основната им функция.
	— А каква е тя, тогава? — попита джуджето.
	— Тя е отвъд представите на простосмъртните — отвърна Санара без да поглежда джуджето.
	Преди някой от тях да успее да заговори, отсрещната стена претърпя рязка промяна. За миг сякаш цялата стена се отдръпна назад, а сетне се върна на мястото си. Но сега там имаше мъжка фигура. Сенките скриваха лицето му, но нищо не можеше да прикрие високия му ръст.
	— Готови за бой! — извика Страк. — Неприятел!
	Орките нямаха оръжия. Но бяха близо трийсетина, а противникът — само един.
	Освен това, отдавна чакаха да си го изкарат на някого.


>>	23.

	Непознатият пристъпи от сенките, вдигнал ръце в умиротворителен жест.
	Когато ги приближи, светлината в стаята озари лицето му, което беше човешко. Сребърната бродерия на палтото му сияеше, а на колана му не се виждаше ножница.
	Това беше Серафейм.
	Някои от орките се дръпнаха уплашено и неволно посегнаха към оръжията си, преди да се сетят, че ножниците им са празни.
	Ала изненадата им по нищо не можеше да се сравнява с тази на Санара. Тя пребледня още повече, ако това въобще беше възможно и вдигна ръка към шията си. След това се надигна, пристъпи напред и падна в прегръдките на новодошлия.
	Серафейм трябваше да протегне ръце, за да я улови. Той я подхвана през кръста, а тя положи глава на рамото му. Само след секунда обаче се изправи, сякаш засрамена от това, че бе позволила да прояви слабост пред тях.
	— Мислех, че отдавна си мъртъв — рече му тя.
	— Ти го познаваш? — учуди се Страк.
	Серафейм и Санара размениха погледи, изпълнени със значение, което остана скрито за Страк. Тя кимна.
	— Как се озова тук? — попита Койла, като го разглеждаше с нескрито подозрение.
	— Това не е най-важното сега — отвърна Серафейм. — Имаме по-неотложни дела. Ще ви кажа каквото мога. Трябва обаче да ми се доверите.
	— Да бе! — засмя се иронично Хаскеер.
	— Може би аз съм единствената ви надежда — продължи новодошлият — и няма да изгубите нищо, ако ме изслушате.
	— Съгласен, стига да не дрънкаш глупости като предния път — отвърна Джъп. — Защото на нас пък не ни е до твоите приказки.
	— Вярно е, че понякога приказвам врели-некипели. Но не и този път. — Серафейм огледа застиналите им в очакване лица. — Е, добре. Какво ще кажете, ако ви съобщя, че сте откраднали цял един свят?
	Докато останалите още обмисляха чутото, Койла възкликна:
	— Какво? Ние? Малко е прекалено, като се има предвид, че го казва представител на човешкия род.
	— Но въпреки това е самата истина.
	— Не ми прилича на някоя от твоите истории — отбеляза Страк. — По-добре да ни обясниш какво имаш предвид, Серафейм, защото търпението ни започва да се изчерпва.
	— Има много за обясняване и най-добре да ме изслушате. Инак накрая ще загинете от ръцете на слуагите.
	— Готови сме — кимна Страк. — Стига да не го увърташ и да бъдеш пределно ясен.
	— Какво ще кажете, като чуете, че Марас-Дантия не е ваша земя?
	Един-двама от оръженосците се изсмяха презрително.
	— Ще кажа, че все още не е напълно притежание и на човеците — отвърна Страк.
	— Не това имах предвид.
	Страк вече започваше да се ядосва.
	— Стига с тези твои гатанки, Серафейм. Говори направо.
	— Да опитаме по друг начин. Според вас, слуагите приличат ли на същества от този свят?
	— Те са тук, нали? — намеси се Джъп.
	— Да, но виждали ли сте нещо подобно преди? Вярвали ли сте, че могат да съществуват? Или ги смятахте само за част от легендите?
	— Вгледай се внимателно в Марас-Дантия — посъветва го джуджето. — Ще видиш много различни раси. Та, освен че са отвратително грозни, какво друго толкова специално има в тези слуаги?
	— Донякъде това исках да кажа и аз. Как според вас тази земя е била заселена от толкова различни народи? Защо, мислите, Марас-Дантия е така богата на разнообразие от разумни същества? Или трябва да я нарека Центразия?
	— Само ако жадуваш да ти прережа гърлото! — извика един оръженосец. — Това е нашата земя!
	Страк го сгълча да млъкне. Сетне се обърна към човека и попита:
	— Какво целиш с този въпрос?
	— Може би е най-важният въпрос, който някога ви е бил задаван. — Той вдигна ръка, за да спре възгласите. — Потърпете още малко, ако обичате. Ще ме разберете най-добре, ако за миг се примирите с идеята, че древните народи са дошли от друго място.
	— Както и вие, хората, нали? — попита Алфрей.
	— В известен смисъл. Макар че ние с вас имаме различни представи за това… откъде са дошли.
	— Продължавай — подкани го Страк, заинтригуван.
	— Та… древните народи са пристигнали тук от други места. Повярвайте, така е. А предметите, които вие наричате звезди, са свързани с начина, по който са се преместили в този свят.
	— Нещо започна да ме наболява главата — оплака се Хаскеер. — Щом те — ние — не сме оттук, тогава откъде сме?
	— Ще се опитам да го обясня тъй, че да го разберете. Представете си, че има места, обитавани само от гремлини. Или пикси, нияди и таласъми. Или орки.
	Страк смръщи вежди.
	— Искаш да кажеш земи, където живеят само тези раси, така ли? Без да са смесени? И без човеци?
	— Точно така. И, ако не бяха инструментумите, никой от вас нямаше да е тук.
	— Включително и човеците?
	— Не. Ние винаги сме живели по тези земи.
	Последваха гневни изблици. Страк трябваше да използва целия си авторитет, за да успокои орките.
	— Серафейм, такива думи най-добре да се доказват. Къде са твоите доказателства?
	— Ще ги имате, ако планът ми успее. Няма ли да ме оставите да довърша?
	Страк кимна.
	— Напълно понятно ми е недоверието ви — обясни им Серафейм. — Това място е единственото, което познавате, не само вие, но и вашите родители. Ала уверявам ви, колкото и да сте сигурни, че ние, хората, сме нашественици, това не е така. Истината за това, което казвам, лежи тук, в Иллекс. И тя може да бъде потвърдена само ако си помагаме един на друг. Може дори да ви бъде от полза.
	Той помисли малко, сетне продължи:
	— Истината е свързана и с изобилието магична енергия в земята, която вие наричате Марас-Дантия. Или, по-точно, с някогашните богати залежи от подобна енергия. Преди много поколения, както сами знаете, хората са започнали да прекосяват Сцилантийската пустиня, дирейки нови земи и изоставяйки домовете си от другата страна на света. Те дошли тук пеш или на коне, преодолявайки нажежени пясъци и оставяйки зад себе си гробища. Само най-силните оцелявали до края, тези, които били изпълнени с най-голяма решимост. Този плодороден континент бил за тях най-голямата награда. Не било необходимо вече да се съобразяват с границите на собствените си владения. Щом нивите, от които се изхранвали, показвали признаци на изтощение, те се премествали на нови. В края на краищата кой друг ги използвал? Никой от местните заселници. Никой, който да засажда или да черпи полезните изкопаеми. И тъй, те строели, копаели в земята, изгаряли горите и засаждали култивирани растения. Повечето от тях нямали никакъв усет към земните енергии, към магията, и затова не разбирали какъв хаос предизвикват. За тях магията не била нищо повече от панаирджийско факирство, умение на ръцете, трикове, игра с фойерверки. Само малцина, които си направили труда да опознаят по-добре древните народи, разбрали, че нещата не стоят точно така. И се появили пантеонистите.
	— Какъвто си и ти — предположи Алфрей.
	— Не съм пантеонист, нито унист. Но да, аз съм познавач на изкуството. Един от малцината от моята раса, посветени в него.
	— Защо ни разказваш всичко това? Защо се забъркваш в нашите проблеми, след като можеш спокойно да останеш настрана?
	— Опитвам се да поправя стореното. Но сега не е моментът да ви обяснявам всичко с подробности. Скоро слуагите ще се пробудят от своя сън в леда. Време е да действаме.
	— Можеш ли да ни измъкнеш от тук?
	— Мисля, че да. Но планът ми не беше просто да избягаме. Пък и къде ще идете в тази ледена пустош?
	— Добре де, какъв е твоят план? — поиска да знае Страк.
	— Да си върнем звездите и с тяхна помощ да напуснете това място.
	— През портала? — обади се за първи път от началото на разговора Санара.
	— Да — кимна Серафейм.
	— Това пък какво е? — намръщи се Страк.
	— Част от мистерията, която се опитвам да ви разкрия. Но ще ми е необходима вашата помощ на опитни воини. — Той ги огледа. — Позволете ми да ви поведа по избрания от мен път — помоли ги той. — Дори да не виждате полза от това, което правим, какво можете да загубите? Във всеки един момент бихте могли да ме зарежете и да си опитате сами късмета с ужасяващия студ отвън.
	— Щом го предлагаш по този начин — рече Страк, — готов съм да рискувам. Но внимавай — предупреди го той. — Ако надушим някакво предателство или ако не ни хареса начинът, по който се развиват нещата, ще продължим нататък без теб.
	— Друго не съм и очаквал. Първата ни задача е да се доберем до подземията на двореца.
	— Защо?
	— Защото там се намира порталът към вашето спасение.
	— Повярвайте му — притече му се на помощ Санара. — Това е единственият начин.
	— Добре, засега ще изпълняваме каквото ни казваш — склони Страк. — Но не виждам смисъл да говорим за подземията, след като дори не можем да напуснем тази стая.
	— Аз мога да изляза така, както влязох, но никой друг не би могъл да го направи. Изтощаването на магията доведе до намаляване на силите ми — и с други е същото. Не бих могъл и да отворя вратата отвън. Само слуагите знаят как да го сторят. Сигурен съм, че мога да открия начина в умовете им, но не ми се ще да се приближавам към тях. По-скоро бих искал да примамим вътре един от тях. Получи ли се, идва вашата част от плана. Трябва да го надвиете.
	— Значи те могат да бъдат побеждавани?
	— О, да. Те не са нито неуязвими, нито безсмъртни, макар че са необичайно силни и дълголетни.
	— А умението им да предизвикват болка?
	— Това е задача за мен и Санара. Ние ще го нападнем мислено, а вие — с каквото ви попадне под ръка. Зная, че нямате оръжия.
	— Но ни бива да импровизираме — увери го Джъп.
	— Чудесно. Защото в никакъв случай не трябва да подценявате могъществото на слуагите. Атакувайте без колебание и с цялата си сила.
	— Разчитай на това — рече джуджето.
	— Тогава се пригответе. Започваме.
	Серафейм се скри отново в сенките.


	Той продължи да се придържа към тях и след като напусна стаята.
	Ботушите му не издаваха никакъв звук върху плътния слой от прах, покриващ коридорите. Отваряше врата след врата, готов да се скрие при първия признак за опасност, но както бе предполагал, слуагите все още не се бяха надигнали от ледените си леговища.
	По някое време небето на югоизток започна да просветлява и той долови далечен и слаб тропот, който означаваше, че слуагите се връщат. Серафейм се прилепи към мраморните стени и надзърна внимателно зад ъгъла.
	Бяха четирима, с тела, които непрестанно се меняха от едно грозно превъплъщение в друго.
	Серафейм отстъпи предпазливо назад.
	Беше се надявал да срещне по-малко, но нямаше време да изчаква друг удобен момент. Събра кураж, изпречи се на пътя им и дори вдигна ръка в подигравателен поздрав.
	В същия миг го прониза остра болка. Но той бе подготвен за това и без да губи време, побягна назад.
	Те го последваха. Двама имаха ужасяващи крайници като при насекомите и с тяхна помощ се придвижваха бързо по пода. От раменете на третия изникнаха люспести криле, които издаваха пукот, докато цепеха въздуха. Но коридорът бе твърде тесен, за да се разгънат напълно. Чудовището едва успя да се издигне и увисна над четвъртото, което наподобяваше плужек и оставяше след себе си влажна и лепкава диря.
	Серафейм с лекота поддържаше нужната дистанция. Той притича през коридора с отворените врати и достигна една тъмна галерия, където спря, за да си поеме дъх.
	По-нататък следваше спираловидно стълбище. Истински кошмар бе да се катери по безкрайните стъпала, защото силите му бързо се топяха. Преследвачите започнаха да го застигат. В душата му се зароди предателската мисъл, че може би няма да успее.
	Краката му бяха натежали като дънери, въздухът излизаше със свистене от горящите му гърди. Всяко стъпало му костваше огромни усилия. Той се вкопчи в перилата, опитвайки се да си помогне, като се издърпва нагоре с ръце. За миг, докато се озърташе през рамо, мярна протегнати към него пипала. Ужасът му придаде нови сили. Олюлявайки се, той продължи да следва спираловидната стълба. Вече не знаеше дали ще успее да се приближи достатъчно до вратата, за да се прехвърли от другата й страна. От слуагите го деляха само няколко крачки.
	Отново го прониза остра болка. Защитата му отслабваше.


	В стаята на горния етаж Страк оглеждаше мястото на предстоящото полесражение. Бяха струпали раниците, дрехите и одеялата в ъгъла, за да разчистят място за схватката. Нямаше никакви мебели, а слуагите им бяха прибрали всички оръжия.
	— Бихме могли да ги замерим с Джъп — предложи Хаскеер.
	Койла го тупна по главата.
	Това обаче даде на Страк нова идея.
	— Ей, вие двамата — той посочи двама оръженосци. — Покатерете се по издатините в стените и откачете корнизите на завесите. Всъщност дайте и завесите. Може да ни послужат за нещо.
	Времето се нижеше бавно. Върколаците започнаха да хвърлят подозрителни погледи на Санара, питайки се дали тя и Серафейм не ги бяха изиграли.
	Най-сетне се появи и самият Серафейм. Изникна до вратата като мираж в пустиня. Направи няколко крачки и падна на колене в краката на Койла.
	— Идват… — обяви задъхано. — Четирима са.
	Миг по-късно вратата отскочи и се удари в стената. Отворът й не бе достатъчно голям, за да могат да влязат и четирите чудовища едновременно. Страк забеляза, че едно от тях имаше криле и пърхаше нетърпеливо на площадката отзад.
	— Сега! — извика той.
	Двамата орки метнаха корнизите като копия. Запокитиха ги с такава сила, че прътовете пронизаха дори неестествено твърдата кожа на слуагите. Лепкава, черна течност потече от раната на единия. Той се люшна в отвора на вратата, запречвайки пътя на останалите, а тялото му започна да се изменя — от шестокрак вълк до змия, която се навиваше на кълбо върху пода.
	Неколцина оръженосци се нахвърлиха към нея и взеха да я тъпчат ентусиазирано. Лютива пара бликаше изпод подметките им, но дори това не ги спря. Най-сетне имаха възможност да изкарат върху някого яда си. Не след дълго змията спря да се гърчи и искриците на живота угаснаха в очите й.
	Тъпа болка се пробуди в главите на орките. Междувременно крилатият слуаг се нахвърли върху тях със закривените си нокти. Този път се намесиха Койла и Хаскеер, които разпънаха завесата като платно на кораб. Чудовището се вряза право в нея. Те бързо го увиха, сетне Хаскеер се стовари отгоре му с цялата си тежест. Друг орк го заблъска по главата с желязна халка, която бе изтръгнал от тавана. Върху завесата избиха зловонни петна.
	През цялото това време Серафейм не бе помръднал от мястото си до вратата. Сега пристъпи напред, следван от Санара. Двамата вдигнаха ръце в жест, който далеч не бе миролюбив. Нямаше блясъци, нито облаци цветен дим. Всъщност сякаш не се случваше нищо.
	Двама от слуагите бяха мъртви, но другите двама още не бяха влезли в стаята.
	— Прикривайте ни — нареди Серафейм.
	Страк и останалите ги наобиколиха въпреки болката, която разкъсваше мозъците им.
	Джъп надникна през отвора и веднага се дръпна.
	— Изглежда обсъждат какво да направят. На десетина крачки от вратата са. Други не се виждат.
	— Предложения? — обърна се Страк към двамата магьосници.
	Серафейм поклати глава.
	— Никакви. Успяхме да ги задържим там, но нататък поемате вие.
	Размахвайки металния корниз като боздуган, Страк поведе орките в атака.
	Насекомоподобният слуаг се втурна надолу по стълбището, пълзящият му събрат се хлъзна след него. Орките ги последваха по спираловидната стълба. Страк размахваше корниза, опитвайки се да достигне търчащия слуаг, но той избягваше ударите му с изненадваща бързина. Другият също успяваше да се задържи на известна дистанция пред преследващите го орки. Вместо в бой дружината се оказа въвлечена в главоломно преследване.
	Но когато стигнаха междинната площадка, демоните се извърнаха. Нетърпимата болка се пробуди в главите на преследвачите им. Повечето от тях паднаха на колене или се проснаха на стълбите с парализирани от агония крайници. Почти половината от дружината се оказа в безпомощно състояние.
	Койла изгуби равновесие и се блъсна в една от подпорните колони. Шлемът й изхвърча и се затъркаля надолу. Пръстите й се разтвориха и корнизът, който стискаше, издрънча върху стъпалата и се търколи долу.
	А слуагите започнаха да настъпват.
	— Ей, какво стана с помощта ви? — провикна се Страк към Серафейм.
	— Правим каквото можем — отвърна той. — Затова идват толкова бавно.
	— На това бавно ли му казваш? — присвил очи срещу отблясъците, които пораждаха болезнените изригвания в главата му, Страк размаха корниза с всичка сила.
	Краят му подкоси един от крайниците на слуага. Чудовището се препъна и падна, претърколи се от края на площадката и продължи надолу. Когато стигна следващата площадка, тупна по гръб и продължи да се клатушка, махайки безпомощно с краката си във въздуха. Ала същевременно изгарящата болка в главата на Страк се усили.
	И в този момент последният слуаг започна да се надига. Тялото му се източваше нагоре, докато накрая сякаш изпълни цялото пространство около стълбището. То се променяше бързо пред ужасените им погледи — монолитната, лъскава долна част на туловището се раздвои. В основата се оформиха масивни задни крака с нокти, озъбената му паст се разтвори и нададе ужасяващ рев. От гърдите се подадоха пипала, които започнаха да се гърчат около него. Ноктите на краката му задраскаха по пода, чудовището бързо набра скорост и се хвърли в атака.
	Хаскеер се просна на пода, насочил корниза право към приближаващия се демон, досущ както Страк бе постъпил със снежния леопард. Слуагът изпъна предните си крака и прелетя над него, като не му позволи да го удари. С пипалата си той разхвърля останалите орки, без да си дава труд да провери къде падат. Яките му крака мачкаха телата им, докато слуагът си пробиваше път към двамата човеци, които, очевидно, бяха крайната му цел.
	И това му изяде главата. Ноктите му се закачиха за дрехите на един оръженосец. Оплетоха се за не повече от секунда, но и това бе достатъчно, за да изгуби равновесие. Слуагът се блъсна в стълбището и остана да лежи там замаян, неспособен дори да измени формата си. Двамата оръженосци дотичаха при него и започнаха да го омотават със завесата. Чудовището се съвзе и бързо започна да се превръща в змия. Но в това време бяха притичали и останалите оръженосци и започнаха енергично да го тъпчат. Скоро въздухът се изпълни с отвратителна смрад. Чудовището замря, издъхнало под обувките им.
	В същия миг заслепяващата болка в главите на всички изчезна. Ранените се надигнаха, подпирайки се на своите другари. Този път Джъп поведе атаката срещу последното чудовище, което продължаваше да лежи по гръб на площадката. Той вдигна корниза и го стовари отгоре му с всичка сила, но металният край се плъзна по люспестата му кожа. Болката в главите им отново се възроди и пак бе приглушена от съвместните усилия на Серафейм и Санара.
	— _Как смеете да се изправяте срещу мен?_ — прогърмя в мозъците им гласът на слуага. Той отново размаха крайници, но и този път не успя да се претърколи на тясната площадка.
	— Отдавна чаках този миг — отвърна Джъп и продължи да го налага безогледно.
	Ала въпреки ударите слуагът започна да се изменя — този път в скорпион. Издължената му опашка се извъртя към Джъп и сигурно щеше да го убие, ако не се бе случило нещо непредвидено. Голямото жило премести центъра на тежестта на чудовището към долния край на туловището му. Слуагът започна да се хлъзга по стълбите и се наниза право на оръжието на Хаскеер. Металният прът премина през цялото му тяло. От отвора бликна тъмнокафеникава каша, която се стичаше надолу и бързо почерняваше.
	Страк приседна на стъпалата и опря изнурено гръб на стената.
	— Добра работа, момчета.
	Орките се радваха, тупаха се ободряващо по раменете или просто се усмихваха, доволни от постигнатото.
	— Не бързайте да празнувате — развали им удоволствието Серафейм. — Зазорява се, а все още ни чака път до подземията.


>>	24.

	За да продължат, трябваше да прескочат трупа на убития слуаг, от който се разнасяше отвратително зловоние. Не беше никак лесно на тясното стълбище, но все пак се справиха и най-сетне се спуснаха в голямата зала, където ги бяха пленили предния ден.
	Приклекнал зад парапета, Страк наблюдаваше десетина слуаги, които щъкаха напред-назад из залата. Целта на заниманията им му беше непонятна. Молеше се единствено да не тръгнат към мястото, където се бяха спотаили. Ала по някое време всички напуснаха залата и пътят пред орките беше свободен.
	— Бързо! — прошепна им настойчиво Серафейм. — Оттук. — И той се втурна покрай стената. Насочиха се към друго стълбище в отсрещния край на залата и започнаха да се изкачват по него.
	— Почакай — спря го Страк. — Мислех, че се спускаме в подземията. А сега се качваме нагоре.
	— Ще направим малко отклонение, за да се въоръжите. — Той им даде знак да пазят тишина, когато наближиха един коридор, който се отваряше към залата. — Виждате ли този коридор? Той води към арсенала. Но бъдете нащрек. Наоколо сигурно се навъртат слуаги.
	Докато се спотайваха в сенките на коридора, Върколаците зърнаха на няколко пъти отвратителните създания да пресичат недалеч пред тях.
	Напълно според очакванията им, арсеналът представляваше лабиринт от стълбища и странични проходи. Но поне тази част на двореца беше почти пуста. Тук жълтеникавото сияние бе съвсем бледо, а прахът върху пода бе дълбок до глезените и напълно заглушаваше стъпките им.
	Серафейм и Санара спряха пред един завой на коридора. Мъжът даде знак на Страк да надзърне зад ъгъла.
	— Двама са, от двете страни на вратата — докладва капитанът шепнешком. Използвайки отдавна заучени знаци, той разпредели отряда на две части. Джъп, Койла и Хаскеер трябваше да нападнат едното чудовище. Страк, Алфрей и половината от оръженосците щяха да се занимаят с демона с грифонска глава от отсамната страна на вратата.
	Този път схватката бе кратка. Беше много по-лесно да се атакува изненадващо с цялата сила на дружината. Освен това демоните бяха притиснати до стената и лишени от възможност да маневрират. Въпреки пронизващите болки, на орките не им отне много време да се разправят с противниците. След като изляха цялата си злоба върху им, от чудовищата остана само кървава пихтия.
	Страк подкани Серафейм да влезе пръв. Когато го последваха, орките спряха изумени. Арсеналът бе натъпкан с оръжия. А предназначението на половината от тях им бе напълно неизвестно. Те се насочиха право към стелажите с копия и алебарди, разположени покрай отсрещната стена. Когато се приближиха, лъч светлина, пробил дебелото заледено стъкло на стената, озари купчина метал върху пода.
	— Моята секира! — възкликна радостно Джъп и вдигна любимото си оръжие. Скоро и останалите намериха оръжията си, които слуагите им бяха отнели предния ден. В една по-екзотична част на арсенала Санара и Серафейм се въоръжиха с тумбести стъкленици с разноцветни течности.
	След като приключиха с оборудването, Серафейм ги поведе по друг път. Страк имаше чувството, че този коридор навремето се е използвал от прислугата, защото стълбите бяха от необработени гранитни плочи, а стените — грапави и неизмазани.
	Въздухът тук бе не само по-хладен, но и по-влажен. Миришеше на мухъл, стените бяха покрити с плесен. Влагата по тях бе замръзнала. През заледените стъкла на квадратните прозорчета едва се процеждаше мъждива светлина. Скоро обаче и прозорците изчезнаха и орките осъзнаха, че се намират под земята. Малко след това се озоваха в същинското подземие на двореца. Докато се прокрадваха през лабиринт от тесни тунели, те трябваше непрестанно да внимават, за да не се подхлъзнат по заледения под. В дъното на поредния тунел мярнаха познатото жълтеникаво сияние. Дружината спря и Джъп продължи, за да разузнае района. Когато се върна, имаше озадачен вид.
	— Преброих осем слуаги да пазят най-странните врати, които някога сте виждали — докладва той.
	Страк раздели дружината на осем отряда. Въоръжени с мечове, копия и секири, Върколаците се чувстваха далеч по-уверени, въпреки че им предстоеше да се изправят срещу многобройна сган. И наистина, схватката се оказа кървава и безпощадна. Слуагите се нахвърлиха върху тях с нокти и зъби. Притиснати до стената, Серафейм и Санара полагаха отчаяни усилия да неутрализират вълните от болка, които чудовищата изпращаха на орките. Двамата междувременно се промъкваха напред, опитвайки се да стигнат в тила на врага. Веднага щом успяха, шишенцата, които носеха, засияха със зловеща светлина. От тях бликнаха разнопосочни снопове, последва оглушителна експлозия и малко след това заваля познатия дъжд от слуагска кръв. Битката беше приключила.
	— Полезно оръжие — отбеляза с възхищение Койла.
	Джъп се оказа прав. Вратите образуваха кръг, врязан дълбоко в скалата. И този път нямаше дръжки, но върху замръзналия метал се виждаха десет малки вдлъбнатини. Санара пъхна в тях пръстите си и натисна лекичко. Вратите се отместиха навътре. Привел глава, Серафейм ги поведе.
	Отвъд вратата се намираше порталът.
	Беше разположен върху издигната платформа и заобиколен с пръстен от забити в земята колони. От пода и стените блещукаха скъпоценни камъни, подредени в спираловидни форми. Някои от камъните бяха едри колкото птичи яйца.
	Хаскеер се наведе да докосне един огромен сапфир, но се дръпна уплашено, когато камъкът внезапно засия с разноцветни светлини.
	Койла спря пред портала и го огледа.
	— Какво, по дяволите, е това?
	— Нещо, което стои тук от много време — отвърна Серафейм.
	Когато и последният орк влезе вътре, Страк нареди:
	— Затворете вратите!
	Трябваше да се посбутат в тясното помещение, за да успеят да затворят. Необходими бяха петима орки, за да поместят масивните метални криле. Когато най-сетне ги затръшнаха, земята под краката им се разтресе. Единствената светлина сега извираше от камъните по пода и стените.
	Серафейм кимна. Двамата със Санара се покатериха на самия край на инкрустираната със светещи камъни платформа.
	— Представете си, че този свят е само един от многото — поде той. — И че броят им е безконечен. Много от тях ще са досущ като този или ще се различават съвсем малко. Други обаче ще са невъобразимо различни. А сега се опитайте да си представите, че тези светове са разположени един до друг, простирайки се във вечността. Сякаш са подредени на безкрайна равнина. — Той се вгледа в лицата им, опитвайки се да определи доколко следят мисълта му. — Преди много време нещо е разчупило тази равнина. В нея се е появила дупка, или коридор, ако щете, през който съществата могли да преминават от един свят в друг, както мишките се прокрадват от една стая в друга. Този портал е всъщност вход към споменатия коридор.
	— И са го изкопали мишки, така ли? — попита Хаскеер.
	Наложи се някои от по-схватливите орки да му обяснят всичко отначало. Накрая изглежда и той разбра.
	— Не зная кой е открил този портал — продължи Серафейм. — Нито кой го е украсил по този начин. Със сигурност е било много отдавна. В много по-скорошни времена на портала се е натъкнала Вермеграм, майката на Санара, Дженеста и Адпар. Постепенно тя узнала, че с помощта на магичните си умения може да посещава някои от другите светове, така както го прави Страк — макар и без да го осъзнава.
	— Какво искаш да кажеш? — попита Страк.
	— Твоите сънища.
	— Откъде знаеш какво сънувам?
	— Да кажем, че съм свързан със земните сили, и зная, че ти също имаш добра връзка с тях.
	Страк зяпна от почуда.
	— Ще те успокоя, ако ти кажа, че това не са били сънища, а кратки посещения в други светове. И по-точно — в света на орките.
	— Наскоро имах друг сън — призна Страк. — Но не беше за… света на орките. В началото бях в тунел, сетне излязох от него и се озовах на странно място. Моббс беше там. — Той се сепна и допълни: — Това е един книжник-гремлин, когото срещнахме.
	Всичко това бе ново за Върколаците и Страк си помисли, че ще трябва да им го обясни по-късно.
	— Този сън вероятно е бил насърчен от силата, която притежават инструментумите — обясни Серафейм. — Тунелът олицетворява смъртта и прераждането.
	Страк едва сега започна да вижда известен смисъл в преживяното. Надяваше се само, че там Моббс ще намери покой.
	— Това, което исках да ви кажа, бе, че този портал съществува тук много преди появата на ледниците — продължи Серафейм. — С промените в климата броят на слуагите е започнал бързо да намалява. Те се опитват безуспешно да активират портала, за да могат да се върнат в своя свят.
	— А ти искаш да им попречиш да го направят? — попита Койла.
	— Искам само да им отнема контрола върху портала. Така няма да могат да изпратят завоевателни орди на множество други светове. Това не бива да става.
	— Всичко това са пълни глупости — отряза неочаквано Хаскеер. — Нали каза, че ще ни покажеш нещо.
	— Затова ви доведох при портала — отвърна Серафейм. — Не бих могъл да го задействам без помощта на звездите. Вихърът, който се образува вътре, всъщност е силата, която може да те пренесе в някой от паралелните светове. — Той се приближи до портала и направи нещо с един от камъните. Никой не видя точно какво.
	Страк зяпна от почуда. Някои от орките не можаха да сдържат възклицанията си.
	Във въздуха пред тях се бе появила движеща се картина, сякаш се бе отворил прозорец. Светът, който се виждаше оттатък, несъмнено бе този от сънищата на Страк. Тучни хълмове и долини, гъсти, разлистени гори и искряща морска шир. Имаше стотици орки, които вероятно участваха в някакво празненство или надпревара. Наоколо бяха запалени огньове, край които се веселяха старите воини.
	Страк въздъхна облекчено. Едва сега повярва, че не е започнал да губи разсъдъка си. Това, което виждаше, му се стори като картина от… родния дом.
	Изображението се разтвори в златисти точки и скоро след това изчезна.
	— Разбирате ли сега? — попита ги Серафейм. — Всички древни народи си имат свои светове. — Той погледна към Джъп. — Това се отнася и за джуджетата.
	На следващата картина видяха малки орки да се упражняват с дървените си мечове, докато майките им ги наблюдаваха гордо от вратите на своите хижи.
	— В началото порталът е бил само прозорец, през който Вермеграм е можела да наблюдава другите светове така, както ги наблюдавате и вие сега. Но докато изучавала света на орките, хрумнало й да използва вродените ви бойни умения за свои цели. С течение на времето тя… открила как с помощта на магия да активира портала и да прехвърля отделни групи ваши сънародници. Искала да създаде армия от превъзходни бойци, която да бъде изцяло под неин контрол. — Той ги огледа за миг. — Продължението може и да не ви се понрави. — Нещо се объркало по време на прехвърлянето и довело до промяна при орките. Те запазили войнствеността си, но интелигентността им намаляла — недостатък, който продължил да се задълбочава при следващите поколения.
	Хаскеер издаде брадичка напред и изстреля:
	— Да не искаш да кажеш, че сме глупави?
	— Не, не. Вие сте такива… каквито трябва да бъдете. Но, Страк… е медиум. Единственият, който наподобява орките от вашия роден свят. Вашите предци.
	— Щом орките са се… променили, когато за пръв път преминавали от тук — поде Алфрей, — какво пречи това да се случи отново? Как можем да сме сигурни, че е безопасно?
	— Напълно безопасно е, повярвайте ми. Случилото се тогава може да бъде обяснено с неопитното боравене на Вермеграм с портала. Инструментумите ще възпрепятстват повторен инцидент.
	Изведнъж по вратата заваляха тежки удари.
	— Ще им отнеме известно време да си пробият път — рече Серафейм. — Оставете ме да довърша набързо. Вермеграм възнамерявала да прехвърли само орки тук. Но с отварянето на портала същото станало възможно и за същества от други светове. Подозирам, че в началото е станало случайно. Защото в естествения си вид порталът е почти неразличим.
	— Почакай малко — спря го Койла. — Вермеграм е била нияд, нали? Как тогава е могла да се озове тук преди…?
	— Не, тя не е била нияд. Била е човек.
	— Но всички смятат… — Койла погледна към Санара. — Нали децата й са хибриди? Откъде се е взела ниядската кръв?
	— Получило се, докато са били в утробата й. По това време тук е била основана ниядска колония.
	— Не разбирам.
	— Вермеграм открила способ да въведе ниядско семе в детето, което е носила в себе си.
	— И защо ще го прави?
	— Била заинтригувана от факта, че ниядите винаги раждат тризнаци. Тя също искала да има три деца и се надявала, че като въведе ограничено количество ниядска тъкан ще го постигне. Малко по-късно детето, което износвала, мутирало в тризнаци. Със сигурност към това я е подтикнало и най-обикновено любопитство. — Той погледна съчувствено Санара.
	— Каква чудесна жена! — подметна подигравателно Джъп.
	— А за какво са й били нужни оркските воини? — попита Страк.
	— За да й помогнат да надвие един магьосник на име Тентарр Арнгрим. От доста време той наблюдавал как силата покварява душата й, превръща я в грозно и незнаещо пощада създание. Опитал се да я спре, но тя се обърнала срещу него. Най-странното в тази история е, че преди това Вермеграм и Тентарр Арнгрим били любовници. Дори заченали дете, преди тя да тръгне по лоши пътища. — Той се пресегна и прегърна Санара. — Това дете. _Моята_ дъщеря.
	Този път суматохата бе неописуема.
	— Това вече е прекалено! — извика Хаскеер.
	— Искаш твърде много от нас, Серафейм — отбеляза Алфрей.
	Серафейм вдигна ръце, молейки за тишина и я получи.
	— Аз съм Тентарр Арнгрим, някога могъщ магьосник, а сега само негово жалко подобие. — Силата, с която произнесе тези думи, ги накара да застинат. — Аз направих инструментумите, сътворих ги с помощта на алхимия и ги одухотворих с магия, когато все още я владеех до съвършенство.
	— Защо?
	— За да помогна на древните народи да се върнат по родните си светове, стига да поискат да го направят. Инструментумите са ключът към контрола на портала. Аз ги донесох тук. Но Вермеграм накара войниците си да ги откраднат и да ги скрият. Така между нас избухна война. Вермеграм загина, а аз изгубих голяма част от силата си. Докато се възстановя, докато излекувам раните си, инструментумите се разпиляха и магията им бе изгубена. Звездите се превърнаха в мит, а аз вече нямах сила да изработя нови. Чаках цяла вечност да бъдат събрани отново. Знаех, че рано или късно това ще стане. Знаех, че ще се появят същества, които могат да чуват тяхната музика.
	Върху вратата отново се посипаха удари. Но този път никой не им обърна внимание.
	— Нали ви казах, че ми пееха! — извика Хаскеер.
	— Щом е така — рече му Серафейм, — значи и ти имаш малко от дарбата на вашия капитан. Ти също си медиум.
	Хаскеер се ухили, горд от себе си.
	— Това последното направо ме шашардиса — отбеляза суховато Койла.
	— Не твърдя, че вашият другар притежава острия ум на Страк, но…
	— Да бе! — прекъсна го Джъп. — Тоя дръвник!
	Хаскеер го изгледа кръвнишки.
	— Нешлифован диамант ще е по-точният израз — уточни дипломатично Серафейм.
	Слуагите отново щурмуваха вратата. Въпреки масивния й вид този път се появи малка пукнатина там, където се събираха двете крила.
	— Време е да си върнем и останалите звезди и после да активираме портала. — Той забеляза колебанието по лицата им. — Какво толкова ви задържа тук? Трябва да приемете факта, че този свят принадлежи на моя народ, независимо от всички недостатъци на човечеството.
	— И да оставим хората да си живеят мирно в собствените си фъшкии след всички злини, които са ни сторили? — попита Койла.
	— Може би няма винаги да е така. Възможно е нещата да се променят към добро.
	— Сигурно ще ме разбереш, ако ти кажа, че ми е трудно да го повярвам.
	През цепнатината изпълзяха тънки пипала. Санара вдигна стъкленицата си към тях. Течността вътре засия. Магьосницата метна сноп златиста енергия. Чу се вик, който отекна болезнено в мозъците им. Пипалата се превърнаха в димящи останки.
	— Някои от вас ще трябва да останат и да пазят портала — обясни им Серафейм. — Докато другите отидат за инструментумите.
	Хаскеер се пробуди от щастливия си унес.
	— Ей това вече е приказка. Че от тия дрънканици ме заболя главата.
	Страк посочи оръженосците, които трябваше да пазят портала заедно със Серафейм и Санара.
	— Ти също, Алфрей — реши той.
	— Изваждаш дъртаците от битката, а?
	Страк го дръпна настрана.
	— Не разбираш ли, че си ми нужен тук. Не бива в никакъв случай да губим портала. Трябва ми някой опитен, който да ръководи младежите. Виждаш ги колко са изнервени.
	Алфрей изглежда прие обяснението.
	Към тях се приближи Санара.
	— Страк, чуй ме. Зная, че идеята няма да ти хареса, но трябва да оставиш звездата тук. — Тя вдигна ръка, за да спре възраженията му. — С нейна помощ ще мога да черпя сила от портала и да я използвам в помощ на твоите орки. Освен това, когато не е у теб, ще долавяш по-лесно песента на другите четири звезди. Така ще ги откриеш бързо.
	Беше права, предложението не му се понрави, но звучеше разумно. Той извади звездата от куртката си и й я подаде.
	Докато подреждаха отряда за излаз, Койла и Серафейм се озоваха един до друг. Очевидно нещо не й даваше покой.
	— Доколкото разбирам, цялата тази бъркотия се дължи на Вермеграм. Защо каза одеве, че искаш да изкупиш вината си?
	— Не е съвсем така. Виждаш ли… ето например вие… сте били верни на Дженеста в началото, а после…
	— Изплюй камъчето де.
	— Аз подтикнах коболдите да откраднат от вас първата звезда.
	— Ах ти, измамнико! — просъска тя.
	— Но, както ти казах, по онова време вие все още бяхте верни на дъщеря ми. Или поне така смятах. Вече твърдо бях решил да събера звездите и…
	— И използва за целта коболдите. Но пък те те изиграха, нали?
	Той кимна.
	— И тогава реши да прибегнеш до нашите услуги. — Тя погледна към Върколаците. — Представям си какво ще стане, ако им кажа. Но няма да го сторя, докато не преминем оттатък. Ако преминем оттатък. И без това си имаме достатъчно проблеми.
	Той й благодари полугласно.
	В същия момент вратата поддаде. Серафейм се втурна към нея. Санара го последва. Те насочиха стъклениците си към слуагите, които се опитваха да влязат. Снопове ослепителна жълтеникава светлина покосиха първите. Разнесоха се ужасяващи крясъци. Въздухът се изпълни с миризма на изгоряла плът.
	— Това бяха последните ни запаси — съобщи Серафейм и хвърли празната стъкленица. — Оттук нататък поемате вие, Върколаци.
	— Ако се разделим, ще се срещнем тук — инструктира ги Страк. — А сега — напред!
	Орките си запроправяха път през купчината обгорени тела.


	Страк не бе обръщал внимание на странната неуловима връзка, която съществуваше между него и звездата, докато не се отдалечи на известно разстояние от нея. Почувства липсата й за първи път, когато излезе от подземния лабиринт.
	Ала още докато тичаха нагоре по тесните стълби, той долови първите тонове на небесната песен да се спускат някъде отгоре. Само след секунди достигнаха още един тънещ в мрак коридор, който се отваряше към просторна зала.
	Залата буквално гъмжеше от демони.
	В мига, когато поведе атаката срещу тях, в главата му отекна звук, който приличаше на триумфален акорд.
	Слуагите въобще не очакваха да бъдат нападнати. Изглежда бяха заслепени и оглушени от близостта на звездите — положени на една маса в центъра на залата. Изсвистяха копия и пронизаха онези от чудовищата, които бяха увиснали от тавана като гигантски прилепи. Секирата на Страк се заби дълбоко в един сивкав, черупчест гръб, мечът на Койла отсече главата на слуага до него.
	Едва сега демоните започнаха да оказват съпротива. Около дузина от тях се събраха в пространството между орките и масата със звездите. Телата им започнаха да се изменят и да се съоръжават с пипала и нокти. Един от слуагите дори се превърна в дракон, който въртеше огромната си глава с неописуем рев, разпръсквайки слюнка наоколо. Някои от оръженосците бяха повалени, други захвърлиха оръжията и притиснаха слепоочията си с ръце. Ала останалите продължаваха да се сражават храбро.
	Най-сетне редовете на противника трепнаха и слуагите започнаха да отстъпват. Повечето от тях бяха покрити с рани, от които бликаше познатата черна и лепкава течност. По пода се въргаляха отрязаните им израстъци. Последните две оцелели чудовища бяха притиснати към отсрещната стена. Те предприеха отчаян опит да си пробият път до звездите, но Върколаците се нахвърлиха върху тях и ги подгониха към стълбището. Чудовищата побягнаха надолу и заедно с тях се стопи и нетърпимата болка в главите на орките. Върколаците се скупчиха в центъра на залата, все още невярващи, че са оцелели. Хаскеер понечи да вземе звездите от масата.
	Но те бяха изчезнали. Както и Страк.


	В разгара на боя Страк бе видял, че един слуаг прибира звездите и хуква към терасата отзад. Щом се озова отвън, чудовището започна да се катери по стената. Сега Страк, стиснал копие в ръка, тичаше нагоре по стълбите, надявайки се да го застигне.
	Горе стълбището се разделяше на две. Щом вдигна глава, Страк зърна там слуага, който се спускаше по отсрещните стълби, на не повече от двайсетина крачки пред него. Страк замахна и метна с всички сили копието. Демонът падна като камък.
	Беше ранен, но не и мъртъв. Протегна един от израстъците си към звездите, които бе изпуснал на стълбите. В този момент дотича Страк и в движение отсече пипалото му. Но слуагът не се предаваше. От тялото му се стрелна друг, подобен на жило израстък и се впи в рамото на капитана. Страк отстъпи бързо назад, притиснал раната си с ръка, докато демонът бързо губеше сили. Веднага щом чудовището издъхна, Страк сграбчи звездите и побягна.
	Беше се спуснал до средата на стълбището, когато дочу шум от бой. Надвеси се през перилата и погледна надолу, опитвайки се да различи силуетите на сражаващите се. Почти веднага ги позна.
	Пантеонисти.
	Макар и попривикнал на внезапни обрати, Страк едва не се вцепени от изненада. Единствената успокояваща мисъл бе, че, каквото и да диреха тук, пантеонистите едва ли щяха да бъдат посрещнати с разтворени обятия от слуагите. Значи съюзници, макар и не задължително приятели. Оставаха им броени секунди, преди да достигнат разклонението на стълбището и да блокират всички изходи надолу. Страк пъхна звездите в куртката си, пое си дъх и се втурна по единственото незаето стълбище.
	Като се стараеше да не обръща внимание на болката от раната, която макар и сериозна, не беше смъртоносна, той спря на следващата площадка и се ослуша. Звънът на оръжията утихваше в далечината. Вероятно слуагите и пантеонистите бяха слезли надолу по другото стълбище. Стиснал меча в ръка, той продължи да се спуска, с надеждата, че ще намери друг коридор, който да го изведе в подземията.
	Доколкото можеше да се ориентира, намираше се в предното крило на двореца. Спря при един прозорец и се опита да стегне ранената си ръка с набързо пригодена превръзка. С крайчеца на окото си зърна нещо да се движи. Когато вдигна глава и надзърна през строшеното стъкло, установи, че през заснеженото поле към двореца се приближава цяла армия. Предните й редици вече бяха достигнали вратата под него.
	Шумът на прокрадващи се стъпки го накара да се извърне с вдигнат за удар меч.
	Една сянка се метна към него от тъмния ъгъл.
	Страк не можеше да повярва на очите си. А и нямаше време за това.
	— Какво трябва да направя, за да те убия? — попита той. Макар че онзи срещу него вече изглеждаше наполовина мъртвец.
	— Няма да е толкова лесно — отвърна Мика Лекман. В очите му сияеше безумен блясък. — Не зная как си стигнал до тук, нито как аз се озовах на това сатанинско място, но едно е сигурно — има богове, които са се погрижили за това.
	Мъжът несъмнено не беше на себе си. Страк се опита да си представи как ги е преследвал, през заледената пустош, облечен в разпокъсани дрехи. Очите му бяха кървясали, пръстите на лявата ръка — почернели от измръзване.
	— Лекман, това е лудост — рече той. — Откажи се.
	— На онзи свят! — извика Мика и се хвърли напред, размахвайки бясно оръжието си. Страк отскочи настрани, ала ловецът на глави го последва, нанасяйки удар след удар с неизчерпаемата сила на безумец.
	Страк отби поредния удар и премина в атака. Ала контраударите му изглеждаха немощни в сравнение с тези на противника. Страк вече не се съмняваше, че двубоят ще е от трудните. Двамата продължиха да си разменят ехтящи удари, като се движеха нататък по коридора. Лекман изглежда бе забравил напълно що е страх и предпазливост. Биеше се като разярено животно.
	Внезапно Страк бе заслепен от ярка светлина. Отдръпна се назад, опитвайки се да възвърне зрението си. Когато най-сетне ярките точки, които танцуваха пред очите му, започнаха да се разтапят, той установи, че Лекман се е заковал неподвижно само на няколко крачки от него.
	Мечът бе паднал в краката му.
	А на гърдите му зееше огромна дупка. През нея се подаваха строшени ребра и кървава плът. Краищата на раната бяха обгорени и димяха. През отверстието Страк можеше да види част от стената оттатък.
	Лекман сведе глава и надзърна в раната, сякаш гледката му беше просто любопитна. По нищо не личеше да изпитва каквито и да било мъки. Лицето му бе застинало в учудване. В следния миг от устата му бликна тъмна кръв, той се олюля като пиян и тупна възнак. От раната на гърба му продължаваше да се вдига пушек.
	Страк все още го разглеждаше ококорено, опитвайки се да си обясни случилото се, когато от тъмнината се появи друга фигура.
	В мига, в който Дженеста го позна, устата й се разкриви в зловеща усмивка. Триумфалният писък, който нададе, го прониза като нож. Тя протегна ръце, очевидно готвейки се да му отреди участта на Лекман.
	Но Страк вече не беше на мястото си. Едва успя да се размине с огненото кълбо, което бе запокитила към него. Пламтящата топка се блъсна в една каменна колона на сантиметри от него и разтроши напълно мраморната й облицовка.
	Без да губи повече време, Страк се втурна към следващото стълбище. Още едно огнено кълбо профуча над главата му и се удари в тавана, откъдето се посипа мазилка. Страк скочи напред и се смъкна надолу по стълбите. В коридора на долната площадка пантеонистки войници се сражаваха със слуаги. Набрал скорост, той ги подмина, без да спира, и продължи да се спуска, оставил на звездите да го водят обратно към портала.
	Сега вече в него се породи надежда, че ще успее.


>>	25.

	— Усети ли нещо? — попита Серафейм, без да се обръща. Вратата към помещението все още бе запречена от димящите трупове на чудовищата.
	— Да — отвърна Санара. — Те са близо.
	— Кои? — попита Алфрей.
	В този момент един от оръженосците при вратата даде знак с ръка. Миг по-късно малкият отряд, воден от Койла, се показа на прага.
	Алфрей огледа редиците им.
	— Къде е Страк?
	— Надявахме се, че е тук — рече му Койла. Тя им разказа накратко случилото се.
	— Във всеки случай не съм долавял смущения в мрежата на живота, които биха означавали, че е мъртъв — произнесе замислено Серафейм.
	— Какво? — ококори се Хаскеер.
	— Въпрос на чувствителност. Но сега нямаме време за обяснения. Звездите?
	— Не зная — повдигна рамене Койла. — Може би Страк е успял да ги вземе. Изчезнаха по същото време, когато изчезна и той. Но чуйте! В двореца е нахлула цяла армия пантеонисти. Бият се със слуагите.
	— Потвърждаваш това, което дъщеря ми от известно време подозираше — погледна я Серафейм. — Дженеста е тук.
	— Богове!
	— Трябва да намерим Страк — продължи той. — Той не бива да попада в ръцете на Дженеста.
	— Ще изляза да го потърся с една група — заяви Джъп.
	— Санара ще дойде с теб. А аз ще остана тук, за да мога да й прехвърлям енергия. — Той се обърна към дъщеря си. — Съгласна ли си, дъще?
	— Разбира се.
	— Тя ще ни помогне ли да открием Страк?
	— Не. Но ако се приближите достатъчно до пантеонистите, ще се погрижи за Дженеста. Повярвайте ми.
	— А със Страк какво ще стане? — поиска да узнае Койла.
	— Може би ще намерите и него някъде из двореца.
	— Не съм съгласна. Никога не изоставяме своите.
	— В такъв случай ви предлагам да се разделите на две групи. Но каквото и да решите, побързайте!
	— Рефдоу! — извика Койла. Оръженосецът дотича при нея, притискайки окървавеното си ухо. — Оставаш тук с Алфрей. Хаскеер, идваш с мен да търсим Страк. Останалите при Джъп.
	Върколаците се разделиха според нареждането. Някои от тях си поделиха последните запаси от вода или използваха краткото затишие, за да превържат раните си.
	След това, като най-старши офицер, Хаскеер издаде заповед и всички поеха към изхода.


	За да достигне подземието, Страк трябваше да почерпи от последните си резерви сила и умение.
	В двореца цареше хаос, на всяка крачка се срещаха сражаващи се пантеонисти и слуаги. Страк се стараеше да не се въвлича в схватки и заобикаляше воюващите групички отдалече.
	Късметът му свърши, когато сви зад един ъгъл и се озова лице в лице с двама орки от ордата на Дженеста. За миг си помисли, че ще го вземат за някой от своите. Но те очевидно го познаваха добре.
	— Това е Страк! — извика единият.
	Пристъпиха към него, размахвайки оръжия. Той реши да опита с дипломация.
	— Ехей, почакайте малко. Няма нужда да се стига до това.
	— Напротив, има — опъна се водачът. — Ти си звездата в листата на издирваните от нашата кралица.
	— Служил съм при нея. Сигурно знаете, че тя не е приятелка на орките.
	— Храни ни и ни дава подслон. Какво повече ни е нужно?
	— Помислете само докога ще бъда добра с вас.
	Стори му се, че при тези думи вторият орк поклати замислено глава. Но водачът продължи да упорства.
	— Ще получим голяма награда за главата ти. И нищо — ако я оставим на раменете ти.
	— Не бива да се бием помежду си. Ние сме орки.
	— Братството на орките, а? Съжалявам, не и този път. — Водачът пристъпи напред и добави: — Нищо лично, капитане. Просто си върша работата.
	— Внимавай, Фреедо — извика другият, — не забравяй, че се изправяш срещу Страк! Носи му се славата!
	— Какво пък, нали и той е орк също като нас.
	Водачът се хвърли напред, порейки въздуха с меча си. Страк зае позиция, готов да го посрещне. Въпреки неуспеха в преговорите не изпитваше желание да го убива, а само да го обезоръжи. С крайчеца на окото си забеляза, че другият орк засега се държи настрана.
	Оръжията им се сблъскаха със звън, който отекна по коридора. Страк отби първия удар, опитвайки се да изтръгне меча от хватката на противника си. Ала намеренията на Фреедо очевидно бяха далеч по-кръвожадни. Стараеше се на всяка цена да го промуши с острието си.
	След около минута, през която само се отбраняваше, Страк започна да губи търпение. Нямаше време за упражнения по фехтовка с алчни орки. Щом се налагаше да се разправи с тях, какво пък — беше им предложил да си вървят с мир. Страк нанесе хоризонтален удар и плоската част на меча му плесна орка през устата. Фреедо отстъпи назад, плюейки кръв. Мечът му издрънча на пода. Страк премина в настъпление и изрита оръжието настрани. С побеляло лице противникът му очакваше последния удар.
	— А сега се разкарайте! — кресна им Страк и изгледа заплашително другия орк.
	Те го погледнаха за миг, сетне се обърнаха и побягнаха.
	Страк въздъхна и продължи по пътя си. Известно време разсъждаваше върху странното обстоятелство, че вместо със слуаги, се бе наложило да се бие със събратя.


	Групата на Джъп, в чийто център бе разположена Санара, си проправяше път към най-високата кула.
	Когато стигнаха там, завариха пусто каменно помещение с открита тераса. Джъп остави част от орките при вратата и последва Санара на терасата.
	Армията на Дженеста се бе разпръснала по ледената пустош под тях. При външната порта на двореца имаше цяло стълпотворение. Някой извика и всички вдигнаха глави нагоре. В небето се рееха дракони.
	— Само това ни липсваше! — обяви мрачно джуджето.
	Но изведнъж драконите се спуснаха рязко надолу и започнаха да заливат с пламъци войските на Дженеста. Откъм кулата отекнаха радостни възгласи.
	— Това трябва да е Глозелан — предположи Джъп. — Браво на нея!
	Той се обърна с блеснал поглед към Санара. Очите й бяха затворени и тя бавно вдигаше ръце пред себе си.
	Орките се втренчиха слисани в нея.


	В подземията Алфрей и Рефдоу бяха не по-малко втрещени, когато Серафейм неочаквано изпадна в състояние, което приличаше на транс. Изцъклил очи, той вдигна ръце напред и въпреки че гледаше право към орките, нямаше никакво съмнение, че не ги вижда.
	Изведнъж откъм портала се дочу ниско бръмчене. Алфрей го доближи предпазливо. Протегна колебливо ръка и почувства някаква невидима, топла преграда, в която опря дланта му.
	Той отстъпи назад и погледна изумен оръженосеца.


	Страк подминаваше един тесен прозорец, когато нещо привлече вниманието му.
	Той надзърна през процепа и видя армията на Дженеста, разпростряла се на огромно разстояние из заснежената равнина. Но не това бе привлякло вниманието му.
	Имаше нещо в небето.
	В началото го взе за огромна картина. Но изображението се променяше, показвайки различни пейзажи. Приличаше на видението, което им бе показал Серафейм при портала, само дето бе уголемено и изрисувано върху оловносивите облаци. Той зърна познатите сцени от красивата приказна страна на орките, която бе посещавал в сънищата си.
	От подножието на двореца долетяха учудени викове и възторжени възгласи. Не приличаха на бойни крясъци.
	Страк започна да прозира плана на магьосника. Какъв по-добър начин да се всее смут в редиците на противника от този да им се покаже измамната страна на тяхното настоящо съществувание? И, естествено, да се внуши страх пред свръхестествените способности на онези, срещу които се изправят. Ако не друго, грандиозното представление поне щеше да им спечели времето, от което така се нуждаеха.
	Зад него се чу шум от бягащи крака. Той се приготви за нова схватка. Но от съседния коридор се подадоха Койла и групата на Хаскеер.
	— Слава на боговете! — възкликна тя, щом го видя. — Помислихме, че сме те изгубили!
	— Дженеста е тук!
	— Знаем — отвърна лаконично тя.
	— Тогава да слезем бързо долу!
	Те хукнаха към стълбището, преодолявайки с оръжие и настойчивост онези, които се опитваха да им се изправят на пътя. Най-сетне, дишайки тежко и плувнали в пот въпреки мразовития въздух в подземията, те стигнаха стаята с портала.
	Серафейм все още бе в транс, а Алфрей и Рефдоу стояха на пост. Пред самия вход на портала сияеше умалена версия на картината, проектирана в небето отвън.
	Почти веднага магьосникът се отърси от странното си състояние. Картината примигна и изчезна.
	— Повече не мога да издържам — обяви той задъхано, като някой, работил тежка физическа работа.
	— Хитър номер — похвали го Страк. — Сега какво ще правим?
	Преди Серафейм да успее да отговори, се появи и групата на Джъп — окървавени, задъхани, но всички до един. Санара се хвърли в прегръдките на баща си.
	— Дай ми инструментумите — рече Серафейм.
	Страк му подаде четирите слети звезди. Магьосникът ги пое и прибави към тях петата, която досега бе в Санара. С ловки пръсти той ги съедини в едно цяло.
	— Забравих да спомена нещо — призна той.
	— Какво е то? — попита настръхнало Койла.
	— Отварянето на портала ще доведе до освобождаването на огромно количество енергия. Напълно възможно е дворецът да бъде разрушен.
	— Защо ни го казваш чак сега? — попита го тя.
	— Ако ви го бях казал по-рано, бих могъл да повлияя на решението ви.
	— И няма да можем да използваме портала, така ли? — попита Страк.
	— Не и ако преминете бързо.
	На лицата на повечето орки се четеше съмнение. Серафейм долови, че бръмченето се усилва.
	— Нямате голям избор — предупреди ги той. — Или трябва да преминете през портала, или да се подготвите за хаоса, който ще настъпи тук.
	Страк кимна в знак, че е съгласен.
	Серафейм се приближи към една от каменните плочи около портала. Наведе се и положи внимателно върху плоския й връх слетите звезди.
	— И това ли е всичко? — попита Хаскеер.
	— Почакай — отвърна магьосникът.
	В пространството пред портала се появи огромно мътно петно, в което постепенно започнаха да се оформят милиони мънички златисти звезди, които се въртяха в кръг. Потокът от енергия се усили и сега вече всички го почувстваха като постоянно сътресение, което преминаваше по пода.
	Погледите на присъстващите бяха впити във фантастичното видение. Милионите звезди излъчваха трепкащо сияние, което озаряваше лицата им и околните стени.
	— Трябва да го настроя към вашия свят — обясняваше Серафейм, докато се приближаваше към кръга.
	— Колко е красиво! — прошепна Койла.
	— Невероятно! — кимна Джъп.
	— И е мое!
	Всички се обърнаха.
	На вратата стоеше Дженеста. До нея се бе изправил генерал Мерсадион с обезобразено от огромен и страшен белег лице.
	— Радвам се да те видя отново, мили татко — произнесе подигравателно тя. — Водя със себе си цял почетен легион. Тъй че ми е все едно дали ще се предадете, или ще изберете смъртта.
	— Дори да се предадем, пак ни чака същата участ — отвърна Санара. — Едва ли ще пропуснеш възможността да се разправиш с нас, след като ти паднем в ръчичките.
	— Толкова добре ме познаваш, сестрице. И колко е приятно да те видя отново в плът и кръв. Надявам се скоро да те лиша и от двете.
	— Грешиш, ако си мислиш, че ще се предадем без бой — заяви Страк. — Нямаме какво да губим.
	— Ах, капитан Страк. — Тя огледа с омраза останалите орки. — И неговите Върколаци. Откога жадувам да се срещна с вас. А сега — добави тя с твърд глас, — хвърлете оръжията!
	За миг настъпи суматоха и изведнъж те видяха, че към нея е хукнал Алфрей, с вдигнат за удар меч.
	Мерсадион му препречи пътя. Мечът му блесна за миг, сетне потъна в гърдите на неочаквания нападател. Краката на Алфрей се подгънаха и той се олюля, загледан в опръсканите си с кръв ръце. Генералът измъкна бавно меча си.
	Алфрей се люшна като пиян и падна.
	В стаята се възцари абсолютно мълчание.
	Сетне магията се разсея. Хаскеер, Джъп, Койла и Страк се нахвърлиха едновременно върху Мерсадион, давайки воля на гнева си. Всички останали орки щяха да постъпят по същия начин, само дето нямаше как да се доберат до генерала.
	Мерсадион дори нямаше време да извика. За секунди го насякоха на парчета.
	Върколаците се извърнаха и пристъпиха към Дженеста, готови да стоварят и върху нея неописуемия си гняв. Тя вече описваше невидими фигури във въздуха.
	— Спрете! — викна им Серафейм.
	Между дланите й се появи оранжева топка, наподобяваща миниатюрно слънце. Тя метна ръце напред. Орките се разпръснаха. Огнената топка литна със смайваща скорост, профуча ниско над главите им и се разби с трясък в отсрещната стена. Дженеста веднага се зае да оформя друга.
	Но Серафейм и Санара вече се бяха доближили един до друг и се изправиха срещу нея. Те вдигнаха ръцете си напред и пред пръстите им се оформи синкава стена, като полупрозрачна завеса, обгърнала пространството около портала. Дженеста хвърли втората топка право към нея, но спотаената вътре енергия бе погълната от святкащата преграда.
	В отвора на портала продължаваха да трептят безброй звезди. Но сега вече разрушителното му въздействие бе напълно осезаемо. Основите на двореца се разтърсиха от нисък и мощен тътнеж. Ала надвесени над Алфрей, орките не му обърнаха внимание.
	Койла и Страк бяха коленичили до него. И двамата виждаха, че раната му е смъртоносна. Койла го улови за ръката и вдигна очи към Страк.
	— Много е зле, капитане.
	— Алфрей — повика го Страк. — Алфрей, чуваш ли ме?
	Старият орк едва намери сили да отвори очи. Изглежда бе успокоен от близостта на своите другари.
	— Ето значи… как… ще свърши…
	— Не — извика Койла. — Ще се погрижим за раната ти. Аз сега…
	— Не е необходимо… да… ме лъжете. Не и в този момент. Оставете ме… поне… да си отида… достойно.
	— По дяволите, Алфрей — прошепна Страк. — Аз те забърках в това. Да знаеш само как съжалявам.
	— Заедно се забъркахме… капитане — усмихна се отпаднало Алфрей. — Но пък… колко приключения… само.
	— Да, колко приключения. И ти беше най-добрият другар, стари мошенико.
	— Ще го… приема… за комплимент… с който да… се… гордея — устните му вече едва помръдваха. Страк се наведе, за да може да го чува. — Меч… — едва прошепна Алфрей.
	Страк взе меча и го постави в ръцете му. Алфрей сключи окървавените си пръсти около острието. На лицето му се изписа спокойствие.
	— Не забравяйте… древните обичаи — произнесе дрезгаво той. — Почитайте… нашите… традиции…
	— Обещаваме — отвърна Страк. — И паметта ти. Завинаги.
	Земята под тях се разтресе отново. От тавана се посипа мазилка. В другия край на стаята Дженеста, Санара и Серафейм все още бяха погълнати от невидимия двубой. От време на време полупрозрачната стена разпръскваше ярки отблясъци.
	— Ще вдигна… тост… за вас… в залата на… Вартания.
	Очите му се затвориха за последен път.
	— Не! — извика отново Койла. — Алфрей, недей! — Тя го разтърси. — Трябваш ни, старче. Не си отивай точно сега, когато се нуждаем от теб. Алфрей?
	Страк положи ръка на рамото й.
	— Койла, той не те чува вече. Остави го.
	Тя го погледна с неразбиращи очи.
	Орките не плачеха. Сълзите бяха за хората. Ала очите й бяха изпълнени с влага.
	Джъп бе стиснал лицето си в ръце. Хаскеер бе обронил глава. Останалите оръженосци изглеждаха онемели от мъка.
	Страк измъкна внимателно меча от безжизнените пръсти на Алфрей. След това извърна глава към магьосническия дуел и в душата му започна да се надига гняв. Останалите също го почувстваха. Но осъзнаваха също и безсилието си. Никой от тях не смееше да се намеси в тази невидима енергийна битка.
	Само след минута изходът от нея стана ясен.
	Дженеста нададе изплашен вик. Собственото й магично поле затрептя и се разкъса. Тя се олюля и се подпря напълно изтощена на стената. По челото й се стичаха едри капки пот.
	Полупрозрачният щит, който прикриваше Серафейм и Санара, също изчезна като духнато пламъче на свещ. Магьосникът прекоси с огромни скокове разстоянието, което ги делеше от кралицата и я улови за китката. Тя не оказа почти никаква съпротива и той я задърпа към портала.
	Орките ги следваха по петите, решени да й отмъстят за всичко, което им бе сторила.
	— Спрете! — викна им Серафейм. — Тя е моя дъщеря! Аз отговарям за всичко, което е направила! Оставете на мен да се разправя с нея!
	Те го послушаха и Серафейм я отведе на самия край на портала. Изглежда едва сега Дженеста дойде на себе си и осъзна къде се намира. Очите й се преместиха от танцуващата вихрушка от звезди към лицето на баща й. Нямаше никакъв страх в погледа й.
	— Няма да посмееш — присмя му се тя.
	— Някога — може би. Преди да осъзная колко дълбоко в душата ти са прораснали корените на злото. Но не и сега. — Без да изпуска китката й, той я побутна още по-близо до звездната въртележка на портала и пръстите й почти я докоснаха. — Аз те доведох на този свят. И сега аз ще те отведа от него. Сигурно осъзнаваш справедливостта на подобна постъпка.
	— Ти си глупак — просъска тя. — Винаги си бил. И страхливец. Зад мен иде цяла армия. Косъм да падне от главата ми, очакват те неописуеми мъчения. — Тя премести поглед към Санара. — Теб също.
	— Не ме е грижа — отвърна й той.
	— Нито мен — кимна Санара.
	— Заслужава си да платим подобна цена, за да отървем света от зло като теб — обяви Серафейм и отново побутна ръката й към сияещата завеса на портала.
	Тя го погледна право в очите и изведнъж осъзна, че говори напълно сериозно. Надменното й изражение се стопи и тя започна да се дърпа.
	— Защо поне веднъж не посрещнеш достойно съдбата си? — попита я той. — Или искам от теб твърде много?
	— Никога!
	Той пъхна ръката й във вихрушката, пусна я и отстъпи назад.
	Тя извика и я задърпа обратно, но кипящият фонтан от енергия я задържаше, сякаш бе стисната в менгеме. И тогава плътта й започна да се променя. Кожата на ръката й започна бавно да се разтваря на хиляди малки частици, които се сляха с водовъртежа от звезди и заплуваха между тях. Процесът набираше скорост и вихрушката притегли навътре китката й. Скоро потъна цялата й ръка и се разтвори по същия начин.
	Орките бяха замръзнали по местата си, вцепенени, завладени от свръхестествен ужас.
	Сега вече вихрушката засмука единия й крак и той буквално се стопи пред очите им. Последваха го кичури от косите й, сякаш вдишани от невидим гигант. Едва когато процесът достигна лицето й, тя нададе неописуеми писъци. Ала виковете й бяха прекъснати в мига, когато енергийният кладенец я засмука на няколко глътки. Последните микроскопични останки от плътта й се въртяха в продължение на няколко секунди между звездите, сетне и те изчезнаха.
	Серафейм изглеждаше като някой, който всеки момент ще припадне. Санара застана до него и го прегърна.
	Койла първа наруши настъпилата тишина.
	— Какво стана с нея?
	— Тя докосна портала, преди да е зададена крайна цел — обясни с треперещ глас Серафейм. — Или е била разкъсана от титаничните сили, които се съдържат в него, или се е озовала в друго измерение. И в двата случая с нея е свършено. Напълно.
	Страк не бе единственият, който изпитваше съжаление към магьосника, въпреки омразата си към Дженеста.
	— И ние ли трябва да минем от там? — попита той.
	Подът под краката им отново се разтърси с тътнеж.
	— Не, приятелю мой. Аз ще въведа направление. Преходът ви ще е гладък, не като този на Дженеста. Все едно, че прекрачвате прага на най-обикновена врата. — Той се отдели от Санара. — Елате, нямаме много време.
	Серафейм отново се върна при каменната плоча и се надвеси над инструментумите.
	— А с теб какво ще стане? — попита го Койла.
	— О, аз ще остана в Марас-Дантия. Тук ще мога да присъствам на края на един свят. Или да помогна за неговото възстановяване.
	Но орките разбраха, че би предпочел смъртта.
	— Аз също ще остана — заяви Санара. — Това е моят свят. За добро или за лошо.
	По бузите й се стичаха сълзи.
	Земята не спираше да се тресе.
	— Хайде, Джъп — подкани го Серафейм. — Ще пратим първо теб — в царството на джуджетата.
	— Не — заяви Джъп.
	— Какво? — подскочи Хаскеер.
	— Това е единственият свят, който познавам. Никога не съм виждал света на джуджетата — дори в сънищата си. — Той погледна към Страк. — Звучи примамливо, но кого познавам там? Ще бъда само един чужденец.
	— Сигурен ли си, че няма да съжаляваш за решението си? — попита го Страк.
	— Не се безпокой, капитане. Мислих доста по въпроса. Ще остана тук и ще си опитам късмета.
	— Наистина ли, Джъп? — пристъпи към него Хаскеер.
	— Какво, няма да има с кого да се караш, а?
	— Все ще си намеря с кого да си чеша езика. — Той огледа за миг джуджето. — Но няма да е същото.
	Двамата си стиснаха ръцете.
	— Тогава, моля те, вземи със себе си Санара — обърна се към него Серафейм. — Обещай ми, че ще я пазиш.
	Джъп кимна тържествено. След това хвърли прощален поглед на дружината и поведе Санара към изхода.
	— Наистина трябва да побързаме — подкани ги Серафейм. — Влизайте в портала.
	Орките видимо се двоумяха.
	— Обещавам ви, че нищо няма да ви се случи.
	Гледег първи се осмели.
	— Влизай — побутна го Страк. — Не се бой, войнико.
	Оръженосецът си пое дъх и пристъпи във вихъра. След миг от него нямаше и следа.
	— Хайде! Размърдайте се! — продължаваше да ги подканя Страк.
	Един по един и останалите оръженосци последваха Гледег.
	Хаскеер бе сред последните. Той се метна с боен вик право във вихрушката. Койла хвърли прощален поглед на Серафейм, кимна на Страк и последва Хаскеер.
	Останаха само магьосникът и капитанът на Върколаците.
	— Благодаря ти за всичко — рече Страк.
	— Направих, каквото можах — сви рамене Серафейм. — Вземи — той му подаде звездите.
	— Но…
	— На мен вече не ми трябват. Прави с тях каквото искаш. Но, моля те, побързай!
	Страк прибра звездите.
	— На добър път, Страк от Върколаците.
	— И на теб, магьоснико.
	Страк пристъпи към ръба на портала. В този миг дворецът започна да се разпада. Серафейм не направи никакъв опит да избяга. Страк и не бе очаквал да постъпи другояче. Вдигна ръка и отдаде чест на магьосника.
	За миг имаше чувството, че тялото му се носи из пространството. По някакъв необясним начин, може би заради близостта на звездите и спотаената в тях сила, той успя да зърне множество мимолетни картини.
	Видя Айдан Галби, да върви ръка за ръка с Джъп и Санара през тучна поляна. Видя Милост Хоброу, яхнала еднорог. Зърна и своята истинска страна.
	Последната му мисъл бе, че сега хората вече могат да разполагат изцяло със своя свят. Що се отнасяше до него, нямаше нищо против.
	След това се извърна и пристъпи в светлината.


>	Отвличането

	Хората изяждаха магията.
	Ледът нахлуваше от север и есента бе дошла по-рано тази година. Навсякъде из Марас-Дантия бушуваха войни. Земята беше изтощена.
	Но поне днес всичко това нямаше никакво значение.
	Нямаше значение за Страк. Единственото, което приковаваше вниманието му сега, бе острието, което святкаше над него, заплашвайки да му разцепи черепа. Той се наведе и го остави да разпори празното пространство. Вдигна рязко щита, за да блокира обратния удар, поемайки сътресенията, докато опонентът му блъскаше отгоре така, сякаш изковаваше меч на наковалня. Веднага щом силите му започнаха да се изтощават, Страк премина в контраатака. Нанесе два бързи удара. Първият беше париран със звънтене. Вторият проби защитата на неговия противник и го принуди да премине в отбрана.
	Двамата описаха кръг, оглеждайки се задъхани.
	Страк пръв подхвана нова атака, свалил щита пред гърдите си и вдигнал високо меч. Последва нова яростна схватка, при която никой от двамата не отстъпваше и на сантиметър от заетата позиция. Зрителите нададоха одобрителни възгласи и подсвирквания.
	След истински залп от свирепи удари Страк пристъпи напред, като ту мушкаше, ту сечеше, изтощавайки постепенно своя противник. След един последен, отчаян опит за контраатака опонентът му не прецени правилно силите си и Страк не пропусна да се възползва от това и изби меча от ръката му. Още няколко удара бяха достатъчни да изтръгнат и щита от пръстите му и той се изтъркаля настрани. Страк спря и се изправи над него с високо вдигнат меч. Зрителите започнаха да ръкопляскат.
	Той заби меча си в земята и захвърли щита настрани. След това протегна ръка на поваления си противник и му помогна да се изправи.
	— Не беше никак зле, Кестикс. Но трябва повече да внимаваш за гарда си.
	— Слушам, капитане — отвърна с крива усмивка оръженосецът.
	— Внимание! — извика някой.
	Страк се огледа и изкомандва:
	— Мир-рно!
	Оркът, който се приближаваше към тях, бе поне на четирийсет сезона. Дори да ги нямаше знаците върху скулите, обветреното му лице щеше да е достатъчен белег за високото му положение във войската. Той огледа с подпухнали очи скупчилите се от двете страни орки — две дузини оръженосци и четирима офицери.
	— Генерал Кустан! — Страк отдаде чест, опрял юмрук в гърдите си.
	— Свободно, капитане. И останалите също.
	Войниците се отпуснаха и се приближиха, разглеждайки с любопитство непознатата, която придружаваше генерала.
	— Съжалявам, че ви развалих забавата — рече генерала, — особено на днешния ден.
	— Няма проблем, генерале — увери го Страк. — Какво ви води насам?
	— Идвам да ви представя новото попълнение.
	Орките отново стрелнаха с любопитни погледи онзи зад него.
	— Благодарим, генерале. Днес ли ще постъпва при нас?
	— Да, капитане.
	— На Бретагов ден? — попита един стотник. Сетне се сепна и добави: — Моля за извинение, генерале.
	Страк му хвърли убийствен поглед.
	Генералът изглеждаше по-благосклонен.
	— Няма нищо, стотник…
	— Хаскеер, генерале.
	— Стотник Хаскеер. Живеем в неспокойни времена. Дори Бретагов ден не е изключение, когато става дума за военни дела. Искам този десетник да постъпи незабавно при вас.
	Хаскеер кимна с мъдър вид, сякаш разговаряше с някой равен. Страк предполагаше, че му се бе разминало така лесно само заради празника. Реши по-късно да го нахока за поведението му.
	Кустан махна на конника да се приближи.
	— Има доста победи зад гърба си — обясни генералът. — Напълно отговаря на високия стандарт на вашата дружина, плюс стратегическо мислене.
	Конят изтопурка и спря в калта. Ездачката скочи чевръсто от седлото.
	— Десетник Койла — обяви генералът.
	Страк я огледа. Бяха приблизително на една възраст, с разлика не повече от няколко сезона и със сходно телосложение. Грубоватата й сипаничава кожа имаше съвсем здрав вид, а под нея се изопваха яки мускули. В очите й се четеше гордост и самоувереност. На лицето й бе изписано спокойствие. Нямаше никакво съмнение, че пред тях стои една красива орка.
	Тя отвърна открито на погледа му. Това, което видя, бе напълно според очакванията й: обветрен от сражения, наперен от победите воин на зряла възраст, привикнал да му се подчиняват. Но имаше и нещо друго, едва доловим намек за по-дълбоки качества, неприсъщи на обикновения войник. Може би по тази причина, рече си тя, Страк се слави сред останалите орки.
	— Добра среща! — каза тя и му протегна ръка.
	Той я пое по войнишки маниер, поставяйки другата си ръка на рамото й.
	— На теб също. И добре дошла при Върколаците.
	Койла огледа другите, като се спираше за част от секундата на всяко лице, за да го прецени или запомни. Загледа се малко повече в джуджето, чиито белези върху скулите показваха, че е стотник. След това погледна отново към Страк. През цялото време не пророни нито дума.
	— Това е една от най-дръзките ни дружини — рече й генерал Кустан. — Надявам се да намериш мястото си сред тях. От това, което научих за теб, мисля, че ще се харесате. Но да знаеш, сбъркаш ли в нещо, когато си при Върколаците, може да се простиш с живота си.
	— Разбирам, генерале.
	Кустан вече се отдалечаваше към коня си. Върколаците отново застанаха мирно.
	— Успех, десетник — пожелай той, докато измъкваше затъкнатите си в колана ръкавици. — И приятен ден! — обърна се той към останалите.
	Те го изпроводиха с погледи, докато се качи на седлото и потъна в тълпата. Без съмнение се бе отправил към двореца в Каменна могила, чиито стени лъщяха недалеч от тях и чиито кули стърчаха към оловносивите облаци.
	Койла и Върколаците се огледаха отново.
	— Какво стана с офицера, когото замествам? — попита тя неочаквано.
	— А ти какво мислиш? — отвърна с въпрос Страк. — На война има и жертви. Ако това те безпокои…
	— Не, не ме безпокои. Всъщност го очаквах. Та, откъде да започна?
	— Знам ли, що трябваше да те довеждат на Бретагов ден? — изсумтя отново Хаскеер.
	— Ден като всеки друг — отвърна един от орките, който очевидно бе по-възрастен от останалите и също като Койла имаше знаци на десетник. Той се обърна към Страк. — Дали първо да не я представим на дружината, капитане?
	Страк кимна.
	— Аз съм Алфрей — представи й се възрастният орк. — Хаскеер вече го познаваш. Той е…
	— Глупак — избърбори джуджето.
	Двамата стотници размениха кръвнишки погледи.
	— А това е Джъп — продължи Алфрей.
	Джуджето й намигна дяволито. За миг на брадясалото му лице блеснаха два реда бели зъби.
	— Очаквах някой… — поде Койла и млъкна.
	— По-висок?
	— Не толкова нисък — отвърна тя суховато. — Аз, разбира се, знам, че в дружините има и джуджета…
	— Вие, орките, не сте единствените, родени за воини.
	— Да, в сънищата ти — промърмори Хаскеер.
	— И в твоите кошмари — озъби му се Джъп.
	— Млъквайте! — скастри ги Страк.
	Те преглътнаха следващите си реплики и замълчаха.
	Алфрей се покашля, преди да продължи.
	— Оръженосците. — Той ги посочи един по един. — Това е Кестикс. До него са Финдже и Зода. Хустук, Бохсе, Слеттал, Дариг. И още — Вобе, Лиффин, Носкаа… Калтмон, Релбид, Меклун… Рефдоу, Гант, Джад… това там са Гледег, Точе, Брегин. — Той присви очи, за да разгледа тези, които бяха най-далеч. — Талаг и… Сифи. И Неп, Орбон и Елдо най-отзад.
	Някои от оръженосците й кимнаха усмихнато, други я поглеждаха резервирано.
	— Така — намеси се Страк. — Ще се настаниш там отзад — той посочи през рамо към дървената хижа зад тях, на която бяха заковани щитове с гербовете на клана. — Но днес ни чака още много работа. Да видим докъде са стигнали с приготовленията за празненството.
	— Нямам нищо против — сви рамене Койла.
	Някои от орките закимаха одобрително.


	Отправиха се към главния площад, като Койла тръгна с офицерите. Оръженосците крачеха на група отзад и си шушукаха възбудено.
	Тълпата все повече се сгъстяваше. Виждаха се предимно орки, както и следваше да се очаква в ден като този, но имаше и представители на други народи, включително и пантеонисти. Разминаха се с няколко официални пратеници-гремлини, които ходеха важно-важно, загърнати в дългите си роби. Прислужници-елфи с изящни фигури си проправяха път през тълпата. Срещаха се и горделиви бруни, прочутите укротители на дракони, чиито ескадрони се рееха високо в небето над града.
	Откъм източния океан повя мразовит вятър. Всеки момент щеше пак да завали.
	Алфрей се загърна по-плътно в куртката си и пръв наруши мълчанието.
	— С всяка година става все по-лошо. По мое време Бретагов ден беше лятно празненство. А вижте какво е сега.
	— Човеци — произнесе с отвращение Хаскеер. — Те изяждат магията.
	— По-скоро унистите — поправи го Алфрей. — Те и техният проклет бог.
	— Унисти, пантеонисти, една стока са всичките.
	— Внимавай какво говориш, Хаскеер — предупреди го Страк. — Кралицата не обича подобни приказки.
	— Кралицата не обича никого — промърмори едва чуто Алфрей. — Ще подкрепи пантеонистите само ако й е изгодно.
	— Стига празни приказки — изгуби търпение Страк и се озърна дали някой не ги подслушва.
	— Не зная почти нищо за този ваш празник — призна си джуджето. — Пък и за първи път идвам в Каменна могила. Разкажете ми за него.
	— Призна си, че си невежа, а? — присмя му се Хаскеер.
	— Ако има невежа сред нас, това си ти.
	— Бретаг е един от нашите велики вождове — побърза да се намеси Алфрей. — Това поне си го чувал.
	— Разбира се — ухили се Джъп. — Но само толкова.
	— Честно казано и ние не знаем много повече. Не знаем например откъде се е взел и кога точно е живял, освен че е било преди около един век. Това, което се знае със сигурност обаче, е, че е предвождал орките в множество величави победи. Било е по времето, когато Обединените оркски кланове са били истинска сила. Преди всичко да започне да се разпада. Та по онова време някои от древните народи възнамерявали да ни поробят, но той осуетил плановете им. Тачим го като наш освободител.
	— Жалко, че и сега си нямаме такъв — отбеляза намръщено Койла.
	От изражението на Страк личеше, смята и нейното изказване за опасно, но въпреки това премълча.
	Докато се промъкваха през тълпата, Койла се озова малко по-назад от останалите, в компанията на джуджето.
	— Ще чуеш ли един съвет? — попита я той.
	Тя кимна.
	— Внимавай какво говориш. Вече не си в ордата. Нашата група е малка и всичко се знае. — Той я остави да премисли чутото и добави: — Не че не съм съгласен с теб.
	— Разбрах. Един въпрос?
	— Давай.
	— Защо се джавкате двамата с Хаскеер?
	— За нищо конкретно. Но с джуджетата е така. Мнозина обичат да се заяждат с тях.
	— Искаш да кажеш, заради славата им на… фурнаджийски лопати?
	— И двамата знаем за какво става въпрос, Койла. Моите сънародници се славят като сребролюбци, привикнали да са верни на оногова, който плаща най-много, пък дори и това да са унистите. Някои го смятат за предателство. Аз пък го намирам за… прагматично.
	— И какво прагматично има в това да си на служба при Дженеста? Сигурно другаде опасностите ще са по-малко, а заплатата — по-тлъстичка.
	— Не мога да отговарям за сънародниците си, разбира се, въпреки че Хаскеер не пропуска да ми натяква за тях. Може да ти се струва странно, още повече, че за вас, орките, е чест да служите при някой от вождовете, но някои от нас смятат каузата ви достатъчно благонадеждна. Все някой трябва да попречи на човеците да разкъсват недрата на Марас-Дантия. Или поне на лошите сред тях.
	— Независими или не, повечето от нас мислят по същия начин. Виж, Джъп, не обичам да се замесвам в политиката. Интересува ме единствено да имам добри другари и да разчитам на тях да ми пазят гърба.
	— Взе ми думите от устата. Та да се върнем пак на Хаскеер. Той може да е заядлив копелдак, но е добър войник и винаги ще ти окаже помощ, когато се нуждаеш от такава. Това ми харесва в орките. — Той се усмихна.
	— Само той ли те дразни?
	— Най-често. Когато постъпих в дружината, трябваше да се понапъна малко, за да докажа, че съм подходящ. И с теб ще е така.
	— Едно джудже и една женска, а?
	— Да бе. Но ти поне имаш предимството да си тяхна сънародничка.
	Излязоха на площада. Вееха се знамена и разноцветни флагове. На забити в земята колони бяха приковани щитове с различни гербове. На откритото място отпред бяха подредени огромни клади, които щяха да бъдат разпалени в разгара на тържеството.
	Заобикаляйки заградените с въжета места, където по-късно през деня щяха да се проведат турнирите, Върколаците се отправиха към подножието на двореца. Тук бе вдигната голяма шатра, пред чийто вход се развяваха знамената на кралицата. Двама орки пазеха входа, кръстосали копия. Веднага щом познаха Страк, те отместиха оръжията си и пропуснаха дружината вътре.
	Пламтящите свещници и светлината, която се прецеждаше през плата на шатрата, придаваха на мястото зловещ вид.
	Те заковаха като един, втренчили погледи в онова, което бе поставено в центъра на шатрата.
	Алфрей положи ръка на рамото на Койла.
	— За първи път ли си тук?
	Тя едва намери сили да кимне.
	На лицата на повечето орки бе изписано благоговение и малка доза суеверен страх.
	— Ако питате мен, това е не само противоестествено, но и нехигиенично — обяви неочаквано Джъп.
	— Внимавай кого обиждаш, нисък задник — сряза го заплашително Хаскеер.
	— Проявете малко уважение — изгледа ги строго Страк.
	В средата на шатрата бе положен резбован трон, инкрустиран със злато и сребро. Облегалката му бе под формата на феникс с разперени криле, които бяха изрязани изкусно под формата на пламъци. За очи на птицата бяха поставени едри рубини, които сияеха с ален блясък. Макар да не можеше да се сравнява с великолепния трон на Дженеста и този бе напълно достоен за вожд.
	На него седеше Бретаг.
	По-точно бе нагласен вътре с ръка върху дръжката на масивен меч. Празната ножница бе поставена напреко на коленете му, а на главата му бе нахлузена златна корона. Ризницата му сияеше, кожените му панталони бяха безупречно чисти, а ботушите му бяха излъскани.
	Ала кожата му бе сбръчкана като стар пергамент и под нея се подаваше пожълтелият череп. Очниците му зееха пусти. От трупа намирисваше на балсами и билки.
	— Изглежда така, сякаш всеки миг ще стане и ще ни заговори — обяви със страхопочитание Хаскеер.
	— Искрено се надявам да не го направи — завъртя глава Джъп.
	Оръженосците започнаха да откачват манерките с вино и ейл, които носеха на коланите си. Те отпиваха от тях и си ги разменяха тържествено. Дори Джъп получи своя дял. Когато една от манерките стигна до Койла, всички наблюдаваха с одобрение как тя я пресушава на един дъх. Хаскеер постъпи по същия начин.
	Повъртяха се още известно време, после Страк им нареди да си тръгват.
	Премигвайки от силната светлина отвън, те изгубиха няколко секунди, преди да осъзнаят, че тълпата се е обърнала към двореца и всички са вдигнали глави. Проследиха погледите им до един балкон, където се виждаше стройна фигура.
	Кралица Дженеста беше облечена в бяло, вълнистите й коси бяха разпуснати и се вееха свободно на вятъра. От мястото, където се намираха, бе почти невъзможно да различат чертите на лицето й. Но те я познаваха достатъчно добре, за да си представят онази причудлива смесица от човешко и ниядско, които си даваха среща в тялото й, в неестествените пропорции на мрачната й красота.
	Върколаците бяха закъснели за началото на нейното обръщение или може би публична реч. Във всеки случай разстоянието и вятърът, който отнасяше думите й, не им позволиха да уловят смисъла на казаното. Те все още си шептяха развълнувано, споделяйки малкото, което бяха чули, когато кралицата вдигна ръце и започна да описва невидими фигури във въздуха.
	Внезапно блесна ослепително ярка оранжева светлина. Между пръстите на Дженеста се появи нещо, което приличаше на огнена топка и оставяше след себе си жълтеникави, пламтящи нишки. Топката се удари в една от купчините дърва и я разпали с оглушителен тътен. Тълпата започна да крещи възторжено.
	— Хляб и зрелища — подсмихна се Алфрей, който не изглеждаше особено впечатлен.
	— О, стига — рече джуджето. — Бретагов ден съществува много преди тя да се появи.
	— Да, и тя го открадна за свои цели.
	Те насочиха погледи към кладата, която бързо се разгаряше. Ала ентусиазмът им се бе изпарил.


	Върколаците се навъртаха на верандата на тяхната хижа, когато Рефдоу се върна от мисията, на която го бяха пратили.
	— Взе ли? — попита Страк.
	— Да, капитане. — Усмихнат, той му подаде една малка торбичка.
	Докато Страк я отваряше, другите се струпаха около тях. Вътре имаше известно количество кристален прашец, който излъчваше едва забележимо розово сияние.
	— Изглежда го бива — прецени Алфрей.
	Койла се наведе и надзърна вътре.
	— Хъмм, пелуцид. Това ще ни оправи настроението.
	— Няма нищо по-добро от едно стабилно зареждане с кристална светкавица — съгласи се Джъп.
	— Само не си мислете, че ще ви стане навик — предупреди ги Страк. — Днес ще ви позволя, в чест на Бретаг. Алфрей, ще бъдеш ли така любезен?
	Ветеранът изрови от торбата си хаван и чукало, след това се зае да стрива кристалчетата на ситен прах. Рефдоу му помагаше да го оформя на бучки.
	Не след дълго първите лули бяха запалени и из въздуха се разнесе благоуханен аромат.
	Джъп изпусна голям облак бял дим и промърмори:
	— Този Бретаг започна да ми става симпатичен.
	— Виждам, че взе да ти идва акъла в главата — отвърна Хаскеер. — Само гледай да не се подмокриш.
	— О, тайната ми… уф… тоест, майната ти — запелтечи джуджето.
	Хаскеер се опули.
	Останалите си разказваха случки и се заливаха в заразителен смях. Оръженосците се отдадоха на чудатото оркско изкуство на самохвалство, разкрасявайки собствените си подвизи до абсурдни размери. И всичко това сред постоянен кикот.
	Страк се облегна на стената, скръстил ръце на тила си.
	— Празненството сигурно ще започне след около час.
	— Само не знам дали ние ще можем да се държим на краката си по това време — подметна Алфрей.
	Джъп бе някъде по средата на дълъг и заплетен виц, когато Койла неочаквано го прекъсна.
	— Кои са тези?
	Трима орки препускаха към тях. На гърба на единия се вееше пурпурна пелерина.
	— По дяволите! — изруга Страк и се изправи неуверено на крака. — Крелим.
	— Кой? — втренчи поглед в него Койла.
	— Това е Крелим. Адютантът на генерала. Ставайте! Надигайте се, мързеливци!
	Наложи се обаче да влезе в действие и ботушът му. Орките се изправяха неохотно, като изтупваха прахта от бричовете си.
	След като си размениха нехайни поздрави, Крелим премина право към въпроса.
	— Заповед от генерал Кустан. Специална задача. Трябва да дойдете с мен. Веднага.
	— Ама днес ли? — ококори се Страк. — Необходимо ли е настина…
	— Враговете ни не се съобразяват с нашите празници, капитане, и не са ме пратили тук, за да обсъждам този въпрос с вас. — Той се изправи на седлото и ги огледа един по един. — Напъхайте си главите в кофи с вода, ако трябва, но искам да се размърдате час по-скоро!
	Роптаейки на висок глас, орките тръгнаха да си събират снаряжението.
	Междувременно тълпата продължаваше да расте. Без да продумат, Крелим и помощниците му ги преведоха през площада и се отправиха към шатрата. Отвън имаше голяма група орки, както и отряд на почетната гвардия.
	— Брей, имперската гвардия на Дженеста — подсвирна от учудване Алфрей.
	Страк кимна, все още опитвайки се да прогони мъглата от главата си.
	Слязоха от конете и Крелим нареди на оръженосците да останат отвън. Той въведе вътре Страк, Хаскеер, Алфрей, Джъп и Койла.
	В шатрата имаше още часовои — живи и мъртви. Постовите, които трябваше да пазят Бретаг, бяха проснати на земята с прерязани гърла или забити в гърбовете ножове. Кръв имаше чак по стените.
	Но това, което ги потресе, бе че от Бретаг нямаше и следа.
	Джъп огледа празния трон и обяви:
	— Хаскеер, ти май излезе прав. Този е станал и си е тръгнал.
	— Но ти няма да можеш да го направиш, ако не си затвориш веднага устата.
	Страк им махна да замълчат. Крелим посочи разрязания отвор в дъното на шатрата.
	— Ето как са влезли.
	— Защо въобще някой ще го взема? — зачуди се Койла. — Искам да кажа — за какво им е притрябвал?
	Крелим сви рамене.
	— Зная само едно — че празненството скоро трябва да започне и ако се разчуе, че Бретаг е изчезнал, може да има размирици.
	— Меко казано — кимна Алфрей.
	— Не бива да позволяваме това да се случи — продължи Крелим. — И то точно днес. Ето защо изборът падна на вашия отряд. Ще запазите случилото се в тайна. От вас се иска да откриете Бретаг и да го върнете тук.
	— Ами ако не успеем? — попита Страк.
	— Заповедта идва право от кралицата.
	— С други думи, провалим ли се, по-добре да не се връщаме.
	— Ти го каза, капитане.
	Страк затвори очи и започна да масажира основата на носа си. После въздъхна и попита:
	— Някакви идеи кой може да го е направил?
	— Никакви. Но има една възможност. Преди няколко дни из района са се навъртали огньовници. Зърнал ги е драконов патрул вчера следобед на пътя за Хекълой.
	— Само с това ли разполагаме?
	Крелим кимна.
	— Разчитаме на вас. Не се помайвайте повече.
	Той се обърна и излезе, следван от помощниците си.
	— Уф, проклет да е…
	— Млъквай, Хаскеер — предупреди го с леден глас Страк.
	— Огньовници? — попита Койла.
	— Човешки култ. Поклонници на огъня или нещо подобно.
	— Какви са? Унисти? Пантеонисти?
	— Нито едните, нито другите.
	— Това е магьосническа секта — поясни Алфрей.
	— Какво? — подскочи Койла. — Откога хората разбират нещо от магии, че дори повече от нас, орките? Доколкото знам, бива ги само да изяждат магията.
	— Може би това, че търсят магията, не означава, че я владеят — подхвърли Джъп. — Сигурно се опитват да опознаят земната енергия като другите древни народи.
	— Звучи ми налудничаво — избъбри Хаскеер.
	— Че какво чудно? Нали става въпрос за човеци, тъпако.
	— Кого наричаш тъпак, боклук недорасъл?
	— Достатъчно! — изръмжа Страк. — Никой не знае за какво може да им е притрябвал трупът на Бретаг, а и не е наша работа да гадаем. Най-важното сега е да го върнем на мястото му, инак денят може да свърши зле.
	Джъп огледа района около опразнения трон.
	— Може би магията ще е ключът към разрешаването на загадката — рече той. — Като например моите ясновидски способности. Те, вярно, са доста отслабнали напоследък, благодарение на тези проклетници — хората. — Той коленичи и вдигна нещо от пода до крака на трона. Беше късче плат. — Това не е от Бретаг. Грубо сукно е, не е от неговите дрехи.
	— Може да е на всеки.
	— Тъй де. Но не ми прилича и на униформите на пазачите. — Той вдигна глава към Страк. — Е, поне е някаква улика, ако не друго.
	— И ще ти стигне ли? — попита го Алфрей. — За твоето ясновидство?
	— Че знам ли? — повдигна вежди джуджето. — Напълно възможно. Ти какво смяташ, Страк?
	— Ами, ти си следотърсачът. Търси.


	Бяха на около десет мили западно от Каменна могила. Все още се виждаха кулите на двореца, но иззад хълмовете вече прозираха и върховете на настъпващите от север ледени планини. Заваля слаб дъжд. Той докара със себе си неприятната миризма на серни изпарения и гнило.
	Орките бяха възседнали конете си и гледаха към Джъп, който бе коленичил на земята, заровил пръсти в калта, опитвайки се да напипа някоя от жилите на земната енергия. След известно време той се изправи и взе да се бърше.
	— Тук силата е непостоянна. Проклети да са човеците.
	— И все пак? — погледна го с надежда Страк.
	— И все пак, струва ми се, че са се отправили към Таклакам.
	— Доста голям район за претърсване, не смяташ ли? — обади се Койла. — Като се има предвид, че сме само трийсетина.
	— Така е — съгласи се Страк. — Значи колкото по-бързо се захванем за тази работа, толкова по-големи са шансовете ни за успех.
	Продължиха на запад. От време на време Джъп се обръщаше към своите умения, после продължаваше да настоява, че онези, които така упорито преследваха, са се насочили към вътрешното море.
	По някое време изкачиха невисок хълм, от който съгледаха набраздената от вълни морска шир. Над морето се спускаше ниска мъгла. Водата на самия бряг бе покрита с жълтеникава пяна.
	— Сега накъде? — попита Алфрей.
	— Джъп, имаш ли представа накъде са тръгнали? — попита Страк.
	— Тук ми е много трудно да определя. Нали знаеш, че водата заглушава магията.
	— Как така? — попита Койла.
	— Морето задържа магията по същия начин, по който и горските езера и отдалечените долини. Може би защото там хората не могат да се ровичкат в недрата и да прекъсват енергийните жили.
	— Ако магията е повече, тя не усилва ли и ясновидските ти способности?
	— Точно в това е проблемът. Сега долавям много повече сигнали. Трудно ми е да ви обясня. Нещо като да си заслепен от светлина.
	Страк вече имаше нов план.
	— Ще се разделим на две групи и ще обходим района на север и на юг. Аз ще поведа едната група, заедно с Алфрей и Койла. Взимаме половината оръженосци и поемаме на юг. Хаскеер и Джъп, при вас остава другата половина. Ако някой се натъкне на нещо, с което не може да се справи, праща вестоносец до другата група.
	Малко след това се разделиха.
	Групата на Страк тръгна покрай брега. Джъп и Хаскеер постъпиха по същия начин. Скоро се изгубиха от погледите си. Известно време яздиха мълчаливо, после Койла попита:
	— Не е ли рисковано тези двамата да бъдат заедно, капитане?
	— Кои?
	— Джъп и Хаскеер, разбира се.
	— Вярно е, че не хранят пламенна любов помежду си, но когато положението стане напечено, те са преди всичко Върколаци. Пък и не са новоизлюпени, нали? Знаят какво да правят.
	— Друг път натъквал ли си се на тези огньовници?
	— Аз не. Някои от другите дружини обаче са ги срещали.
	— Не са многобройни, но са ужасни фанатици — обади се Алфрей. — А това понякога е далеч по-опасно.
	— Какъв е планът, ако ги открием?
	Страк я погледна така, сякаш намираше въпроса й за странен.
	— Ще ги избием до крак, разбира се. Какво друго?


	— Отваряй си очите на четири.
	— Ама че тъпо нареждане — озъби се Хаскеер. — Какво си мислиш, че правя?
	— Нямам представа — рече джуджето. — Чешеш си оплождащите торбички?
	— Слез от коня да ти натикам главата в задника.
	— Пак ще е по-добре, отколкото да ти гледам лицето.
	— Ако искаш да ти сменя физиономията, само кажи.
	— Да бе, по средата на мисията. Много умно, няма що.
	— Стотници! — повика ги тихо един оръженосец.
	— Какво? — отвърнаха двамата в хор.
	— Ето там — посочи им той.
	Вдясно от тях стърчаха няколко самотни хълма, обрасли с горички. Между дърветата се виждаше трепкаща светлина на огън.
	Хаскеер и Джъп дадоха знак на колоната да спре.
	— Какво мислиш? — попита Хаскеер.
	— Да идем на разузнаване.
	— Всичките ли?
	— Не, ще се справим и двамата.
	Наредиха на оръженосците да останат при конете, а те продължиха.
	Приближиха се пълзешком към горичката, като криволичеха между шубраците. Най-сетне пропълзяха до самия край на полянката.
	В центъра й бе запален голям огън. Около него се бяха събрали двайсет-трийсет човеци, хвърлящи издължени сенки в мрака. Главите им бяха много странни.
	Хаскеер се опули.
	— Тези пък от коя раса са?
	— Това са човеци, тъпчо — прошепна Джъп. — Носят вълчи глави. — Нещо друго привлече вниманието му. — Погледни нататък.
	В далечния край на осветения кръг тялото на Бретаг бе положено върху една плоска скала. Един от вълчеглавите човеци се беше надвесил над него. Съдейки по странните звуци, които издаваше, и по движението на ръцете му, той извършваше някакъв ритуал.
	— Ние сме до тук. За останалото ще трябва да повикаме целия отряд — рече Джъп.
	— Правилно — кимна Хаскеер.
	— Грешите.
	Дори нямаха възможност да се обърнат, за да видят кой ги е заговорил. Нечий груби ръце ги уловиха и вдигнаха на крака. Около половин дузина човеци с вълчи глави, чиито челюсти бяха зинали в зловещи усмивки, ги наобиколиха. Опряха ножове в гърлата им, разоръжиха ги и им завързаха ръцете.
	Хаскеер метна злобен поглед на Джъп.
	— „Сами ще се справим, а?“ — подигра му се той.
	— Я тихо! — нареди им един от човеците. — Ще говорите, когато господарят ви пита. — Той намигна на другарите си и те се изкискаха злорадо.
	Изведоха пленниците на поляната и като ги видяха, присъстващите замлъкнаха. Преведоха ги пред изумените погледи на коленичилите и спряха при онзи, който се бе надвесил над тялото на Бретаг. Съдейки по арогантните му маниери и повелителния начин, по който се обръщаше към останалите, той бе водачът на сектата.
	Човекът огледа Джъп и Хаскеер, с очи, мъртвешки като тези на вълка на главата му.
	— Тъй значи, неканени гости. При това низши твари.
	— Във всеки случай не по-низши от вас — озъби се Джъп и си спечели зашлевяване през лицето. От ноздрите му потекоха тънки струйки кръв.
	— Какво ще правите с Бретаг? — попита Хаскеер.
	— Ще му източим магията — отвърна водачът с твърда решимост в гласа. — Също както вие я точите от земята.
	— Мен лично не ме бива в тези работи — отбеляза спокойно Хаскеер и получи ритник в корема.
	— Каква магия очаквате да намерите в един труп? — попита ядно Джъп. — Побъркани копелета!
	— Побъркани значи? — повтори водачът и ги погледна обидено.
	После се обърна към трупа и се втренчи в него. Наведе се, сграбчи малкия пръст на дясната ръка на Бретаг и го отчупи с пукот. От строшеното място се вдигна облаче сивкав прах.
	Гневните викове на Хаскеер бяха потушени от нови удари. Огньовниците забъхтиха и Джъп, за да не се почувства ощетен. Игнорирайки протестите на пленниците, водачът вдигна пръста и го разгледа отблизо. После го хвърли неочаквано в огъня.
	Пламъците лумнаха дваж по-силно, изстрелвайки безброй подскачащи във въздуха искри. Цветът на огъня започна да се променя — беше ту изумруден, ту тюркоазен или аленочервен. Трудно беше да повярват, че изсъхнала оркска плът е в състояние да предизвика подобни фойерверки. Хаскеер и Джъп бяха запленени от картината.
	— Това е колкото да вкусите от силата на вашия Бретаг — обяви водачът. — Ако съблюдаваме необходимия ритуал, при внимателно стриване на трупа полученият материал ще ме дари със силата на магьосник.
	— Нещо ти хлопа дъската — изсумтя презрително Джъп.
	— Ти го казваш. — Водачът помръдна с рунтавите си вежди. — Но за съжаление няма да си тук, за да се увериш, че грешиш. Защото ритуалът изисква едно малко жертвоприношение. — Той даде знак на подчинените си. — Пригответе ги!


	— Така до никъде няма да стигнем — оплака се Алфрей.
	— Други предложения? — попита го Страк.
	— Дали да не се разделим на по-малки групи и да ускорим търсенето?
	— Няма да се разделяме повече.
	Известно време яздиха мълчаливо.
	По някое време Койла вдигна ръка.
	— Вижте там! — На отсрещния бряг се виждаше мъждукаща светлинка. — Наши ли са? — попита тя.
	— Дори онези двамата не са толкова глупави, че да запалят огън — увери я Страк.
	— Тогава? — попита Алфрей.
	— Да идем да проверим. — Той се извърна и подвикна на следващите ги оръженосци.
	Навлязоха сред невисоки шубраци, които по тези места слизаха почти до брега.
	На един хвърлей пред тях се изправиха неколцина оръженосци, които им замахаха. Веднага щом ги доближиха, те разказаха задъхано за решението на Хаскеер и Джъп да продължат сами.
	— Само това ни липсваше! — кипна Страк. — Сега освен трупа трябва да спасяваме и тия двама идиоти.
	— Как ще действаме? — попита Койла.
	— Разделяме се на три групи. Ти ще поведеш едната. Калтмон и Дариг, вие оставате тук при конете. Значи ще разполагаме с… двайсет и шестима оръженосци. Аз и Алфрей ще вземем по осем. На теб се падат десет.
	— Благодаря за оказаното доверие — рече Койла.
	— Положението ти е по-особено от нашето, десетник. Объркаш ли нещо, изпадаш от дружината.
	— Какъв е планът? — попита Алфрей.
	— Пределно прост. Навлизаме от три страни в горичката. Първостепенната задача е да спасим Хаскеер и Джъп, а след това и Бретаг — стига да успеем. Въпроси?
	Нямаше. Те се разделиха бързо на три групи и се отправиха в указаните посоки.
	На Койла се падна десният фланг. Скоро след това навлязоха в горичката. Не се мяркаха никакви часовои. Видяха кладата и тялото на Бретаг, проснато на една скала, както и завързаните до него Хаскеер и Джъп. Двама човеци ги охраняваха, третият се занимаваше с някакъв ритуал. Останалите вълчеглави стояха по-назад, припявайки полугласно.
	Койла се обърна към най-близкия оръженосец.
	— Ти беше Слеттал, нали? — прошепна.
	— Тъй вярно.
	— Кои от вас са добри с лъковете?
	— Колко добри? — смръщи вежди той.
	— Колкото да уцелят от първи път онези, които пазят стотниците.
	— Съжалявам, десетник. Бива ни с лъковете, но чак толкова…
	— Трябваше да се досетя — въздъхна тя. — Добре, ще се справя сама. — Той й подаде лъка си, но тя махна с ръка. Нави един от широките си ръкави и отдолу се показа калъф с метателни ножове. — Предпочитам тези — рече тя и извади един от ножовете.
	Слеттал погледна към двете цели и поклати глава.
	— Едва ли ще успееш.
	— Ще опитам. Бъдете готови да се хвърлите в атака, ако се получи. Ако не стане, първо нападаме двамата пазачи и онзи, дето се прави на жрец. И да убият стотниците, поне ще отмъстим за тях. А сега — пригответе се.
	Тя си даваше сметка, чу другите Върколаци ще нападнат всеки момент. Нямаше време за губене. Избра за първия опит по-трудната цел — мъжът, който почти се бе скрил зад Хаскеер. Вторият, който държеше Джъп, бе полуизвърнат с гръб към тях. Този, когото сметнаха за водач или жрец, продължаваше да издава странни звуци. Ритуалът наближаваше своята кулминация.
	Койла се премери за не повече от секунда и хвърли ножа. Острието все още пореше въздуха, когато метна и втория нож.
	Човекът, който държеше Хаскеер, бе ударен в окото. Той се свлече по гръб, без да издаде нито звук. Другарят му бе прободен в гърдите и успя да изкрещи, преди да падне.
	— Действайте! — извика Койла.
	Оръженосците излязоха на полянката. В същия момент от другата страна се показаха Алфрей и Страк. Настъпи меле, екнаха викове, писъци, звънтене на стомана.
	Докато тичаше към средата на поляната, Койла забеляза, че пламъците на кладата се държат някак странно. Горяха ярко, но непрестанно меняха цвета си. Ала сега не беше време да се занимава с подобни неща. Водачът на сектата, с изкривено от гняв лице, вече размахваше оголения си меч. С няколко скока тя се изравни с него и се размина на косъм с острието му. Миг след това клекна между стотниците и преряза въжетата им.
	— Внимавай — идат! — предупреди я Джъп.
	Към тях тичаха едновременно няколко мъжаги. Койла подаде един от ножовете си на джуджето. Хаскеер се въоръжи от поваления часовой. Без да губи време, той нададе боен вик и се нахвърли срещу противниците.
	На Койла се падна водачът. Той се приближи към нея, цепейки въздуха с огромния си двуръчен меч. Койла се зае да отбива ударите му и да нанася свои всеки път, когато й се удаваше възможност.
	— Диваци! — гневеше се той. — Мръсни гадини!
	— Странни приказки от някой, който носи на главата си умряло животно — отвърна хладнокръвно тя, подклаждайки гнева му.
	Последва нова яростна атака. Койла се навеждаше и отскачаше, блокирайки ударите, които не сварваше да избегне.
	— Ритуалът! — не се успокояваше водачът. — Провалихте ми ритуала, глупаци такива!
	Внезапно лицето му се изопна. Той спря, отстъпи назад, забравил гарда си и втренчи поглед над рамото й. Предполагайки, че това е някакъв трик, тя се отдръпна настрани и едва тогава надзърна през рамо. Това, което видя, накара ченето й да увисне.
	Бретаг се надигаше. Протегна се, малко вдървено, сякаш да размърда старите си кокали. След това се надигна бавно и се изправи в цял ръст. В началото видимо се поклащаше. После пристъпи все така вдървено напред.
	Койла с мъка откъсна очи от него и погледна към жреца. Той стоеше като истукан, с побеляло лице. Останалите участници в мелето бяха по-далеч от тях и все още не бяха забелязали какво става.
	Трупът ги приближаваше с мрачна решителност, оставяйки след себе си тънки, прашни повлекла. Койла се напрегна, когато той я приближи. Стори й се, че мярна мъждукаща светлинка в кухите му орбити.
	Едва сега водачът на сектата се съвзе и вдигна меч да се защити. Ала си личеше, че страхът е сковал тялото му. Трупът се приближи с изненадваща скорост и отби с лекота спускащия се меч. От гърлото на водача се изтръгна писък. Ужасяващ, изпълнен със страх. Човешки.
	Към тях се приближиха неколцина от участниците в боя. Койла свали меча си, когато забеляза, че това са Страк и оръженосците му. Оръжията им бяха окървавени.
	— Добре се справи — похвали я Страк.
	Огънят постепенно загасваше. Подухна вятър и разсея дима. Видяха водача — проснат на земята, с неестествено изкривени крайници. Смъртта бе положила страховития си отпечатък на лицето му. Тя погледна към плоската скала. Трупът на Бретаг лежеше там, в същата поза, в която го бе видяла одеве.
	— Какво има? — погледна я учудено Страк.
	Тя примигна, помисли за миг, поклати глава и отговори:
	— А, нищо. Сигурно е от… пелуцида. Все още ми е мътна главата.


	По обратния път яздиха като гонени от триста дяволи. Бяха увили трупа на Бретаг в одеяло и го бяха привързали за един от конете.
	До Каменна могила стигнаха за рекордно време. Улиците все тъй бяха изпълнени с тълпи. Централният площад изглеждаше три пъти по-многолюден и продължаваше да се пълни. Пробиха си път през множеството и стигнаха кордон от имперски стражници, които едва задържаха напиращата тълпа пред шатрата.
	Появи се адютантът на генерала, който нареди да им сторят път. В шатрата бяха допуснати петимата офицери и двама оръженосци, които мъкнеха вързопа. Поставиха го на пода и развързаха въжетата.
	— Вече не вярвах, че ще се справите — призна Крелим. — Бързо, нагласете го на трона. И внимавайте!
	Вдигнаха предпазливо трупа и го положиха на трона. Поставиха короната на главата му, положиха ръката му върху дръжката на меча. Койла наблюдаваше всичко това с жив интерес.
	— Липсва му един пръст! — възкликна в същия момент Крелим.
	— Е, тъй де — въздъхна Страк. — Не е чак толкова зле, като се има предвид какво му готвеха. Покрийте го там… с ръкава.
	Хаскеер се подпря изнурено на трона.
	— Капитанът е прав, Крелим. Никой няма да забележи подобна дреболия. Бретаг е стара кримка. — Той се приближи до трупа, игнорирайки знаците на останалите да стои настрана. — Няма какво да се плашите. Як е като накисната в пикня драконова кожа. — Той протегна ръка, с очевидното намерение да потупа трупа по рамото.
	— Не! — извикаха в един глас всички.
	Но беше твърде късно. Юмрукът на Хаскеер тупна по войнишки рамото на Бретаг. Вдигна се прахоляк като от стар килим. Хаскеер се закашля. Ръката на Бретаг се отдели от рамото, увисна за миг на изсъхналите сухожилия, сетне тупна на пода.
	— Ах ти, малоумнико! — кресна Джъп.
	— Сержант Хаскеер! — ревна Крелим с почервеняло от гняв лице.
	Всички останали се надпреварваха да сипят ругатни относно родословното дърво на Хаскеер.
	Страк отстъпи незабелязано назад и застана до Койла.
	— Преди да попиташ — промърмори тя, — не мога да го закърпя.
	Той сви рамене, въздъхна уморено и рече:
	— Както и да е. Честит Бретагов ден.
