P>
#	I.

				Чуй, сред полунощний сън
				Как шейни отронват вън
						Звън след звън,
						Звън след звън!
	Как полъхват и ни вдъхват несънуван, дивен сън!

				О, как звънко, звънко, звънко
				Плуват в нощний въздух вън!
				А, в мъгла обвити тънко,
				Слушат рой звезди през сън,
				Как напява всеки звън,
				Че след мъка и заблуда
				Идват дните на пробуда,
				На очакваното чудо —
				На блажен и влюбен сън!

				В снежен път шейни летят:
				Сребърни звънци звънят,
				И с припевен ритъм верен
				Като древен стих размерен,
				Разпиляни, ту пък сляни —
						Звън след звън
						В звън един —
						Дин! Дин! Дин!
						Дин! Дин! Дин! —
	Как полъхват и ни вдъхват несънуван, дивен сън!


#	II.

				Сватбен звън звъни навън —
						Златен звън!
	Вечно девствен, лей — приветствен — той възторжен сън!

				Вест понесъл с весел ек,
				Той лети в нощта далек,
				И подобно чучулига,
						Всеки миг
	От вълните златорунни на акорди тънко-струнни
				Той се вдига и достига
						Лунний лик!
				А камбаните черковни
	Нежно тръпнат, сякаш шъпнат древни приказки любовни,
						И, съгрян
						В техний блян,
	Целий свят навред съзира в бъдещето светъл сън,
	Възвестен от хор камбани с благодатен златен звън
						Посред дим
						От тамян,
						Смях и шум —
						Бим! Бам! Бум!
								Бим!
								Бам!
								Бум!


#	III.

				Мирний сън прокуди вън
						Меден звън!
	В нощ безсънна той прозвънна бедствие навън!

				Звън след звън
						С гневна мощ
				Ужас вей в самата нощ
				И отминва по-нататък!…
						Звън след звън —
				Ту по-дълъг, ту по-кратък —
				Вредом страх вселява вън! —
				И страхът е тъй голям!
				Въздухът от плач раздран!
				— Дан! — Дан! — Дан! —
				— Дан! — Дан! — Дан! —
	Че камбаните пияни, неспособни да звънят,
	Само бият, само вият и вопият и крещат!

				Само плачат за пощада
				И към пламналата сграда
				Вопли горестни редят…

				А пожарът многошумен,
				ту затихнал, ту безумен,
						Пак пламти —
				Носи се, пълзи, лети
				Все нагоре, все нагоре
				И настръхнал той говори:
						„Ще хвърча!
	Ще се нося, огнекрилий, срещу лунната лъча!
	Месеца ще стигна, или — ще умра, ще замълча!“

				То сред кипнала метежност
				И безбрежност от огън
				Приказка за безнадеждност
						Там навън
				С тръпки ледни, шепне медний звън
				И, със слух от страх терзан,
						Знай ухото:
						Вред е злото!
	Вред пожарът се разгаря, вред е пламъкът разлян —
						— Дан! — Дан! — Дан! —
						— Дан! — Дан! — Дан! —
	В общий пукот стене звукът, ужас — звукът сам!


#	IV.

				Погребален скръбен звън
						Стене вън!…
	Вечна горест в тленна орис — край на горкий жизнен сън.

				В тихия вечерен час
				С ужаса на своя глас
				Колко скръб той буди в нас! —
				И неволно ний тъжим:
				Поглед в сълзи потопим,
	И ридаем в скръб, че знаем: сън навеки ще заспим!

				Тъй унил и тъй печален,
				Той нараства в дълъг плач
				И в приве`черния здрач
				Със припе`ва погребален
						В Божий храм
						Слят едвам —
								Бам!…
								Бам!…
	— Ту плачевен, ту сподавен, тоя гневен, бавен звън
	Възвестява, че страдалец е заспал последен сън!

				От черковните килии
				И за грешни и светии
				Отечава тъжен звън:
	Пръст сърцето ще покрие, а очите — вечен сън!

				О, там черният звънар,
						Смел и твърд,
						Бий на смърт —
								Смърт!
				Той над всички горд стои
				Като някой господар —
						Някой цар!
				Той се смее и шуми.
				И, гърми, гърми, гърми;
				До камбаната застава
				И така я разлюлява,
				Че тя горко заридава —
				И с плача си възвестява,
						Че вървим
						Все натам
						В своя друм
								Бим!…
								Бам!…
								Бум!…
P$
