P>
	Обичаш своя дом рожден,
	градинката му малка.
	И в нея — ореха зелен,
	и малката люшкалка.

	Край нея цветната леха
	и двете пейки стари,
	и гости весели — смеха
	на твоите другари.

	Любима майка и баща,
	и обично сестриче,
	което с ленти и цветя
	косичките си кичи.

	И стаичката — твоят рай —
	и в ъгъла с креватче,
	де спи и с котката играй
	по-малкото ти братче.

	И още многото неща
	из стаята и в скрина…
	Оттука почва обичта
	към твоята родина.
P$
