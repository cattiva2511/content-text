P>
	На прозореца открехнат
	книжката си бях забравил.
	Влязох в мрака да притворя
	двете стъклени крила.
	Гледам — светлинка трептяща
	дланите ми озарява;
	то било една искрица,
	то светулчица била!

	Тя пълзи, заобикаля
	като бучка
	всяка буква,
	по картинката се качва
	до самите небеса.
	И се спуска към божура,
	който ален цвят разпуква,
	към рисуваната капка
	изумрудена роса.

	Викам: „Гледайте — светулка
	е дошла да ни гостува!“
	Всички в стаята се сбират
	и така се радват те.
	Татко казва: „Търси място
	в тоя цвят да пренощува.“
	А пък братчето се смее:
	„Май се учи да чете!“
P$
