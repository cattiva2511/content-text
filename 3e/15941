P>
				О, виж: Смъртта издигна трон
				Там в странен град, под небосклон
				На запад в мрака скрит далек,
	Дето зли и добри, дето твар и човек
				Упокой са приели навек! —

				Там храмове, дворци и кули,
				Разядени от векове,
				Ни дъжд, ни буря ги не брули —
				Там дремят мъртви ветрове; —
				А под небето без звезди
				Разстилат морна глад води.

				Звезда не милва с поглед свят
				Нощта безкрайна в тоя град —
	Само лъч на червено от кърви море
	Над дворците ту пламва, ту мре.
	И, разискрен лети, без да спре,
				Над храм, над купол, над стени,
				Над Вавилонски твърдини,
				С беседки, мъртви в паметта,
				Що спят под каменни цветя, —
	Над трон, над чертози, де гибел грози,
	Де изплитат гирлянда, която пълзи.
				Теменуги, бръшлян и лози.

				Там под небето без звезди
				Разстилат морна глад води,
				И сякаш сграда, кула, храм —
				Със свойте сенки сляни там, —
				Увисват вмиг в безкрайността,
				А върху тях от черна твърд
				Поглежда исполинска смърт.

				Ту гроб, ту храм от древни дни
				Откройват мъртви дълбини,
				Но ни брилянти, що безспир
				Горят в очите на кумир.
				Ни мъртъвци във скъп саван
				Съня им не пробуждат там —
				Ни трепет бръчки е чертал
				Над таз пустиня от кристал —
	Нито знак от вълна, че бесней или мре
	Нейде буря в съседно море —
	Нито — трепет, че вихър би нявга повял
	Над подобно море от кристал.

				И вмиг — ето — трепет се яви! —
				Дъга обширен кръг изви! —
				И сякаш кула, сграда, храм
				Потъна — рухна — грохна там,
				А всеки техен връх в нощта
				Остави в свода празнота —
	Всеки кръг от вълна стана кървав тогава,
	Отслабна несетно и сега избледнява, —
	А когато сред вопли от друг някой свят
	От основи там грохне загадъчний град,
				Сам Адът, изправен пред своя трон.
				Ще го посрещне със поклон.
P$
