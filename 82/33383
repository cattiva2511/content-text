P>
	Този ден е тъй светъл и чуден!
	Защото светла и чудна си ти.
	Невероятно, но пак се събуждам
	От слънцата на твойте очи.

	Утрото идва с мисъл за теб —
	Откъде изгряват двете слънца?
	Отговор търся на въпроса нелеп
	В среброснежната суета на деня.

	В стаята тихо струи светлина,
	Две слънца поглеждат отгоре,
	Небето е сребърнобяла река
	И мие бреговете на моя прозорец.

	А ти вървиш по бяла пътека
	Сред дървета от сребърен сняг
	И под игривите стъпки полека
	Прозвънва кристалният свят.

	Като пухчета в твойте коси
	Падат снежинките и се лутат,
	Ти с тези слънца ги плени
	И ги превърна в зимни светулки.

	Аз стоя, аз съм също пленен
	От очите слънца и ги гледам,
	В светлия, в чудния ден заслепен
	Протягам ръцете към тебе.

	Нека навън да е минусов студ,
	Подай ми ръцете си да ги стопля,
	И буря да вие — пак ще съм тук,
	Пак ще е топло и тихо наоколо.

	Спуска се нощ — светла и чудна,
	Защото светла и чудна си ти!
	Как да спя?! Аз пак съм буден
	От очите — две мои луни.

@@	ноември 1998 г.
P$
