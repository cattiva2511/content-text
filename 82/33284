P>
	Животът толкова години
	се мъчи да ме промени,
	мени декори, пантомими,
	банални драми и сплетни.

	Приведе всички аргументи
	на бойния си арсенал —
	от най-блестящи комплименти
	до недотам блестяща кал.

	Разкри ми тъмните си тайни
	в безмълвието на нощта —
	какво е той, какви безкрайни
	са връзките му със смъртта.

	А аз зареждах думи прости
	и в упор казвах му така:
	че любовта е като пропаст,
	в която хвърля се река

	и като зов от памтивека,
	повтарян призивно, тръби,
	че няма друг път, ни пътека
	за две обречени съдби.

	И нищо, че комай напусто
	изстрелях всеки ред до днес —
	покрай гледжосаното лустро
	на калната му смес.
P$
