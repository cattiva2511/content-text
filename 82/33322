P>
	Избродил здравните пътеки
	беднякът с луди се събрал
	и тъй митарствата на всеки
	от лични разкази разбрал.

	Един подробно му разказал
	какви престъпници сразил,
	но после, всъщност, се оказал,
	че той престъпен лидер бил.

	А друг повтарял непрестанно
	шербетно сладостни слова
	и тъй представял си навярно,
	че той държавен бил глава.

	От трети обръчите важни
	научил как се майсторят,
	та после кръгове продажни
	изгоден танц да завъртят.

	Четвърти своята персона
	всесилна мислел си комай
	и сам нареждал на закона
	да пази лъвския му пай.

	При пети нямало проблеми
	да бъде вожд незаменим
	и пак към пропасти големи
	да води всички несломим.

	Накрая докторите мили,
	сестрите, лелките добри
	дарили го със свежи сили
	и вън го пуснали дори.
P$
