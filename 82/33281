P>
	След празниците шумно мили
	притихват масите сами,
	къде, защо, с кого са били —
	споделят с будните тъми.

	Едните — с романтични чаши
	и свещник моден от бутик
	света делят на наши-ваши
	и туй намират даже шик.

	А другите — с две-три чинии
	и с чаши — за вода и сок
	одумват простите филии
	и търсят смисъл по-дълбок.

	Споделят трети и десети,
	през смях и сълзи, може би,
	и сякаш старите сюжети
	предричат бъдещи съдби.

	Безлюдни маси, с тихи чаши,
	като в среднощно кафене,
	живеят празниците наши
	край тях до утрото поне.
P$
