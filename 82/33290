P>
	Мили мои, весели момичета,
	палави и хубави като снега,
	тази нощ снежинките — кокичета
	посребриха като приказка брега.

	От дървета, цъфнали нечакано,
	омагьоса ви дантеленият фриз
	и целувахте с лице разплакано
	белотата на вечерния сюрприз.

	Искахте в сърцата си да скътате
	красотата на минаващата нощ,
	с топли пръстчета да си накъсате
	нежни стръкчета от зимния разкош.

	А снегът валеше и снежинките
	ви венчаваха с корона от кристал,
	Дядо Мраз се смееше с трапчинките
	и ви кимаше, че всичко е разбрал.
P$
