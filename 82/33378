P>
E>
	Нажежено е до бяло
	всичко в мен.
	Жив съм.
@	В. Ханчев
E$

	Жив съм. Още съм жив.
	Това значи, че те обичам.
	Денят се пръква красив,
	По улиците кръвта се затичва.

	Жив съм. Не е за вярване.
	Огледална муцуна се хили.
	Ужàсен съм. А тебе те няма.
	Самотата нашепва ми: „Мили…!“

	Жив съм. Толкова жив.
	Чак иде ми да възкръсна.
	Прости ми, че съм ревнив —
	За теб да не мисля е късно.

	Жив съм. Даже банално.
	Даже взе да ми втръсва.
	Според Исус май е фатално
	Непрекъснато да си мъкна кръста.

	Жив съм. Куражливо намигат
	Иззад тлъсти облаци ангелите.
	Тебе те няма. Стига де…
	Жив съм. По дяволите.

@@	май 1999 г.
P$
