	Живяло в малко градче едно весело момиченце. То се казвало Сиси. Майка му била шивачка и му шиела красиви рокли, но то най си обичало една лилава рокличка с розово цвете, избродирано на нея. Момиченцето имало много приятели, защото било винаги усмихнато и обичало да помага на хората. Носело чантите на възрастните хора, правело им компания, когато се чувствали самотни, и много, много обичало да си играе.
	Един ден Сиси и приятелките й отишли на плажа. Те плували в морето със своите поясчета — сини, жълти, червени. Сиси, разбира се, била с лилаво поясче. Майка й ги наблюдавала от брега и им махала.
	Както си плували, долетял голям гларус и казал на Сиси:
	— „Качи се на крилете ми и аз ще те заведа в една приказна страна.“
	Сиси, без да мисли много, се качила на крилете на гларуса и отлетели. Летели дълго, минали над цялото море. Делфинчетата им махали с перки, а рибарите им викали: „На добър път“.
	Стигнали до брега. До пясъка имало три малки красиви къщички. Покривите им били от цветя — на едната къщичка от лаленца, на другата от нарциси, а на третата — от зюмбюли. Стените им били целите от солети, а прозорчетата — от шоколад. От къщичките излезли две момченца и едно момиченце. Те почерпили Сиси с шоколадови бонбони и сокче, извадили шарени обръчи и весело заиграли на полянката. Изведнъж около тях заподскачали зайчета, в езерцето заплували патенца, а пеперудките кацали на раменете им.
	Сиси и новите й приятели играли през целия ден, а когато започнало да се мръква, тя се качила на гърба на едно делфинче, хванала се здраво за перката му и отплували към къщи.
	Там я посрещнала майка й, сипала й вкусно ядене, Сиси си измила зъбките и лицето, легнала в своето лилаво легълце, завила се с лилавото си чаршафче и засънувала лилави сънища.
