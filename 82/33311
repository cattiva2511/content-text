P>
	Загледан в свода ярък на нощта,
	отдалечен, споходен от видения,
	потъвам в призрачната пустота
	на небесата, пълни със знамения.

	Над хребета на оня черен хълм
	звезди горят и сякаш са разпятие,
	в нозете на което като псалм
	звучи нощта с любов или проклятие.

	По-ясни стават тайнства и звезди
	и пътят млечен води към Голготата,
	започващи и гаснещи бразди
	разсичат глъбините на природата.

	Замръзват бавно ярките тела.
	Покрива свода ледената Аркткиа.
	Начупени и пръснати стъкла
	фиксират необятната Галактика.

	Студено свети звездното кубе.
	Луната ясна зъзне от кандилото.
	В такава нощ под зимното небе
	възкръсна Дякон Левски от бесилото.
P$
