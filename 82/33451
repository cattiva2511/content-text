	Малко след полунощ телефонът изгърмя така, че ме изхвърли от леглото. Не бях съумял да се уравновеся, когато в ухото ми влезе следната екстрена фраза:
	— Въпросът е неотложен: знаете ли някаква рецепта за приготвяне на ястие от риба-чук?
	Загледах наоколо си като инжектиран с оцет. Така или иначе, отсрещната идея същевременно ме и освежи.
	— Ще запишете ли рецептата?
	— Моля, да! Нали затова ви безпокоим!
	— Рецепта номер едно. Отделяте чука заедно с дръжката от основния корпус, измивате го добре…
	— Измиваме го добре…
	— И го предоставяте на някой познат с добро здраве да ви халоса по тиквата!
	— По тиквата… После?
	Поиска ми се да изцвиля.
	— После, ако това не свърши работа, отскочете, моля, до адреса ми, за да ви чукна аз! Гаранцията е абсолютна! Още по-добра рецепта имам за риба-трион, ако се интересувате!…
	— Вие ще запазите заплахите си за друг, а не за колектива!
	— Ау! С колектив ли говоря, моля?
	— С вашия собствен, ако не се срамувате от това.
	— Е, на колко градуса е колективът в момента?
	— Знаете, че в производството ценим инженерните ви познания, но сега, извинете, те не са нужни. Нужно е ако знаете, да помогнете за приготвянето на рибата, изпратена ни от другарите от сродното предприятие във Варна, по случай спечелването на съревнованието с тях. Тук никой не знае как се приготвя риба-чук и затова подхващаме работата отрано. В 12:30 е насрочен тържественият обяд…
	Заколебах се. Наистина имаше някакво съревнование с друг град.
	— Интересно е, другарите от Варна къде са уловили рибата-чук… В тяхното море никой до днешна дата не се е срещал с подобна твар! Това мога да открия на колектива! Друг е въпросът, ако някакъв частник там има басейн и ги развъжда…
	— Добре, ясно. Вие ще отговаряте за това нещо.
	— За какво да отговарям, бе! Затова, че този урод го няма по плажовете ли, бе!!!
	— Затова, че се гаврите с колектива, ще отговаряте.
	Почувствувах лек световъртеж.
	— Слушайте… Опишете ми какво точно имате пред себе си. Колко е голяма рибата.
	— Ами, около 60 сантиметра. Ако не и 65… Смятаме да е достатъчна за всички ни.
	— Такъв дребосък не е риба-чук!
	— Но това е малък екземпляр! Риба-чукче, ако искате…
	— Чукчета сте вие! До един!… Е, как изглежда това „чукче“ на рибата, отпред?
	— Отпред ли? Че то е отзад!
	Мебелировката пред очите ми заигра и се замъгли.
	— Какво прави отзад…
	— Стои си… Завързано.
	— Кой го завърза? — произнесох с последни сили.
	— Ами, кой… Хлапето на директора, кой друг. А, момент! Не е хлапето на директора, а другарите от Варна! Ето, има си и надпис: „Пазете този символ и дерзайте! Догодина ще ви бием ние!“
