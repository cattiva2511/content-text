	Погледнах към пощенската кутия — втората от ляво надясно на долния ред. След това продължих към улицата.
	Прибрах се горе-долу по същото време, по което се връщам всеки ден.
	— О, кой се е прибрал? — викна Марги от вратата. — Тати си е вкъщи. Уморен ли си, тати? Тежък ден ли изкара на работата? Еее, няма как, няма да ни цъфнат парите в саксиите на терасата, я. Седни, тате, седни, ние сега кълцаме с Кременка салатата и ще донесем. Кременка днес беше много послушна, нали, Кременке? Да-а.
	„Валя почти цял ден и сигурно не са излизали“, помислих си. На моята не й се отразяваше добре това заседяване вкъщи — с пюретата и ужасните филмчета за деца до две годинки.
	— Ето, ето, идва салатката! — провикна се Марги от кухнята и взе завоя с по една чиния във всяка ръка.
	Кременка стоеше на дивана и или ми се усмихваше, или просто гледаше към тавана. Дано да запази това нехайно отношение към света и към майка си — пожелавах й го от сърце.
	— А за по-малките ще има пюренце от круши, нали? Да-а…
	Мисля, че още не си бях отворил устата. Нямах и какво да кажа в действителност. Не бяхме в университета, когато дните можеха да се различат един от друг. Сега уж бяхме същите, уж и дните бяха същите, а не можех да ги наименувам правилно — като пръсти с еднаква дължина.
	— Имаш писмо — каза Марги и обърна една малка ракийка.
	— Писмо — повторих. — Сметка?
	— Не — отвърна тя, докато си наливаше отново. — Едно жълто. Като пиленце.
	И се засмя. Пийна една глътка, обърса си устата с опакото на ръката и отиде до масичката за ютията. Пликът си стоеше там мирно и тихо.
	— Много странно, тате — каза и го претегли с ръка. — Няма нито подател, нито получател.
	Подаде ми го, допълвайки:
	— Как ли пък е стигнало до нас, без да пише получателя.
	— Щом не пише нищо, откъде знаеш…
	„Че е за мен“, щях да довърша патетичния си въпрос, но обърнах плика от другата страна и марулята заседна в устата ми.
	— Не си видяла добре, скъпа. Има написано.
	— А-а, като честитка ли? Защото ми заприлича на картичка.
	Обърнах моята страна на плика към Марги. Имаше бяла лепенка върху него и тя гласеше: „Не отваряйте при никакви обстоятелства!“
	— А-а — изпусна пак тя. — Това като че го нямаше преди.
	— Да, бе, появило се е само.
	— Друго имах предвид — започна силно жена ми, но сетне сниши тон. — Може някой да е влязъл и да го е залепил.
	— Кременке, ти ли беше? — обърнах се към малката.
	Тя вдигна ръце нагоре и се засмя. Усмихнах й се в отговор и оставих плика на масата — да си довърша салатата.
	Пликът завладя неусетно мислите ни. Уж никой не му обръщаше внимание, а всъщност почваше да обръща цялата къща с главата надолу.
	Когато се прибрах от работа на следващия ден, Марги тъкмо пускаше пералнята.
	— Тате — викна от мокрото, — ти ли си? Масата е сложена, ей сега идвам. Отиди да наглеждаш Кременка, айде, ей сега…
	Събух си отежалите от вървене обувки, сложих сакото на закачалката и влязох в хола. Кременка по случайност не седеше пред телевизора, а мирно си стоеше на пода и си говореше с нейните невидими приятели.
	Обърна се като чу вратата и се ухили:
	— Тата!
	В ръце държеше жълтия плик. Единият край на отвора му беше издърпан нагоре.
	— Кремена! — извиках строго.
	Дръпнах плика от ръцете й. Тя зяпна неразбиращо за няколко секунди и зави като сирена. Потреперих пред очичките й, които бързо се напълниха със солена вода.
	Марги влезе в хола на бегом и ахна драматично. Вдигна малката на ръце и й заговори:
	— Какво стана, мама, какво стана?
	Дъщеря ми вдигна пръстче към мен. Или към плика, който стисках, та чак кокалчетата ми бяха побелели.
	— Защо си й го дала? — промърморих.
	— А-а? — Марги зяпна и се огледа объркано. — Не съм й го давала.
	— Ами как тогава седеше на пода и си играеше с него?
	— А-а… Оставих го там, върху книгите.
	Погледнах към полицата над телевизора. Нямаше как Креми да се изкачи до горе. Казах мисълта си на глас.
	— О, Боже мой — въздъхна жена ми и се прекръсти със свободната си ръка. — Пак е влизал някой!
	Хванах я за раменете. Кремена се разциври още по-силно. Опитах се да прозвуча спокойно:
	— Никой не е влизал тук. Беше заключено като дойдох.
	— Ама… как тогава?!
	Поклатих глава. Така решавах много неразрешими проблеми. Пъхнах плика в чекмеджето на бюрото. Вечеряхме мълчаливо, само Кременка се смееше на рекламите. Колко бързо забравя.
	След еклерите казах, че отивам в спалнята да чета. Само минута по-късно обаче влязох с трясък в хола. Държах нощната лампа, а кабелът й се вееше като обезглавена змиорка.
	— Каква е тая лампа?
	И сам не можех да си позная гласа.
	Двете обърнаха глави към мен, с неразбиращ поглед. Прекалено много неразбиращи погледи за една вечер.
	— Нощната лампа, скъпи.
	— Кога я купи?
	Устните на Марги се разтрепериха.
	— От сватбата е.
	Погледнах отново лампата в ръката си. Имах чувството, че тази нощ я виждам за пръв път. Беше жълта — като жълтък, като луна, като…
	Устните на Марги се отвориха съвсем малко и прошепна, сякаш още вярваше, че има някой друг в къщата:
	— Трябва да изгорим онзи плик.


	На следващата сутрин се събудих минута преди звъна на будилника. Бях сънувал непознатия човек в дома ми.
	Цял ден се движех като зомби. Пиех кафе след кафе — общо пет. Отметнах всички задължения, които можах да си намеря, за да не мисля за ужасния сън.
	Смятах да отворя онзи глупав плик, пък каквото ще да става. Прибрах се с час и половина по-рано, вкъщи нямаше никого. Събух се, метнах якето на закачалката и отидох до бюрото. Отворих чекмеджето, разрових списанията и каталозите на „Билла“, които бяха жълти като плика, но него самия не намерих. Нямаше го просто.
	Пердетата бяха дръпнати, днес беше сравнително топло и се усещаше как да е, че сме пролет. Последните жълти лъчи на жълтото слънце огряваха терасата и се отразяваха в прозорците на съседния блок. Почнах да ровя наоколо за плика.
	Чух външната врата тихо да се отваря. Бях забравил да заключа. Притаих дъх и се долепих до стената зад бюрото. Внезапно чух дръжката на врата да се натиска надолу и нещо да ме пронизва в крака.
	Телефонът звънеше от джоба ми. Беше на вибрация.
	— Ало? — попитах тихо.
	— Скъпи — гласът на Марги също едвам се чуваше. — Има някой вкъщи.
	— Марги — върнах се към обичайния си тембър, — аз съм вкъщи!
	— А-а…
	Отново се чу натиск от дръжка и външната врата зейна широко.
	Марги и малката влязоха, хванати за ръка. В другата Марги държеше мобилния си.
	— Тате, ама това ти ли си бил!? — каза и силно въздъхна. — А ние как се уплашихме, нали, Кременке? Да-а, помислихме си, че някой непознат чичко е влязъл. Пък то тати се върнал по-рано от работа…
	Аз обаче надали изглеждах толкова успокоен. Погледът ми беше заседнал върху Креми, която беше протегнала ръка нагоре към мама и ме гледаше безизразно. Беше със светло жълта рокличка.
	— Марги — обърнах поглед нагоре, — ти май се опитваш да ме подлудиш, а?
	— Моля?!
	— Жълтата рокличка. Защо си й я купила?
	През следващия половин час Креми беше настанена пред телевизора, а аз на спалнята, където ми дръпнаха едно здраво конско. Марги щеше едновременно да се разреве и да ме цапардоса, но на нито едното не се реши в крайна сметка. Почнал съм да си изкарвам акъла, бракът ни не вървял и съм използвал всеки случаен плик да се заяждам. Не съм виждал ей тази лампа, която от пет години ни свети до леглото, не съм виждал роклята на Кременка, дето й я подарила майка ми за рождения ден. Било крайно време да отворим писмото или да го изгорим и всичко да си тръгне постарому. Къде било писмото. Веднага да съм й го дадял.
	Ухилих се по-скоро на ситуацията, отколкото на нея:
	— Да, ама него го няма. Ха-ха.
	— Какво? — въздъхна жена ми тежко, прокара пръсти през тъмната си коса. — Хвърли ли го?
	— Не. Просто го няма в чекмеджето, където го бях оставил.
	— Още по-добре — каза тя. — Дано хич не го намираме!
	Изпи половин литър вино пред телевизора. Отиде да спи при Креми, която много й се зарадва.
	Била видяла някакъв страшен човек в стаята си предната нощ.
	Проверих вратата два пъти, преди да легна. Имах чувството, че сънят ме връхлетя още щом затворих очи.

M>	frame
	Вкъщи съм си, през нощта. Все едно съм станал да пикая. Всички лампи са угасени, но виждам човека да се приближава. Някой с дълга коса. Жена е.
	Марги.
	— Извинявай за преди малко — прошепва и се обляга на рамото ми.
	— Няма нищо — прошепвам и аз, — да не събудим Креми.
	Отиваме да си легнем. Часовникът показва три и нещо. Понечвам да се обърна на една страна, но ръката на Марги ме обръща по гръб. Сваля си бикините. Дръпва боксерките ми надолу, както съм легнал. Премята един крак и ме яхва — внимателно, с ръце на гърдите ми.
	Повдигам глава назад, когато приятното чувство за търкане ме обхваща отгоре до долу. Тялото й е гладко и стегнато, както първия път, когато го направихме в общежитието ми. Същото тяло, но всъщност много различно.
	Поглеждам я, стене приглушено. Подпъхвам ръка под потника й и хващам лявата гърда. Обаче нещо не е наред. Това не е нейната гърда. Не е нейното зърно, просто не е.
	Поглеждам я отново. Изглежда съвсем като Марги, но знам, че не е тя. Извива се надолу към мен и кичур коса пада върху очите ми. Рус.
	Оставам без въздух. Хващам я и я обръщам върху леглото. Тя казва тихо: „Какво?“, но аз съм взел възглавницата си и затискам неразбиращото й лице. Тези неразбиращи погледи ме преследват дори насън. Главата на непознатата се гърчи под възглавницата, отвън остава само разпиляна руса коса. Пръстите й безцелно се мятат из въздуха, лакирани в златисто.
M$
	Чух телефона и отворих очи. Бях заспал върху бюрото си. Телефонният звън продължаваше настойчиво. Погледнах часовника си, беше тринайсет часа и нямах никаква представа как съм се озовал тук. Взех си якето от стола, изключих компютъра и тръгнах.
	— Жорка — ухили ми се Гришата в коридора, — отспа ли си?
	— Трябва спешно да изляза — отвърнах, загледан в ръката му.
	Държеше чаша жълтеникав чай.
	„От машината“, казах си пред асансьора, „вземи се в ръце!“
	Натиснах копчето за първия етаж и то светна в жълто.
	— Мамка му — изпсувах.
	Жената, която беше с мен в асансьора, ме изгледа презрително. След това извърна глава напред и отхапа от бледо жълтата круша, която държеше.
	Вратите се отвориха и побягнах навън. Времето пак се беше влошило. Валеше като из ведро и по улицата профучаваха само жълти таксита. Махнах с лека погнуса на едно от тях.
	Шофьорът изслуша мълчаливо адреса и потегли. По радиото звучеше някаква песен на „Колдплей“.
	В мига, когато отворих вратата на апартамента, ме лъхна настойчива миризма на блажна боя.
	Вратата на хола беше прикрехната. Събух се, хвърлих якето си и влязох.
	Този път не си въобразявах. Хубавите бели стени на стаята бяха покрити в жълто. Върху балатума имаше разпънати вестници, оцапани с жълта боя. Марги също беше омазана, един кичур висеше пред лицето й, оцветен в този дяволски цвят. Държеше валяк и боядисваше последното бяло по стената срещу телевизора.
	— Не! — изкрещях.
	— Тати, съжалявам — простена тя и избърса просълзеното си око с малкото небоядисано от ръката си. — Не знам… не знам какво ме прихвана. Не ми остана време да сготвя…
	Креми седеше пред телевизора с пакет „Слънчо“ и изкара пълна шепа с жълти пшенични пръчици. Погледна ме и се ухили:
	— Татаа!
	Стоях безмълвен на вратата на жълтия хол и очаквах всеки момент да се събудя.
	— Ами, не знам — мърмореше Марги. — Просто така трябва…
	Посочи с валяка към масата. Една капка боя се спусна бавно надолу и стана на петно върху вестника.
	— Ето го… Станахме и той си стоеше там.
	Пликът беше върху покривката. Но сега изглеждаше някак по-голям, разпрострял се, пораснал за наша сметка. Чудовище без пощенска марка. Приближих се бавно и го хванах с два пръста като нещо изгнило. Не си личеше къде Креми беше опитала да го отвори. Стоеше залепен, лъскаво жълт, с бяла лепенка вдясно по средата: „Не отваряйте при никакви обстоятелства!“.
	Но аз го отворих. Марги плахо се доближи, цялата в боя и подсмърчаща.
	„Пак, пак, пак!“, викнаха весело грозните създания от телевизионния екран.
	Скъсах го внимателно и изкарах един бял лист, който беше прегънат на две вътре. Разтворих го.
	Беше празен.
