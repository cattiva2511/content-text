P>
	В нощта едва те различавах
	по тялото ти фосфорно, Жанет,
	с целувки цяла те дарявах
	от жажда непресъхваща обзет.


	Небесно — земни портокали
	набъбваха желани в час дълбок
	и звездно грейнали опали
	олтара палеха на своя бог.

	Замайваше ме аромата
	на приглушения ти смях и глас,
	ти амфора бе непозната,
	изпълнена с амброзия и страст.

	Привличаше ме твойто тяло,
	богато с форми, тръпнещо от плам,
	като грънчар, вглъбен всецяло,
	безсмъртна исках да те пресъздам.
P$
