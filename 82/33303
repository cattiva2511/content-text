P>
	Духът е горда птица,
	душата — славей нежен,
	а тялото гнездо е
	сред космоса безбрежен.

	Духът е вик победен,
	душата — зов любовен
	и никога не свършва
	дуетът им съдбовен.

	Духът е звезден кораб,
	душата — странник вечен,
	а тялото е пристан
	по пътя им далечен.

	Духът е жарко слънце,
	душата — грозде южно,
	а тялото е чаша
	за тържество задружно.

	Духът е бистър ручей,
	душата — земна жажда
	и като китна пролет
	човекът се възражда.
P$
