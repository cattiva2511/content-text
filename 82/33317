P>
	Немилостива възраст,
	Дантево прозрение!
	Почти отгатвам в тебе
	на своя дух контурите.
	Съзвездия неясни
	зад тях са очертани,
	а вътре в тях бушува
	материя неукротена.
	Бягащ от признания,
	жаден за разбиране,
	какво ми носиш още
	нечувано, невиждано?
	Немилостива възраст!
	Вгледана еднакво
	към изгрева и залеза,
	бедна на илюзии,
	хора и приятелства
	загубила по пътя,
	нима ми обещаваш
	вселената в замяна?
	Бляскаща в движение,
	в миг себе си разкрила,
	потъваща в безкрая,
	живяна много пъти,
	докрай неизживяна.
P$
