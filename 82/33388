P>
	Утре ще паднат от лицата маските,
	Ще се стопи еуфорията в дните делнични,
	Ще загрубеят, ще станат механични ласките
	И целувките ще изстинат от само себе си.

	Ти ще седиш пред кафето студено,
	Ти ще усетиш, че си безпомощно сама,
	В чашата очите ми тъмни са отразени,
	Добротата им е удавена в самота.

	И все по-често ще ме очакваш
	В нощи студени,
	Безсънна, все по-често ще си
	Мислиш за мене,
	Ще излизаш на балкона,
	Птиците бели
	Ще очакваш да кажат
	Моето тихо: Ели!…

	Аз ще ходя навсякъде сам, ужасно сам,
	Стиснал от болка ръце в джобовете,
	Ще се стряска от мен времето потревожено,
	Ще ме има ли само там, аз не знам…

	Или ще ме откриеш на брега на морето
	Да търся в далечината нашия остров
	Светъл.
	Ще ме мами, ще ме вика, пътя го знам,
	Но по този път никой не е стигнал
	Сам.
	Колко е трудна нахалната истина…

	В този свят студен, безлюден и ням
	Ще бродя, ще живея толкова сам,
	Ще сочат с пръст хората,
	Ще души все по-често умората,
	Ще останеш само ти в мислите,
	В сърцето само ти, обичаната.

	Ти отново, ти винаги се нуждаеш от
	Моята обич,
	Ще очакваш стъпките ми забързани
	Непрекъснато,
	Ако имаш сили да ме повикаш,
	Ще дойда,
	Стига да не е вече смъртно
	Късно.
	Ще те чакам, ще потъвам в очите ти
	Слънчеви,
	Но когато човек достигне до слънцето,
	Може или да се слее с него
	В един миг,
	Или от слънчева обич
	Да изгори.

@@	1 февруари 1999 г.
P$
