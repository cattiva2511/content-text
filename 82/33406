P>
|	1. Път
E>
	На мама и татко
E$

	Животът край нас е път към Голгота,
	Открива всеки трънна пътека,
	И кръвта да багри стъпалата полека,
	Трябва в очите да гледаш живота.

	Дори да не откриеш в синевата пролука,
	И душата случайно да осъмне по тъмно,
	Отново да тръгваш по пътеките стръмни,
	А кръвта да багри двата юмрука.
P$

P>
|	2. Детски спомени
E>
	На сестра ми
E$

	Най-чисти са детските спомени,
	И най-трудно към тях се завръщаме,
	Дали в мисли случайно отронени
	Или по уличка вечна към къщи.

	И може би в живота препатили,
	Чрез тях все пак се срещаме
	Най-верния, най-труден приятел,
	С детския прякор Честност.
P$

P>
|	3. За двама ни
E>
	На Ели
E$

	Колко ли чувства разпиляваме?
	А не сме толкова богати.
	Сами е страшно да оставаме,
	За двама върти се земята.

	Защо непрестанно да страдаме?
	За двама ни е пътят към дома.
	Любовта по принцип е сама,
	За да събира хората по двама.
P$

P>
|	4. Деца
E>
	На Мими и Ради
E$

	Като венче маргаритки в косите,
	Като звънливо гласче на дете,
	В крехка ръчичка са дните,
	В ясни очи за небе.

	Въртележка в шумния полет,
	Разноцветна дъга сладолед,
	Няма по-истинска пролет,
	От пролетта в очи на дете.

@@	май 1999 г.
P$
