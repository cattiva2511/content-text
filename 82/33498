D>
	На Ребека Петри
	(ПП. Хей, Ребека, надявам се разбираш — това означава, че очаквам в замяна посвещение в някоя от следващите ти книги!)
D$


>	Пролог

C>
	Мила мамо,
	Как си? Ние сме вече… добре. За всички ни беше малко странен период, но най-вече, разбира се, за Роуан. Какво искаш да чуеш най-напред — добрите или лошите новини? Май е по-добре аз да преценя, при положение, че не можеш да ми отговориш. А и без това няма как да ти изпратя писмото.
	Не искам с това да те карам да се чувстваш виновна — знам, че пътуваш прекалено често, за да ни дадеш адрес, на който да ти пишем. Между другото, днес получихме писмо от теб — от Франкфурт. Единствено баба реагира малко странно, когато Лин й го показа — заяви, че не разбира защо твърдиш колко „стоманеносиво“ е морето там, при положение, че гаджето й Стан е ходил много пъти по работа и очевидно наблизо няма море. (Както вече съм писала, баба доста често се вижда с този Стан, макар че все още не ни е запознала е него. А и ще ме убие, ако разбере, че го наричам нейно „гадже“, въпреки, че си е точно така.)
	Както и да е, Лин предположи, че вероятно си се опитала да звучиш поетично и да ни представиш досадния индустриален град в романтична светлина, ала баба продължи да цъка още известно време.
	Ох, забравих за добрите/лошите новини… Ами, лошата е, че Роуан го закъса напоследък. Ама много. Донякъде по нейна вина, но със сигурност не само. Даже и да нямаше никаква вина… нали разбираш какво имам предвид. Хм… ами, ще ти стане ясно какво имам предвид, когато прочетеш написаното от мен.
	А добрата новина? Струва ми се, че успяхме да разрешим проблема. Не изцяло, но поне отчасти. И по странен начин.
	Не успявам да се изразя много добре, май? Но ако обичаш Роуан — а аз знам, че е така, където и да се намираш — трябва да прочетеш това.
	Ясно е като голяма купа с овесена каша.*
	[* Пфу! Овесена каша — баба все ни тъпче с това. Бих предпочела да ям сламата, в която спят хамстерите. Всъщност, не ти ли се струва, че овесената каша е подсладена слама? Най-добре да не споменавам това пред Тор, че веднага ще напълни миксера със слама за хамстери…]
	Много те обичам,
@	Али
	(твоето детенце Лав No 3)
C$
	В този момент баба влетя в кухнята с пакет огромни кърпички (твърде огромни за нослето на Тор) и ги тръсна на масата пред него.
	— Успокой се, миличък — каза тя е обичайния си внимателен, но особено ефикасен тон, и разроши косата му, прелитайки в друга посока. — Какво ще кажеш да потърся моркови, за да дадеш на зайците допълнителна порция?
	Умна си е баба, ама наистина. Знае, че най-добрият начин да разсее Тор не е като му даде бисквитка, или като му позволи да си легне по-късно — най-прекият път до сърцето му минава през разрешение да поглези някои от (билионите) пухкави, люспести или игриви съжители, с които делим една къща. Много симпатично е от нейна страна да постъпва по този начин, предвид факта, че не си пада особено по животните (само не казвайте това на Тор).
	Както и да е, изпитах облекчение — щом случилото се можеше да се разреши с малко моркови за зайците, то значи нищо сериозно не беше станало. Така да се каже, нямаше да преживея факта, че някакъв откачен тайфун е ударил къщата ни и е отнесъл цялото ми семейство, докато съм седяла у Санди, гледала съм телевизия и съм опустошавала кутията й с бисквити.
	— Кои са мъртви? — прошепнах на баба, докато удрях Тор по гърба, с цел да му помогна да спре да хълца — резултат от дългия рев.


>	Глава 1.
>	Нека не споменаваме кученцата…

	— Всички са МЪРТВИ! — изпищя Тор и избухна в сълзи като спукана водопроводна тръба.
	— Кой е мъртъв? — попитах аз и хвърлих на пода училищната си чанта, като се втурнах към кухненската маса да успокоявам братчето си.
	Бях се помотала на път за вкъщи. Спряхме се да си поговорим на ъгъла със Санди, най-добрата ми приятелка, след което тя ме покани да се отбия у тях, където поостанах още малко. Това ми се видя съвсем нормално — нямах усещането, че съм липсвала вкъщи.
	Изглежда не се оказах права.
	— Кои всички са мъртви, Тор? — повторих въпроса си, наведох се и го гушнах.
	От другата му страна седеше кучето Ролф, което го гледаше с големи объркани очи и хленчеше съчувствено.
	Но Тор беше неутешим — не можеше и дума да каже. Цялата му енергия отиваше в усилие да си поеме въздух между сърцераздирателните хлипове.
	Докато чевръсто кълцаше морковите до умивалника, тя обърна глава към мен и ми посочи нагоре.
	— Лабрадорката Пени изгуби всичките си девет кученца — прошепна тя.
	— Аха — „Енимъл Планет“ — кимнах аз разбиращо.
	Това е един от любимите канали на Тор. Всъщност всяко предаване, свързано с животни му е любимо. Винаги помни дните, часовете и каналите, по които вървят такива предавания и тежко и горко, ако някой от нас реши да гледа нещо по различен канал. А ако забравим, че Тор възнамерява да гледа някое от тях, той намира начин да ни го напомни. Щом започнат началните надписи, той хуква нагоре по стълбите и се връща, облечен с фланелката си, на която пише „Спасете тюлените“ (задължителна униформа за гледане на предавания за животни, която е трудно да бъде изпрана, тъй като всяка седмица има толкова МНОГО предавания за животни, че е невъзможно да отмъкнеш вмирисания тишърт от стаята му, камо ли да го изпереш и изсушиш…).
	— Всички кученца се разболяха! — хълцаше Тор, когато хлипането вече поутихна и той имаше достатъчно въздух, за да каже нещо.
	— А от какво се разболяха? — попитах аз, като продължавах да му правя компания на масата.
	— Ами, просто от кучешки грип — измърмори баба с очевидното намерение да прекрати темата възможно най-бързо, за да предотврати евентуално повторение на дуета Тор-Ролф.
	— От вируса Парво! — поправи я Тор и шумно издуха носа си в кърпа, която скриваше цялото му лице.
	Виждах как зад гърба му баба се кокори. Доста странно беше да те поправя някой, който е шейсет години по-млад от теб.
	— Та-ДААААМ!!
	Обърнах се да видя откъде идва това весело подвикване. Хич не беше на място, при положение, че Пени — Бог да я благослови — току-що бе изгубила своите девет кученца.
	На вратата на кухнята стоеше широко усмихната Роуан, притискаше към гърдите си тишърт и се правеше на манекенка. Радостта й бързо секна, когато стопли, че брат ни е в специално настроение.
	— О-хо. Някой е умрял в „Анимал Планет“, нали? — риторично попита тя и пусна тишърта.
	— Да, но нека спрем да говорим за това, моля! — хладно заяви баба. — По-добре ни покажи какво държиш, Роуан, скъпа. Това нова дрешка ли е?
	Усмивката се върна на лицето на сестра ми.
	— Да, минах с Вон през Ууд Грийн след училище и си я купих. Хубава е, нали?
	Баба леко присви устни при вида на новата покупка на сестра ми. Не че блузката не й харесваше — люляков тишърт, отпред на гърдите с пеперудка в цветовете на дъгата — просто нямаше особено високо мнение за Вон. Според мен й се щеше Роуан да излиза с някого на нейната възраст (т.е. на петнайсет), а не с осемнайсетгодишни, които по закон имаха право да влизат в кръчми. А за предпочитане този някой не трябваше да има пиърсинг на носа и татуировка (всъщност баба не знаеше, че Вон има такава — това щеше да е поредното нещо, което да не одобрява). Като цяло мисля, че баба се тревожи да не би Вон да тласне сестра ми в грешна посока, макар че не намирам нищо особено нередно и опасно в това да пазаруват заедно по Ууд Грийн Хай Стрийт.
	— Върхът е, нали? — сияеше Роуан и нежно поглаждаше пеперудката. — На парти съм следващата събота. Смятам да облека точно това.
	Да, естествено, ако междувременно не си купеше още дванайсет блузи. Роуан обожава да пазарува, въпреки че ако трябва да сме честни, не е от този тип момичета, които в близко бъдеще ще превърнат дизайнерите в милионери. Голямата тръпка за нея е да успее да се спазари. Затова обича да обикаля магазините за дрехи втора употреба из Крауч Енд и да си открива странни парцали, които после да прекроява в още по-необичайни и, дай боже, прекрасни парцали (запазена марка на Роуан).
	— И колко струва това? — попита баба и остави пластмасовата купа с настъргани моркови пред възстановяващия се Тор (който вече само леко подсмърчаше).
	— Не много! — изцвърча Роуан, докато се фръцкаше наоколо с червените си плюшени китайски чехли.
	(Училищната ни униформа не е особено строга: черно сако, черна или сива пола или панталони, бяла риза, вратовръзка на черни, сиви и бели райета. Но по отношение на обувките, връхните дрехи и т.н., можеш да носиш каквото си искаш и — повярвайте ми — сестра ми се възползва от това максимално. Миналата зима обличаше над униформата си онова дрипаво палто от изкуствена леопардова кожа, което беше заловила в магазина на фондацията за борба с рака. Намираше го за много готино и артистично. Но в действителност изглеждаше като връхлетяна от престарял леопард, който току-що е умрял върху й.)
	— И колко не е много? — попитах аз, чудейки се откъде се е добрала до тези не много пари.
	Добре знаех, че е без пукната пара, още в сряда се оплака, че е изхарчила джобните си, а постъпления от татко се очакваха чак в събота.
	— Ами, наложи се да взема назаем десет лири от Вон — вдигна рамене тя, — та ще трябва да се подмажа на татко, за да получа предварително парите за следващата седмица.
	— Но какво ще правиш тогава следващата седмица? — попитах аз съвсем на място.
	— Ще взема назаем от парите за следващата седмица? — безгрижно предложи тя.
	Роуан може и да е Кралицата на сделките, но е кръгла нула, когато се отнася за истински лири и пенсове. Вероятно Ролф има по-добър усет за парите от нея.
	— Какво става с него? — намръщи се Лин, която изненадващо за всички се появи в кухнята.
	Бяхме толкова погълнати от очебийната липса на икономически талант у Роуан, че не бяхме забелязали кога най-голямата ни сестра се е прибрала.
	— Сети се сама! — отвърнах аз, гледайки зачервените очи на Тор.
	— А, това ли — разбиращо каза Лин и се настани на стола срещу мен. — Трябва да престанеш да гледаш такива предавания, Тор. Винаги нещо умира и ти се разстройваш. Та какво умря днес?
	— Кученца — измънка Тор, който стискаше толкова силно Ролф през врата, че имаше опасност да промени статистиката на умрелите кучета.
	— Цели девет — прошепнах на Лин, показвайки й бройката с пръстите на ръцете си.
	— О — сбърчи чело тя, като осъзна твърде високата степен на смъртност в дадения случай, предизвикал траура на Тор.
	— Е, бабо, татко тук ли е? — попита Роуан, без да обръща внимание на Лин, и погледна кухненския часовник.
	— Не още — отвърна баба, докато извеждаше Тор и Ролф през задната врата с купата моркови. — Ще работи до по-късно тази вечер — трябва да довърши някакво колело за клиент, чиято дъщеря има утре рожден ден.
	— Ооо, допълнителна работа! — усмихна се Роуан. — Това означава допълнителни пари. Може пък татко направо да ми даде тези десет лири, без да ми ги удържа от джобните за следващата седмица!
	— Хей, това няма да е много честно! — сопна се Лин.
	— Защо да не е? — попита Роуан раздразнено и леко издаде напред долната си устна.
	(С Лин и Роуан обикновено е така: Роуан излиза с някаква глупава, недомислена, тъпоумна идея, а Лин я прави на пух и прах. И толкова.)
	— Само си помисли! — уморено въздъхна Лин. — Ако получиш от татко допълнителни пари, то значи, че трябва да даде на мен, Али и Тор, нали така?
	— Не е задължително… — измърмори Роуан, съзнавайки, че е загубила спора, но решена да не го признае.
	Само след две секунди в стаята щеше да се разрази буря от ругатни, ако не се бях намесила да отклоня темата.
	— Закъсня след училище, Лин. Къде беше? — попитах аз, без да ме е грижа за дребни детайли от сорта, че с Роуан се бяхме прибрали броени минути преди нея.
	— Аз ли? — каза Лин и повдигна светлите си вежди, очевидно доволна от себе си. — Бях на интервю. И си намерих съботна работа!
	Лин обмисляше тази възможност от сума време. Всички знаехме колко иска мобилен телефон, но тъй като нито татко, нито Дядо Коледа се бяха разбързали да я снабдят с такъв, тя беше изсъскала, че сама ще си събере пари. И сега изглеждаше, че е на път да успее.
	— И каква работа си намери? — попитах, знаейки, че едва ли ще е да зарежда рафтовете в супермаркета. Лин не би се заинтересувала от работа, при която рискува да се изпоти. Прекалено е превзета и спретната за такова нещо.
	— Нали знаете онези магазини за дрехи на Крауч Хил? — попита тя.
	— О, да, всичките са много хубави! — възторгна се баба, очевидно впечатлена.
	О, не — помислих си аз — нека каже, че ще работи като чистачка в отсрещната кръчма!
	— В събота започвам работа в средния — в „Сезони“ — самодоволно заяви тя. — В него продават повече дизайнерски марки, отколкото в другите…
	Аха, значи все пак не е в кръчма. Понякога животът е доста несправедлив, нали?
	— Правят ли отстъпки за персонала? — попита баба и — ако не грешах — стоманените й очи светнаха.
	— Да, ще пазарувам с петнайсет процента отстъпка. Което означава, че ще имам купища прекрасни нови дрехи, както и пари, които да харча за себе си! — похвали се Лин и поглади безупречно изгладената си бяла риза със самодоволно изражение.
	Трудно е да си щастлив, заради някого, който изглежда толкова доволен от себе си. Това не означава, че и Лин няма моменти, в които е за харесване. Просто ги прикрива изключително добре. Вместо това предпочита да е надута и високомерна, и величествена, и съвършена — с което постоянно напомня на мен и Роуан, че седим по-долу от нея, тъй като сме по-малко прекрасни и съвсем определено несъвършени.
	Хвърлих поглед към средната си несъвършена сестра, за да видя как приема новините около Лин. Дългата гъста и тъмна коса на Роуан беше опъната назад с помощта на една от онези шантави метални диадеми, обсипани с малки камъчета, което правеше големите й кафяви очи да изпъкват на бледото лице. А точно в този момент големите кафяви очи изглеждаха тъжни, изпълнени със завист и самосъжаление.
	— Е, Лин! — казах аз и се обърнах към Детето Лав нумеро уно*. — Значи не смяташ, че Роуан трябва да поиска тези пари от татко?
	[* Номер едно (итал. език). — Б.пр.]
	— Не — навъси се Лин, чудейки се защо отново подхващам темата.
	— Ами, след като вече ще бъдеш богата, защо ти не й дадеш парите?!
	Предварително знаех какъв отговор ще последва, но не можех да се сдържа да не изнахалствам.
	— Шегуваш ли се? Никога не бих…
	— Достатъчно! — шумно се намеси баба в ролята на рефер. — Ето, Роуан, това е от мен… Но си ги искам обратно — по лира на седмица. Става ли?
	— О, благодаря ти, бабо! — възкликна Роуан и хукна да вземе банкнотата, която баба извади, както и да я прегърне.
	— Стигат ми кавгите за днес, да не говорим за умрелите кученца — въздъхна тя, докато потупваше Роуан по гърба, — както и не искам да чувам повече разправии за пари. Чувате ли ме, вие, трите постоянно каращи се момичета?
	— Да, бабо — кимнах аз, последвана от Роуан и Лин.
	Но в момента, в който видяхме гърба й, Лин ме прониза с поглед през масата. Отвърнах й със същия, като едва се сдържах да не се разсмея при вида на Роуан, която седеше зад Лин и правеше муцуни.
	Това е проблемът, когато започнем да се заяждаме със сестрите ми — прекалено големи сме, за да се залъжем с моркови и хранене на зайчета…


>	Глава 2.
>	За бедни и богати

	Много е трудно да се съсредоточиш да гледаш видео, когато зад теб се разнася постоянен шум — трак-трак, трака-трак.
	— Какво правиш, татко? Защо не дойдеш да гледаш с нас? — попитах аз през облегалката на дивана.
	— Не, не мога, трябва да прегледам тези сметки — измърмори той от разнебитеното писалище в ъгъла на стаята, без дори да вдигне поглед от счетоводната книга, в която драскаше.
	Обърнах се към екрана, ала тракането наистина ми бъркаше в здравето. С периферното си зрение забелязах, че Лин потропва с крак от раздразнение. След по-малко от секунда тя свали Тор от скута си, грабна някакво списание от пода и отиде до писалището на татко.
	— Ето — глухо каза тя, наведе се и подпъхна парче хартия под по-късия крак на бюрото.
	Прекрасно — нямаше да има повече тракане, докато татко пише.
	— Благодаря ти, Лин — усмихна се той. — Трябва да го поправя някой път…
	Ха. Това е редовната му фраза, когато се отнася за всичко в нашата раздрънкана, разбрицана, разпадаща се къща.
	— Хайде, татко, Али ти каза, защо не спреш за малко? — подкани го Лин, като се изправи и застана до него. — Ела да гледаш видео с нас!
	Това правехме всички — гледахме „Приключенията на бръмбарите“ заради Тор. Преди да избяга обратно в нормалния си живот и спокойно да пие чай в апартамента си, баба даде умната идея да вземем под наем видеокасета и да позволим на Тор да остане по-късно и да я гледа. Веднага след като предложи това, аз яхнах велосипеда си и се устремих към видеотеката. Ако не получеше жизнерадостна Дисни доза преди лягане, Тор беше обречен на кошмари. А когато има кошмари, той обикновено допълзява в моето легло посред нощ. И тъй като обикновено цяла сюрия котки и кучета се разполагат под юргана ми нощем, появата на малкото момченце означава, че ще трябва да спя с половин тяло извън собственото си легло.
	— Даа, хайде, татко! — намеси се Роуан и натисна пауза на видеото. — Даже има стол за теб!
	Татко потри наболата си брада при това предложение и поклати глава.
	— Не, всичко е наред. Тримата сте се разположили удобно — да не ви преча — отвърна той и кимна по посока на Роуан, чийто скут беше завзет от похъркващи котки.
	Вярно си беше. Еди и Флъфи щастливо дремеха, преплетени в кълбо черно-бяла козина, така че бе трудно да се прецени къде започва и свършва всеки от тях.
	— Така или иначе, трябва да приключа с тези сметки днес — измърмори татко със сериозен тон и продължи писанията си. — Някои от тях са просрочени…
	— Просрочени значи лошо, така ли? — изправи се Тор на колене и точно като мен погледна татко през облегалката на дивана.
	— Мда — кимна той. — Лошо. Особено с тази за електричеството. От сто години е, а я открих едва вчера…
	— Как така? — намръщих се аз.
	— Видях ъгълчето й да се подава изпод одеялото на Уинслет, докато я галех — ухили се татко.
	С Тор се обърнахме към кучето, с което споделяхме дивана, и му се нацупихме. Уинслет виновно изсумтя, прилепи уши назад и отпусна глава върху косматите си лапи.
	— За какво ти е да крадеш сметките, Уинслет? Глупаво куче! — смъмрих я аз и размахах пръст под носа й.
	Тя ме погледна с тъжни очи, знаейки, че е направила нещо нередно, макар всичко, което беше разбрала, да се заключаваше в „Дъра-бъра, дъра-бъра, дъра-бъра, Уинслет? Дъра-бъра!“.
	Трябва в миналия си живот да е била джебчийка. Обикновено краде неща, които имат някакъв смисъл: храна (и то доста откровено), пиукащи или пухкави играчки за домашни любимци (така че Ролф и котките да няма с какво да се забавляват) и случайно избрани наши дрехи (за предпочитане неизпрани, макар че не им придиря — важното е да стават за дъвкане). Да краде писма обаче, беше нещо ново за нея. Защо й трябваше? Освен ако не искаше да се научи да чете…
	— Има ли много сметки, татко? — попита Лин и се наведе над писалището, опитвайки се да разбере какво е разпиляно отгоре.
	— За нещастие, да. По някаква причина всички ми се струпаха наведнъж — отвърна той и запретна още по-нагоре навитите си ръкави. — А ми се стовари и цяла купчина, свързана с магазина.
	— Нали ще успееш да платиш всички? — попита Роуан с леко тревожна нотка в гласа.
	— Хм, сигурен съм, че ще се оправя някак — неубедително отвърна той. — Само дето не съм измислил точно как…
	За миг се възцари тишина, тъй като четирите деца Лав изведнъж осъзнахме, че макар и да се усмихваше, баща ни не се шегуваше.
	— Бедни ли сме, татко? — директно попита Тор.
	— Ами, не сме богати — засмя се той накриво. — В момента определено не сме богати. Да си го кажем направо!
	— Закъсали ли сме го, татко? — попитах на свой ред с надеждата, че ще ми отговори да не ставам глупава.
	Само че той не го направи.
	— Хм, по-скоро — как го казват банковите чиновници? — имаме проблем с баланса. Но дайте да се позабавляваме — заяви той, изправи се и плесна с ръце. — Все още имаме във фризера голяма кутия със сладолед — защо да не си сипем и да се развеселим?
	Очертаваше се доста странен четвъртък вечер. Първо беше драмата с кученцата, след това се сдърпахме със сестрите ми във връзка с уж добрите новини около Лин, а сега татко доста неуспешно се опитваше да прикрие от нас факта, че сме в състояние на финансова разруха.
	— Така… — тихо измърмори Лин, в момента, в който татко излезе от стаята. — Няма да искам вече джобни пари от татко. Ще се справя със заплатата си от магазина…
	Мисълта ми хвърчеше във всички посоки (което не е ново!) — как можех да помогна?
	— И аз ще си намеря съботна работа! — изтърсих, твърдо решена, че веднага започвам да търся.
	— Мишки! — каза Тор.
	— Какво? — попитах, тъй като обичайната ми способност да разбирам говоренето на брат си, срещна пречка.
	— Мога да помоля мишките си да родят бебета — простичко обясни той. — А после ще ги продам. Но само на мои специални приятели.
	Вече виждах как Тор обикаля домовете на другарчетата си с тефтер и химикалка в ръка и преценява дали са подходящи за скъпоценните му домашни любимци. Никога не би могъл да се раздели с тях — щяхме чисто и просто да се окажем с армия мишоци, щъкащи из стаята му наред с останалите членове на менажерията.
	— Хм, ще поговорим по-късно за това, Тор — набързо каза Лин, очевидно представяйки си същото, което и аз.
	Тогава осъзнах, че единствена Роуан не беше направила никакво предложение (смислено или не).
	— Ро? — казах аз и се завъртях, както си бях седнала, с лице към нея.
	— Ние сме… бедни! — театрално въздъхна тя и скръсти ръце.
	Има едно нещо, което е сигурно при нея — ако има и най-малък повод за паника, тя се паникьосва. Ако има причина за безпокойство — тя е вашият човек.
	— Ро, всичко е наред — опитах се да я успокоя. — Не живеем във викторианската епоха, няма да ни изпратят в приют!
	Мъчех се да звуча забавно (но не успявах). Забелязах, че очите на Роуан се навлажняват и знаех, че трябва да действам бързо.
	Скочих напред, грабнах дистанционното от облегалката на креслото й и натиснах „плей“.
	— Гледай филма и не мисли за това — наредих.
	Роуан запримигва пред екрана и постъпи, както й заповядах.
	Честно ви казвам, понякога е толкова нестабилна, че можете да я вземете за най-малката от нас, а не за втората по възраст.
	Само че, знаете ли какво? Аз също се чувствах доста нестабилна и уплашена…


>	Глава 3.
>	Роуан става (все по-) странна

	— … та това ви е задачата, момичета и момчета. Съжалявам, че ви задържах!
	Не мразите ли, когато учителите ви карат да чакате? (Особено в края на петък следобед.) И не мразите ли да ви наричат „момичета и момчета“, когато сте излезли от началното училище преди около сто години?
	Тъкмо преди да затворя с шумно учебника си и да го набутам в чантата си, погледнах записките, които си бях водила, и забелязах, че са абсолютно нечетливи. Но нямах намерение да вися още и да карам учителя по английски мистър Самюълс да обяснява всичко отначало. Не и при положение, че звънецът беше ударил преди пет минути, а знаех, че Роуан ме чака отвън.
	— Много скучно беше — измърмори Кайра докато се блъскахме на вратата заедно с останалите.
	— Не ми говори! — изхленчих аз, опитвайки се да закопчея чантата си в движение.
	— Искаш ли малко да се помотаем? — попита ме Кайра и сбърчи малкото си навирено носле. — Може би да идем до парка, или нещо такова?
	— А защо? Няма да се виждаш с Ричи ли? — поинтересувах се аз, чудейки се, дали не съм била избрана за компания в последния момент.
	— Рикардо ли? Не, писна ми от него — вдигна рамене тя.
	Вече три седмици излизаше с Ричи/Рикардо и беше смешно колко често мени мнението си за него. Или беше лудо влюбена, или отегчена до смърт и решена да го зареже.
	Изглежда в момента той беше в немилост и се надявах това положение да се задържи — честно казано, намирах го за доста противен тип. Това си личеше по цялата история с името Ричи/Рикардо. Само за да впечатли Кайра и да звучи по-романтичен, той й беше заявил в самото начало, че се казва Рикардо (въпреки че вероятно само баба му някога го е наричала така). Чак след срещата с Били осъзнах, че „Рикардо“ е приятелят му от училище, известен като Ричи Еспозито.
	Все едно аз да кажа на някое момче, че ми харесва да ми викат Александра, макар че пълното ми име ми е толкова чуждо, че няма да се обърна, ако някой на улицата ме извика така.
	— Та какво ще кажеш? За парка? — подкани ме Кайра, когато доближихме изхода.
	— Не — поклатих глава. — Не мога. Имам среща със сестра ми. Ще ходим по магазините на Бродуей.
	— Със сестра ти? С коя по-точно? — попита ме Кайра, като набута една дъвка в устата си. — С хубавата, или с шантавата?


	С шантавата ми сестра пристигнахме на Бродуей, след като изминахме пътя дотам в мълчание.
	Не само заради факта, че обикновено никога не правим такива неща (с Лин и Роуан никога не ходим и не се прибираме заедно от училище — предполагам, защото прекарваме достатъчно време вкъщи, а и защото предпочитаме навън да сме с други приятели. Е, за мен и Лин това е нормално, а Роуан по принцип няма истински приятелства в училище). Но днес по някаква причина сестра ми беше още по-шантава, супер раздразнителна и нервна, заради това, че се е наложило да ме чака пред училище, сякаш можех да направя нещо е досадния мистър Самюълс, който задържа целия клас.
	— Къде беше? Седях тук да те чакам сама цяла вечност! — започна да се заяжда тя.
	Това си бе чиста проба лъжа по две точки: първо, не беше цяла вечност и второ, не бе сама — имаше две момичета от нейния випуск, които се мотаеха около входа. Така или иначе, от какво я беше страх? Да не умре от скука?
	Покрай нейното вкисване и аз се вкиснах. (Да, знам колко тъпо звучи това в момента.) Но когато наближихме магазините, се наложи да възстановя комуникацията.
	— Къде трябва да отидем? Какъв е списъкът? — попитах я.
	— Хм… само за зеленчуци — отвърна тя и прегледа листчето с разкривения почерк на баба. — Просто да влезем в плод-зеленчуковия магазин отсреща. Или смяташ, че трябва да обиколим няколко? И да видим къде е най-евтиното брюкселско зеле и т.н.?
	Тъкмо се канех да й кажа, че прекалява с жалването, когато осъзнах, че може би това й е проблемът.
	— Но, Ро, не трябва да се паникьосваме за пари — нали чу какво каза татко сутринта на закуска — напомних й аз, докато светна зеленият светофар и двете пресякохме улицата по посока на Часовниковата кула.
	Мисля, че татко беше схванал, че ни е стреснал предишната вечер. Макар че всички се държахме печено, гледахме „Приключенията на бръмбарите“, ядохме сладолед и се правехме, че всичко е наред, той със сигурност прозря тревогата ни. Ето защо тази сутрин намери начин да ни каже, че нещата не са толкова черни (или по-скоро, че не сме на червено), колкото изглеждаха предната вечер.
	— Просто всички трябва да внимаваме малко повече е харченето в момента — това е всичко — усмихна ни се той през масата. — Така че никакви диамантени корони този месец, момичета, ясно?
	Тъкмо се канех да пресека на следващия зелен светофар, когато видях, че Роуан е изостанала.
	Дотук със забавната таткова лекция и моите успокоения — сестра ми седеше с нос, залепен във витрината на магазина за подаръци, окичена с дрънкулки.
	— Какво гледаш? — попитах я, очаквайки, че ще каже „Всичко…“
	— Онази стойка за дискове — измърмори тя и посочи предмет от тел и ракита.
	— За какво ти е стойка за дискове? Нали вече имаш една? — отбелязах аз, сещайки се за обикновената бяла кутия, която си беше купила от разпродажба, и върху която бе залепила слънчогледи, изрязани от опаковъчна хартия.
	— Не е за мен — въздъхна тя и остави къдраво облаче пара върху стъклото. — За Карла е. За рождения й ден другата седмица.
	— Коя е Карла? — опитвах се да следя тайнствените криволици в мисълта на Роуан.
	— Приятелка на Вон от колежа. Тази, на чийто купон ще ходя следващата събота.
	— Аха, разбрах… — измънках аз и си спомних, че Роуан намекна за това вчера, когато ни показваше с баба каква блузка си е купила.
	— Ходила съм в апартамента й във Финзбъри Парк. Много е готин. И си помислих, че стойката за дискове е подходящ подарък за нея. Но предполагам, че ще отида, без да й занеса нищо, щом сме толкова закъсали…
	— Тя сигурно няма да очаква нищо от теб, тъй като не си й най-добра приятелка или нещо такова — направих опит да я утеша.
	Изглежда номерът ми не мина. Роуан продължаваше да гледа стойката за дискове през витрината, сякаш съзерцаваше Светият Граал.
	— Или просто можеш да я свиеш — така ще излезе по-евтино — доста безвкусно се пошегувах аз. — Единственият проблем е, че ако набуташ под сакото си нещо, което да те издуе, всички ще си помислят, че имаш огромни квадратни цици…
	Окей, нещо не беше наред. Вярно е, че шегата ми бе от тъпа по-тъпа, но се надявах Роуан да се разхили поне малко, пък макар и веднага след това да ми каже, колко адски идиотска е била шегата.
	Но тя стоеше сериозна и продължаваше втренчено да се кокори във витрината…


>	Глава 4.
>	Лин има късмет (само че лош)

	Не трябваше да го правим. Наистина не трябваше. Но не можахме да се сдържим…
	— Хей, виж я! Да й помахаме!
	Тор изпълни това, което му беше наредено, и трескаво размаха свободната си ръка към Лин. С другата стискаше кесия с лакомства за домашните любимци (по-точно неща от първа необходимост, тъй като менажерията на семейство Лав трябваше за известно време да се задоволи с по-малки порции).
	— Защо ни гледа толкова странно? — попита ме той и залепи носле на витрината на магазина „Сезони“, като дъхът му остави димящ ореол на стъклото.
	— Мисля, че просто й е неудобно — това е всичко — измърморих аз, ухилих се и вдигнах нагоре двата си палеца, за да поздравя голямата ни сестра.
	Естествено, че не й беше неудобно. Просто бе побесняла. Побесняла, задето безгрижно сме престъпили заповедта й да НЕ ходим и да я притесняваме в първата й събота на работа. Само дето ни беше предупредила за това на вечеря, а оттогава досега настояването й можеше й да се е изпарило от главите ни. Можеше. Макар че не беше.
	(„Да си отиваме ли у дома“ — бях попитала Тор, когато излязохме от магазина за домашни любимци. „Окей“ — отвърна той. „Или пък да идем да видим как се справя Лин?“ — небрежно предложих. „Окей“ — вдигна рамене Тор. Виждате ли? Лесно стана.)
	В „Сезони“ нямаше клиенти точно в този момент — само стелажи с луксозни дрехи и две продавачки. Едната беше жена на средна възраст, доста спретната, която нацупено опитваше да набута руло хартия в някакво чекмедже. Другата беше Лин, която се стараеше да изглежда полезна, като подреждаше вече подредените дрехи. Или поне ръцете й правеха това. Лицето й вършеше нещо съвсем различно — кривеше се в шантава, шокирана и намусена гримаса. Неслучайно Тор реши, че изглежда странно.
	— Какво казва тя? — попита ме той, оставяйки още един димящ ореол върху стъклото.
	С прясно почистените си руси вежди, които на практика подскачаха до началото на косата й, Лин съвсем определено се опитваше да ни каже нещо, като движеше устни.
	— Не знам — излъгах и продължих все по-усилено да махам на Лин, знаейки със сигурност, че я дразня.
	— Струва ми се, че ни казва нещо грубо! — заяви Тор. — Според мен казва „Да ви…“
	— Окей! — прекъснах го, преди да изрече на глас думите на Лин, и то на оживената улица.
	Почти бях решила да зарежа любимото си занимание да смущавам Лин и да повлека Тор към дома, когато забелязах нещо, на което не можех да устоя.
	— Гледай, Тор — другата продавачка се скри някъде. Бързо, да влезем и да видим как е Лин…
	Преди да каже каквото и да било, аз задърпах братчето си навътре в „Сезони“ и в света, където от уредбата се разнасяше гласът на Стинг, а във въздуха — ухание на ароматни пръчици, масла или нещо подобно. Всичко беше много луксозно и шик. Всъщност, единственото, което разваляше атмосферата, бе малкият черен облак (невидим, разбира се, освен за мен), надвиснал в средата на магазина, точно над сестра ми, която стоеше, здраво стиснала устни.
	— Махайте се! Заради вас ще ме уволнят! — избуча тя злобно и приглушено, докато погледът й трескаво следеше вратата зад щанда, където преди секунди бях видяла да изчезва другата продавачка.
	— Не ставай глупава! Как така ще те уволнят, само защото брат ти и сестра ти са дошли да ти кажат здрасти?
	Това си беше мое предположение, че няма да я уволнят по такъв повод. Но осъзнах, че може й да я уволнят, задето работи в толкова снобски магазин, претендирайки, че е нещо, каквото не е. Имам предвид, че независимо колко лъскава и модерна е, с посетители на работното й място като Тор и мен, т.е. с вид на екозащитници, които спасяват дървета и саботират изкопаване на тунели в планината, нямаше особен шанс да запази стил.
	Горката Лин. Беше положила свръхчовешко усилие да надхвърли себе си въпросната сутрин — изглежда, че беше минала с ютията всичко — от супермодерните си панталони „Гап“ до върха на косата си (сресана и зализана назад с гел на конска опашка, която беше толкова стегната, че направо действаше като лифтинг на лицето й). И тук се появявах аз — с безформена и поизраснала коса, нуждаеща се от миене, със сив тишърт на странни кафеникави петна от деня, в който помагах на Тор да напръска с креозот клетките на зайците, с военни панталони и маратонки, толкова съсипани, сякаш са били на фронта (е, когато идеята е просто да се замъкнеш с братчето си до магазина за домашни любимци в събота сутрин, няма защо особено да се пудриш).
	Както и да е, видът ми на клошар все пак беше малко по-добър от този на Тор. Не бях забелязала, че е облякъл фланелката си наопаки до мига, в който не свали суитчера си (хей, може да се окаже, че етикетите с размера на дрехата точно под брадичката са следващия моден хит). Джинсите му изглеждаха добре от разстояние, но проблемът беше, че бяха прекалено нови, т.е. прекалено големи, а той забравяше да ги повдига. Така че светът имаше поглед към чудесните тигрови гащи на Тор.
	— МАХАЙТЕ СЕ! — нервно изсъска Лин.
	ОКЕЙ. Сега, когато лицето й се намираше съвсем близо до моето, виждах, че наистина ми е много, ама наистина много бясна. Бях сериозно застрашена от това чашата да прелее…
	— Добре, няма проблем! Тръгваме си! — казах аз най-невинно, хванах Тор за ръка и се отправих към вратата. — Искахме само да ти пожелаем успех, но след като ти не ни щеш…
	— Нееееее!
	Възможно ли е да прошепнеш крясъка? До този момент си мислех, че не е, но Лин наистина крещеше тихо.
	— Какъв е проблемът? — попитах аз, като се обърнах да видя какво й става.
	— Ооох… — изпъшка Тор, който беше забелязал какво не е наред преди мен.
	Благодарение на дупка в найлоновата торба, която брат ми носеше, по пода се бе образувала пътечка от храна за хамстери, тръгваща от вратата до краката на Лин и обратно към изхода.
	— Съжалявам, Лин! — изхленчи Тор, примигвайки на парцали при вида на белята върху бледосивия килим.
	— О, господи! Как ще изчистя това? — притесни се Лин и закри носа и устата си с ръце.
	— С прахосмукачка? — неуслужливо предложих.
	Лин присви очи, чувайки насмешливата ми забележка. На практика усещах как от тях изхвърчат стреличките на омразата.
	С Тор бързо се ометохме, поръсвайки след себе си още малко храна за хамстери.
	Беше ми мъчно за Лин, ама честно. Но в момента, в който с Тор тръгнахме по Бродуей към дома, не можах да сдържа усмивката си.
	Роуан щеше да си умре от кеф да чуе тази история…


>	Глава 5.
>	Четири хотдога и пакетче винени дъвки, моля…

	— Това първи или втори екран е? — намръщено попитах Кло.
	— Хм? — също така намръщено отвърна тя и влезе в стаята с голяма купа пуканки, втренчила поглед в мен, Санди, Джен, Кели и Салма, които се бяхме набутали една до друга.
	— Нали това е Финчли Уорнър Вилидж? — продължих аз като посочих големия черен екран пред нас.
	— Да, от колко е филмът? — попита Санди с треперлив глас (наистина хич не е добра в бързите подавания).
	— Ама да не би да сме пропуснали рекламите? — каза Джен, премигвайки към Кло.
	— Да, ама какво става с прегледа на другите филми? И тях ли сме изпуснали? — попита Кели с ококорен и невинен поглед.
	— Имаме ли време да си купим хотдог? — продължих аз, опитвайки се да запазя присъствие на духа.
	— А за мен винени дъвки! — ухили се Салма.
	Това накара Джен да се разкикоти (което хич не е трудно — за нея кикотенето е като дишането за всички останали). Не че се хилеше шумно, но усещах как раменете й се тресат точно до мен. А това беше заразно. През няколко места на виненочервения кожен диван се разнесе сподавено хриптене и кикот. Досетих се, че са Санди и Кели — а Салма наистина си я бива, когато се дойде до бързи подавания.
	Кло присви очи в отговор и бледото й лице съсредоточено се сбърчи, опитвайки се да проумее какво сме намислили. След това тя погледна към огромния черен екран отсреща и най-накрая загря.
	Окей, просто се лигавехме и я дразнехме, но наистина новият й телевизор беше огромен. Имам предвид суперогромен.
	— Ха-ха — толкова яко се хиля наум, че чак ме боли — измърмори тя, като кокореше очи и се чудеше на жалкия ни номер, скроен специално за задната й стая, превърната в най-новия мултиплекс.
	За още по-мощен ефект тя разлюля назад къдравата си червена коса и шумно стовари на масата купата с пуканките. Кло обича драматичните жестове.
	Сега, след като бяхме изпълнили тъпашкия си номер, Салма и Кели се смъкнаха от дивана, взеха си две пухкави възглавници и се настаниха на пода. И тъй като за нас се отвори повече място, с Джен и Санди се разпростряхме настрани и удобно се разпльоснахме, за да гледаме новия филм, който Кло беше грабнала от видеотеката на баща си на долния етаж.
	— Широк екран… — измърмори Джен с копнеж в гласа и впери поглед в отражението си в черния екран. — Ще ми се нашите да ми купят такъв. Телевизорът ни е толкова малък, че пипвам мигрена, ако го гледам повече от час.
	На нас ни ги разправяй тия. От всички къщи — най-малко популярната за провеждане на момичешките киновечери е тази на Джен. Апартаментът на Кло е най-хубав, защото макар и отвън да не е нищо особено (намира се на главна улица, точно над магазина на баща й, и дотам се стига през мръсна задна уличка), отвътре е наистина голям и впечатляващ. И има отделна стая с телевизор, както и дневна, та не й се налага да моли родителите си и братята си да излизат, когато й ходим на гости.
	Моята къща е следващата предпочитана (въпреки че на телевизора ни не може да се разчита, тъй като често от цветно започва да предава едноцветно, и то в нюансите на зеленото). Всички момичета обаче харесват удобната ни слънчевожълта дневна с мекия диван втора употреба, креслата, всичките джунджурии, котките и пр. (макар че понякога Кло се оплаква, че има алергия към животинските косми, но тя си е такава — мрънкало и точка).
	Къщата на Санди е окей, само че майка й ни идва малко в повече — влиза и излиза около милион пъти, докато гледаме филма. Предлага ни купища сладкиши, гризини и всякакви подобни неща (което е много яко), но всички знаем (особено Санди), че това не е просто, защото е грижовна и мила, а защото иска да ни държи под око и да проверява дали наистина филмът е подходящ и бебешки, а не някой забранен за малолетни ужас (тези ги пазим за вечерите в другите къщи). Горката Санди — абсолютно е покрусена. Само да видите как порозовява, когато мисис Уолкър се подаде на вратата и каже: „Иска ли някой още един вкусничък и горещичък шоколад?“ Пфу…
	Къщата на Салма също е окей, но там ходим рядко, заради всички онези откачени бебета, които топуркат навсякъде. Майката на Салма се омъжи повторно и сега си има тригодишни близначки. А деветнайсетгодишната сестра на Салма също си има дъщеричка, която постоянно виси у тях. Не твърдя, че не обичам малки деца и т.н. (Тор си го обичам), но тази дружина е твърде ШУМНА. Когато си у Салма, най-добре да си носиш тапи за уши, ’щото малките кресливи бандити трещят из цялата къща и никога не мога да ги различа. („Роза е тази с мрачните пристъпи на рев“ — опита се веднъж да ми обясни Салма, когато се мъчех да запомня коя коя е. „Джулия изпада в истерия, ако я вземеш на ръце, а Лаурел просто крещи през цялото време“) Роза, Джулия и Лаурел — чудни имена за миниатюрни чудовища. Все още не мога да ги различавам, но това сигурно е ’щото те винаги са кълбо размахани ръце и крака. И не проумявам как Салма изглежда толкова кротка и спокойна през цялото време, предвид че живее в къща, която прилича на автобус в пиков час.
	Вечерите у Кели винаги са голям купон. Тя живее в малък апартамент заедно с майка си, но майка й готви, все едно за наистина изгладнял отбор по ръгби. Отиваме там за нашите момичешки киновечери и от вратата ни удря невероятно ухание на храна. Майка й приготвя купища карибски блюда и докато свърши филма, стомасите ни се подуват, сякаш сме глътнали плажни топки.
	Но да се върнем у Джен… родителите й са готини и приветливи, и всичко — а освен това са печени, ’щото доста разбират от музика и групи и т.н. Но някак си не одобряват прекаленото гледане на телевизия, сякаш от това ще ти се разтопи мозъка. Затова са си купили възможно най-малкият телевизор на света — за да са сигурни, че гледането му няма да носи никакъв кеф. Истински тормоз — това, което Джен твърди за мигрената, е вярно. Винаги си тръгвам от тях със заслепяващо главоболие, тъй като силно съм напрягала очите си да разбера какво потрепва на екрана. Родителите й може и да си мислят, че постъпват правилно, но докато предпазват Джен и сестра й от разтапяне на мозъка пред „Сървайвър“ и „Есмералда“, трябва да си дават сметка, че същевременно увреждат зрението им. Всъщност сигурно затова Джен има очички като копчета… може би когато се е родила, очите й са били големи като паници, но след години напрегнато взиране в екрана на кукленския телевизор са станали това, което са.
	А ако ме питате, родителите на Джен — да са живи и здрави — трябва да са много задръстени, ако смятат, че дъщерите им не си вземат дозата телевизия на друго място. Как може да не се усетят защо Джен прекарва толкова вечери в дома на Кели на съседната улица? Може би господин и госпожа Хъдзън си представят, че Джен и Кели разширяват общата си тийнейджърска култура, като изучават оригами, четат поезия на глас и т.н. Съжалявам, обаче те просто се сгушват на дивана заедно с нежната и грижовна майка на Кели и огромен пакет пуканки, и гледат някой сериал.
	Както и да е… да се върнем към съботната вечер във Финчли Уорнър Вилидж. Т.е. в шикозната телевизионна стая на Кло.
	— Та какво ще гледаме, Кло? — попита Санди, а големите й сини очи въпросително примигваха към приятелката ни. (Санди има телевизор е нормален размер, така че — виждате ли? Теорията ми за стесняването на очите спрямо размера на екрана ще вземе да се окаже вярна.)
	— Уф, толкова съм ядосана на татко — изръмжа Кло, докато клечеше пред блестящия си нов телевизор. — Новите филми, които се чакаха днес… Няма да дойдат чак до понеделник!
	Помислих си, че това не беше много честно. Вината в случая не беше на баща й, но от друга страна си имахме работа е Кло Бренан, така че нямах намерение да й противореча. Кло си пада малко болшевишки тип — от онези хора е, които дори и когато не са прави, пак не падат по гръб. Нали разбирате какво имам предвид. И тъй като я познавах вече две години, започвах да разбирам, че най-лесното нещо е да вдигнеш рамене и да я оставиш да вярва в каквото иска да вярва.
	Разбира се, самата аз невинаги следвам собствения си съвет. Така се случи миналата седмица, когато се разправях с нея по повод на това, че ние със Санди продължаваме да излизаме с Кайра. Но дори докато думите още излизаха от устата ми, осъзнах, че просто си губя времето…
	— Кайра казва… — бях подхванала аз, забравяйки за секунда, че другите ми приятелки все още не могат да я траят.
	— Кайра Дейвис ли? — изпръхтя Кло. — Продължавам да не схващам защо се занимавате с нея. Тя е пълна психопатка.
	Ако трябва да съм честна, и аз си бях помислила това, когато Кайра се появи в училище. Но в интерес на истината скоро след това проумях, че цялото перчене и надуване в клас беше нейният начин да преодолее неудобството, че е нова. Но само опитайте да убедите Кло, когато вече си е съставила мнение.
	— Всъщност, вече сме говорили по този въпрос. Кайра си е окей, когато започнеш да я опознаваш — вдигнах рамене аз, докато Санди стоеше настрани и ме оставяше аз да водя спора. — Нали, Санди?
	Кимването на Санди беше на практика невидимо за въоръженото око. Очевидно смяташе, че е безсмислено да убеждава Кло. С което аз също трябваше да съм наясно, ако имах малко мозък в главата си.
	— Кайра Дейвис е психо и ви върти на малкия си пръст — заяви Кло, скръстила ръце в защитна поза.
	Салма, Джен и Кели стояха зад нея в мълчаливо съгласие.
	— Ама тя — започнах да протестирам аз, усещайки колко несправедливо е, че никоя от така наречените ми приятелки не иска да даде на Кайра втори шанс.
	— Психо е! — прекъсна ме Кло.
	— Не е, просто е…
	— Психо е.
	— Но, Кло…
	— Психо е.
	Отказах се. Идиотското е, че Кло и Кайра имат доста общо помежду си (шумни, навити и безапелационни), което е причина да не се харесват особено една друга. Но това, което ме дразни, е, че Кели и останалите за по-лесно се съгласяват с Кло.
	Дразни ме, че и аз правя същото. Имам предвид, че независимо колко харесвам Кайра, няма начин да я поканя вкъщи на момичешка киновечер (като изключим момента, в който се появи неканена в периода, когато и аз я смятах за психо). И всичко това се дължи на Кло.
	Господи, май съм доста жалка, нали? Задето не отстоявам позицията си. Само да ви напомня, че пред вас не седи Кло, втренчила тъмните си очи, зачервена и раздразнителна. Все едно да спориш с лъвица. Или със сестра ми Лин. Всъщност по-скоро бих спорила с разярена лъвица, отколкото с Кло или Лин.
	— Та ако няма нови филми, Кло, какво ще гледаме? — прозя се Салма и се протегна на пода, напълвайки шепата си с пуканки.
	— Взех „Шесто чувство“ на дивиди — отвърна тя, като плъзна лъскавия диск в едно от флопитата на матираната черна уредба под новия телевизор.
	— Значи имаш вече и дивиди плеър?! — въздъхна Джен.
	— Да — въздъхна на свой ред Кло, сякаш най-нормалното нещо беше да имаш дивиди, както и тостер. — Знам, че сме гледали филма преди сто години, когато излезе, но на дивидито има допълнителни материали, като например посочване ключовете към загадката.
	— Ау… — чух се да измърморвам.
	— Какво „ау“? — попита Джен и обърна глава към дивана, за да ме види. — Ти от първия път ли се сети за всички ключове?
	— Не казах „ау“ заради допълнителните материали — озъбих й се. — А заради възможността да си позволиш такова нещо. Татко не може да плати дори и сметките този месец!
	Не исках да намесвам темата за парите (или по-точно за липсата им). Въпреки че семейството на Кло е доста заможно (очевидно), а родителите на Джен и Санди явно също се справят, Салма и Кели живеят доста притеснено. И въпреки че Кло обича да се перчи с нещата в собствената си къща, тя никога не е накарала някоя от останалите да се чувства второ качество заради дома си. Или поне не преднамерено.
	— Наред ли е всичко? — попита ме Кели и ме изгледа загрижено.
	— Да, горе-долу — вдигнах рамене.
	(Усещах погледа на Санди да ме изгаря от другия край на дивана — не бях звучала толкова безгрижно, когато вървяхме насам.)
	— Не върви ли добре магазинът за велосипеди на баща ти? — намръщи се Кло.
	— Горе-долу добре — отвърнах аз и отново вдигнах рамене. — Но мисля, че за известно време трябва да внимаваме с парите. Ето, например сестра ми Лин започна да работи в събота. От днес. В онзи магазин за дрехи „Сезони“ — точно на Бродуей.
	— Ох, и аз бих желала да работя на такова място… — въздъхна Салма.
	(Или където и да било. В момента, в който навърши четиринайсет, тя планира да кандидатства за работа във всеки магазин, намиращ се в радиус пет километра от Крауч Енд. Не само заради парите, но и за да се махне от апартамента, пълен по цял ден с пищящи хлапета.)
	— Аз също — кимнах. — Всъщност и сега бих се зарадвала на съботна работа!
	— Така ли? Ами, знам, че търсят човек на едно място, ако си толкова навита! — каза Кло и се облегна на лакти пред гигантския телевизор.
	— Къде? — попитах я и сърцето ми веднага взе да препуска.
	— Надолу по улицата. В онзи лигав магазин за картички — отвърна тя и посочи с палец надясно. — Когато минах оттам днес следобед, видях на витрината обява, че търсят момиче, което да работи в събота.
	На минутата се сетих кой магазин има предвид. Крауч Енд е претъпкан с модни магазини за подаръци и картички, но има два по-старомодни — от онези, в които баба обича да влиза, и в които не й се налага да цъка при вида на надутата цена за картичка с изсушена маргаритка, залепена отгоре. („Пладнешки обир! Ще нахраниш цяло семейство от пет души за цената на това!“ — би изръмжала тя, ако аз или Роуан някога я замъкнем в някой от по-луксозните магазини.)
	— Би било прекрасно! — светнах аз и веднага си представих благодарното изражение на татко, когато заявя, че ще помагам за увеличаването на семейните приходи. Или че най-малкото няма да му се налага повече да ми дава джобни.
	— Хммм…
	Дочух тихото хъмкане на Санди от другия край на дивана и усетих, че се кани да каже нещо, с което да разбие надеждите ми. Навсякъде бих разпознала това неодобрително „хъм“ Точно такова „хъм“ чух от нея, когато на дискотеката в края на миналия учебен срок се върнах от тоалетната и развълнувано й съобщих, че Рос Стюарт ме е огледал отгоре до долу (но след хъмкането й забелязах, че на тока на обувката ми се е закачил поне един метър тоалетна хартия). Същото „хъм“ чух и когато й се похвалих, че имам добро предчувствие за състезанието в онова списание (но хъмкайки — тя ми посочи талона за участие, който продължаваше да си седи на нощното ми шкафче, наместо на плика, който току-що бях изпратила по пощата).
	На практика „хъм“ означава „няма да го бъде“.
	— Какво има? — попита я Кели, заради мен.
	— Ами, на Али няма да й дадат работата, нали? — отвърна Санди с тихичък гласец, — имам предвид, че още няма четиринайсет.
	Окей, дълбоко в себе си го знаех. Но това, че приятелката ми го отбеляза, не ме направи по-малко разочарована.
	— Ауууу — измърмори Джен, забелязвайки колко разбита изглеждах (и се чувствах), и сложи ръка на рамото ми. — Не е честно, нали?
	— Е, има лесен начин да се разреши това! — заяви Кло.
	— А! Как? — попитах аз с надеждата, че тя има някакъв изключителен план.
	— Ще излъжеш! — ухили се Кло. — Отиди там в понеделник след училище и просто им кажи, че си на четиринайсет!
	Някак си се надявах планът на Кло да е малко по-изключителен.
	Работата е, че познавам хора, които лесно успяват да излъжат, но когато и да съм се опитала, някои части от тялото ми започват неконтролируемо да треперят, при което околните доста бързо загряват, че нещо ги мотая, или в противен случай би трябвало да решат, че казвам истината, но страдам от някакво странно заболяване.
	И в двата случая работата ми е спукана.
	Не, лъжите не са лъжица за моята уста.
	— Окей, така ще направя! — чух се да казвам. — След като е за доброто на татко…
	Хей — помислих си — няма ли да се гордее баща ми с мен, ако ме чуе? Не само, че възнамерявам да излъжа, ами и ми трябват около две секунди да взема решение и да стоваря отговорността върху него.
	Каква прекрасна дъщеря, на която може да й се има доверие.
	Да, бе.


>	Глава 6.
>	Шампионски грижи

	Да се чувстваш зле поради липса на сън е окей, особено ако предната нощ си извършил нещо изумително.
	Нещо изумително — като например да отидеш на яко парти (не че съм била на много такива), или всичките ти приятелки да преспят у вас и да си говорите глупости до зори (много пъти ми се е случвало), или да те похитят дружелюбни извънземни, които да те измъкнат от леглото ти и да те отведат на обиколка из цялата галактика със светлинна скорост, след което да те върнат обратно в спалнята, точно за закуска (никога не ми се случвало, но кой знае, може пък…).
	Но да седя в кухнята в неделната сутрин — с чиния, пълна със студени и жилави бъркани яйца пред себе си… Наистина се чувствах ужасно и недоспала, и то без изумителна причина. Всичко се дължеше на факта, че часове наред лежах будна и се тормозех заради парите, или по-точно заради тяхната липса, заради съботната работа и заради лъжите, които изричах.
	— Виж, Али, ще прибавиш само няколко месеца към възрастта си, и то заради благородна кауза — беше ми казала Кло, преди с приятелките ми да си тръгнем от момичешката киновечер. — Просто не прави от мухата слон!
	Не прави от мухата слон, не прави от мухата слон… — повтарях си тихо, докато лежах по-будна от всякога под юргана.
	Но, разбира се, вършех точно това в продължение на много безсънни часове. Правех от мухата слон и точка.
	От прозореца ми се виждаха лазерни светлини, които опасваха облачното небе, явно благодарение на някакво шикозно събитие, провеждащо се в Палата Александра. Обикновено кацвах на някой стол, залепвах нос на стъклото, взирах се в палата на хълма, блестящ като приказен замък, и си фантазирах за лъскавия прием, който се състои вътре. Наместо това обаче, този път разсъждавах върху милионите грижи на главата си.
	Като например…
	Какво ли щеше да стане, ако в понеделник след училище отидех в магазина за картички и управителката поискаше да удостоверя възрастта си?
	Какво ли щеше да стане, ако в понеделник след училище отидех в магазина за картички и управителката интуитивно се досетеше, че съм само на тринайсет?
	Какво, ако отидех и дори не успеех да попитам за работата, разтреперана от напрежение, че лъжа за възрастта си?
	Какво, ако управителката ме вземеше на работа, но още първия ден дойдеше проверка от общината, при която служителите от Отдела по възрастов контрол изискаха да разберат колко голяма съм?
	Съществуваше ли въобще Отдел по възрастов контрол? Как можех да разбера?
	Какво ако започнех работа там и някои от съучениците ми се появяха в магазина, при което управителката разбереше, че са само на тринайсет — следователно и аз трябваше да съм на толкова?
	Какво, ако в понеделник след училище отидех в магазина и се окажеше, че мястото вече не е вакантно?
	Как щях тогава да помагам на татко с пари?
	Колко бедни бяхме в действителност?
	Как щеше да се справи баща ни?
	Къде беше мама сега, когато се нуждаехме от нея…?
	Опааа, за капак успях да си вкарам в главата мисълта за мама, което беше наистина глупаво.
	Това е положението. Цялото ми семейство се опитваме да си мислим само щастливи неща за мама и нейните занимания (особено Тор, макар че той знае единствено обагрената в розово версия за „мама, която работи за болните и гладуващи деца по света“).
	Някак си през последните четири години, в които тя е планетен пътешественик (имам предвид единствено из планетата Земя, а не междугалактически, или нещо такова), татко наистина успява да ни внуши да мислим за нея точно по този начин. „Така стоят нещата, момичета“ — каза ни той веднъж, — „ако беше останала тук, щеше да е нещастна, макар че ни обича всички. Щом е по-щастлива, когато пътешества по света, то ние трябва да се радваме за нея, а не да тъжим. А в мига, в който е готова, ще се върне…“
	Но има и моменти като сегашния, когато не мога да съм щастлива със своята хипи-майка, която зяпа някакви глупави римски руини, или гъделичка застрашените от изчезване морски костенурки в Турция, или бог знае какви ги върши. Всичко, което имаше значение в моменти като този, беше, че я няма наоколо. И независимо колко весели картички и писма изпращаше, това никак не ни помагаше.
	Та ето ме — след една нощ шампионски грижи, потънала в море от безсъние и страдание. Продължавах да се взирам в остатъка от гнусните яйца, когато чух татко да прошумолява с неделния си вестник и да казва нещо.
	— Какво?
	Това беше всичко, което каза. За миг реших, че говори на мен. Бързо залепих на устните си фалшива полуусмивка — не исках да стоваря собствените си грижи върху тези на татко — когато разбрах, че всъщност говори на Тор.
	— Какво? — повтори баща ми и погледна през голямата маса братчето ми. — Какво има, Тор?
	Тор не отвърна нищо, но и не беше нужно. Той имаше своя си начин да те гледа втренчено, докато по телепатичен път проумееш, че има нещо да ти съобщи.
	— Може ли днес следобед Фреди да дойде у нас, за да си играем? — попита той.
	Додето се фокусирах върху Тор, забелязах, че в едната си ръка държи малко парченце бекон, отскубнато от резена в чинията му. Както си говореше, той пъхна ръката си под масата. Когато я извади отдолу, беконът вече беше изчезнал.
	— Фреди ли? — намръщи се татко. — Мислех си, че вече не сте приятели с него…
	— Пак сме — заяви Тор и блестящите му кафяви очи твърдо и непоколебимо се впериха в татко.
	Може би брат ми си мислеше, че може да хипнотизира баща ни, за да не забележи той как Тор споделя част от закуската си с нещо малко под масата. Татко не беше особено ентусиазиран да храни любимците по този начин. Не че се тревожеше за хигиената, или нещо такова. Просто се страхуваше от баба. Баба наистина не одобрява, когато Ролф, Уинслет и котките се мотаят наоколо и просят от вечерята. А тъй като всеки уикенд тя идва, готви и се храни с нас, ние гледаме да я убедим, че няма такова нещо.
	— Ами, разбира се, че Фреди може да дойде, за да си играете — отвърна татко, без да спомене нищо за светкавично изчезналия бекон (може би Тор беше успял да го хипнотизира).
	— Но ако си го поканил да си играете в градината, по добре върви да почистиш малко с греблото — каза Лин, подавайки глава иззад модната притурка на неделния вестник от другия край на масата.
	Замаяна от безсънието, бях забравила, че и тя е там. Но не бях толкова замаяна, че да не забележа как ръката на Тор отново се скрива отдолу. Почти ми се прииска да се наведа и да видя кой поглъща бекона, подправен е кафяв сос, но не го направих, за да не привлека вниманието на татко и да навлека неприятности на главата на Тор.
	— О, да, Лин, права си. Последният път, когато Емили беше тук, си тръгна с лайно на обувката и въобще не искам да знам какво е казала майка й… — заяви татко и направи гримаса.
	— Ролф не го е направил нарочно! — възбудено се намеси Тор. — Просто стомахчето му не беше наред онзи ден!
	Мдааа — помислих си аз — вероятно стомахчето му не е било наред поради преяждане с бекон, подправен с кафяв сос, или с не знам какво още, което Тор му е набутал въпросния ден…
	Но не Ролф се възползваше от неподходящата за животни закуска точно тази сутрин. Докато Тор (необичайно за нрава си) се разбърбори и скочи да защитава глупавото ни куче, той за малко забрави за задълженията си да контрабандира закуската под масата. Както настояваше, че Ролф е невинен, малка рижа лапа се подаде отдолу и се размаха във въздуха в знак, че иска още подкрепления.
	Изглежда Колин извършваше изумителен цирков номер по запазване на равновесие (изумителен за котка, която има само три крака). И изглежда, че татко, който мразеше да ни се кара за каквото и да било, беше на път да забележи какви ги върши Тор.
	Само че не бе Тор, който отнесе кавгата. Изненада! — Роуан се оказа на топа на устата.
	— Аааааааууууууааааа! — прозя се тя, докато шляпаше боса из кухнята. След това се настани на стола до Тор.
	— Давай препечените филии, Али!
	Роуан не обича да става рано в събота и неделя. Но стане ли веднъж, обикновено се появява в относително човешки вид. Тази сутрин обаче, изглеждаше като че ли цяла нощ е прекарала в центрофуга — рошава, подпухнала и измачкана. Реших, че в сравнение с нея изглеждам доста във форма.
	— Кога си легна тази нощ, Роуан? — изведнъж я попита татко доста строго, което нямаше общо с весела реплика от типа на „Добро утро, Ро! Или по-скоро добър вечер!“, каквато обикновено й отправяше.
	Въпросът беше зададен със странен, стегнат глас, а татко никога не ни говори по този начин. Той винаги се държи много точно по темата кой в колко си ляга — знае, че не бихме го баламосали, за да останем до по-късно отколкото ни е позволено (или поне аз така си мислех в този момент — скоро щях да разбера, че не съм била права.) А по повод странния му тон — това леко ме извади от равновесие. Достатъчно, за да застине ръката ми във въздуха, както си държеше чинията с препечените филии.
	Забелязах, че две розови петна разцъфнаха върху лицето на Роуан. Очевидно тя също не беше очаквала подобна реакция.
	— Не съм закъсняла! — измънка тя с обидена физиономия.
	— Ро, от теб се очакваше да се прибереш до единайсет.
	Ръката започваше да ме боли. Спомних си, че продължавам да я държа вдигната и се опитах да я сваля на масата възможно най-тихо. Стрелнах с поглед Лин, която в отговор също ме стрелна с поглед. Изглежда и тя беше стъписана от случващото се.
	— Но аз… аз се прибрах в единайсет, татко! — възпротиви се Роуан. — А ти… ти спеше пред телевизора!
	Под очите на Роуан наистина имаше дълбоки сенки. Чудех се дали не е болна, но впоследствие се усетих, че е от грима, който се е стекъл надолу.
	— Да, заспах пред телевизора — заяви татко и слабото му лице се втвърди и изопна. — Но се събудих, когато те чух да влизаш. И часът беше почти два и половина…
	С Лин шокирано се спогледахме. Роуан беше нарушила правилата. Не просто правилата на татко, но и нашите собствени. Според които никога, ама никога не трябваше да натъжаваме добрия ни сладък и забавен баща, който достатъчно бе изстрадал, заради мама и нейното заминаване.
	Само че добрият ни сладък и забавен баща в момента хич не изглеждаше добър, сладък и забавен. Държеше се точно като Строг татко от учебник — глава 11: „Да полудееш, когато децата се приберат твърде късно.“
	— Не е честно! — изскимтя Роуан, изскърца със стола си и се изправи. — Винаги ми нареждаш какво да правя! Не мога повече да търпя това!
	Имах чувството, че сънувам. Откъде Роуан измисли всичко това? Кога татко се е държал като строг наставник? (Като изключим, разбира се, въпросния разговор…)
	— Ро! — възкликна баща ни и тревожно се свъси. — Успокой се! Просто се тревожех за теб! Имам предвид, че всичко се случва…
	— Престани да ме следиш! — простена Роуан и очите й се насълзиха. — Не е честно — Вон и Чаза правят каквото си искат! Никой не им се кара!
	— Но, Роуан — възпротиви се татко. — Защо говориш така? Казах, че само се разтревожих за теб…
	— Остави ме на мира! — задави се тя. — Писна ми, просто ми писна всички да ми се месят в живота! Искам всички да ме ОСТАВИТЕ НА МИРА!
	При което гневно изхвърча от кухнята. Е, доколкото можеш да изхвърчиш във фланелена пижама на шотландски карета.
	— Добре ли си? — попитах Тор.
	В отговор брат ми печално кимна. Държеше в скута си Колин и усилено го галеше. Същевременно Колин вече дъвчеше целия резен бекон и изглеждаше по-блажен от всякога.
	— Добре — измърмори татко, целия пребледнял, сякаш някой го беше зашлевил. — Най-добре да ида и да разбера за какво е всичко това…
	Щом баща ни бавно се отправи нагоре, Лин — тихо въздъхвайки и без да ни погледне — изведнъж се задейства, точно както баба би направила, ако присъстваше на тази сцена.
	— Хайде, Тор! — жизнерадостно се усмихна тя. — Да вземем всички тези препечени филии и да отидем в Прайъри Парк, за да нахраним патиците!
	— Ама… — измърмори Тор и погледна голямата ни сестра, сякаш беше полудяла.
	— Без ама! Хайде! — усмихна се тя, взе една голяма найлонова торба от килера и изсипа препечените филии вътре. — Облечи си якето, Тор!
	Беше мило от страна на Лин да се опита да изкара брат ми от къщи и да го разсее от случилото се. Единственият проблем, който и аз, и Тор знаехме, е, че в Прайъри Парк няма патици. Имаше един малък басейн за деца, но предполагах, че майките им няма да са особено щастливи, ако Лин и Тор им подхвърлят препечени филии.
	Другата причина, поради която Тор беше казал „ами…“ ми стана ясна в мига, в който видях как Лин намъква ръцете му в ръкавите на анорака и му нарежда да обуе червените ботуши, които беше сложила пред него.
	Нищо не казах обаче — не и когато видях усмивката на лицето му.
	Изглежда беше решил, че е доста забавно да отиде в парка и да храни несъществуващите патици, облечен в костюма си на Спайдърмен.


	Прешъс… Никога в историята на кучешкия вид не е имало куче, чието име толкова малко да му подхожда.
	Седях на пейката в парка и дори не можех да чуя какво ми дърдори Били, защото глупавото куче вдигаше страшна вярва.
	— И Стивън идва при мен и вика — „Ти си пълен…“
	Джаф! Джаф-джаф! Джаф!
	— А аз му викам — „Вземи се…“
	Джаф-джаф! Джаф! Джаф!
	— И тогава Хасан се намеси и вика…
	Джаф! Джаф! Джаф-джаф-джаф! Джаф! Джаф! Джаф! Джаф!
	Втренчих се в Прешъс с идеята глупавият пудел да млъкне, но и това не проработи. Лаещата бяла и космата топка зяпаше Ролф и Уинслет, които клечаха в тревата, а рошавите им глави почиваха между предните им лапи, сякаш желанието, което най-силно лелееха в кучешките си сърца, беше да запушат ушите си и да удавят ужасния шум.
	— А аз викам — „Чакай, Хасан, не знаеш к’во става тук!“.
	Джаф-джаф-джаф! Джаф-джаф-джаф! Джаф! Джаф! Джаф! Джаф!
	— Били! — изкрещях аз. — Зарежи Хасан! Нищо не разбирам — не мога да чуя и дума от Прешъс!
	Джаф-джаф! Джаф-джаф… гррррр!
	Били се протегна, хвана с една ръка отвратителния Прешъс, а с другата запуши устата му и затвори напрегнатите му челюсти. Изведнъж мир и спокойствие се възцари над целия парк около Палата Александра.
	— Съжалявам — ухили се Били и взе Прешъс в скута си. — Нали го знаеш какъв е. Побърква се като види твоите…
	Горките Ролф и Уинслет, понякога си мисля, че за тях играта е Прешъс е толкова забавна, колкото да отглеждат колония бълхи в козината си. Само че по-шумна.
	Но сега, когато светът изглеждаше вече по-тих, моите двама любимци се разклатиха, протегнаха се (макар и не много в случая с Уинслет… Съдбата я беше надарила с дълго и космато тяло на едро куче, но я беше прецакала с крачета, големи колкото шоколадчета „Марс“).
	— Та какво разправяше? За Стивън и Хасан?
	— Ами — започна най-спокойно Били, като че ли не държеше в скута си негодуващ пудел със запушена уста, който тихо ръмжеше в знак на протест — Както вече ти казах, седяхме си на Мъсуел Хил Бродуей и спорехме за всички тези неща, когато…
	Знам, че кимах срещу него, но умът ми хвърчеше в други посоки. Не че го исках — всъщност ми се щеше да изслушам историята на Били за случилото се с приятелите му предната вечер (а това не става особено често, предвид, че обикновено висят някъде и си говорят за компютърни игри, след което отиват в някоя от къщите и играят на компютърни игри). Плюс, че мозъкът ми се нуждаеше от почивка от всичко, което го тормозеше в последно време, а скучната съботна вечер на Били изглеждаше да е идеалната „противоотрова“.
	В този момент обаче, главата ми отново се отнесе и започнах умувам над идеята, дали да не попитам за работата утре (и да излъжа), да размишлявам за скарването между татко и Ро (сигурно не са на кеф, заради липсата на пари — бях решила, докато излизах от къщи с кучетата, след като Лин и Тор бяха заминали за парка) и за самата Ро, която нещо не беше на себе си (и кой знае какво ставаше с нея?).
	Стиснах зъби и се опитах да не мисля за всичко това, а да се съсредоточа върху разказа на Били.
	— … и точно тогава видях Роуан — чух го да казва изведнъж.
	— И какво тя? — намръщих се.
	— Ами… — започна Били смутено.
	Новините май нямаше да са добри — сигурна бях.
	— … изглеждаше малко не на себе си, Али.
	— Имаш предвид пияна? — попитах и усетих как сърцето ми се преобръща три пъти.
	Работата е, че знаех, че Ро ходи понякога в кръчми с Вон и Чаза (и аз, и Лин го знаехме — не и татко, разбира се), но не смятах, че като влиза в такива места, задължително пие. Или поне не алкохол.
	— Предполагам, че беше пияна — вдигна рамене Били. — Или надрусана, или нещо такова.
	О, Боже… все по-лошо ставаше.
	— Просто беше с една тълпа хора — онези нейни приятели, дето имат пиърсинги — продължи Били, не знаейки как точно да се държи, при положение, че аз изцяло млъкнах, — … и леко се клатушкаше, сякаш — както ти казах вече — не беше съвсем на себе си.
	Били се олюляваше на пейката, предполагам, за да добия представа за състоянието на Роуан. Друг път щях да се разкискам — ужасно глупаво изглеждаше — особено както беше прегърнал злото си куче като покрита с косми бомба, която всеки момент ще избухне.
	Но това не беше друг път и на мен хич не ми бе до смях.
	Може би понякога Роуан си падаше шантава, но точно сега нещо свръхшантаво се случваше с нея…


>	Глава 7.
>	Големи перуки и пластмасови сърца…

	Ако не сте виждали Кайра Дейвис, а само нейна снимка, на която седи неподвижно — имам предвид съвсем неподвижно и безизразно, без да позира, без да театралничи — вероятно ще решите, че е сладка и готина.
	Ха.
	Това е номерът с първото впечатление. Виждате момиче, което прилича на Бамби (дълги слаби крака, матова кожа, навирено носле, лунички, бадемови очи), и решавате, че то е сладко и готино. Само че момичето изведнъж отваря ей такава уста.
	— Да работиш в магазин за картички? Ти майтапиш ли се? Това звучи наистина идиотско!
	Радвах се, че Санди седи между нас на пейката. Защото в противен случай щях яко да настъпя Кайра по крака. С всичка сила.
	Щеше ми се никога да не й бях казвала за работата. Само че беше понеделник сутрин и какво друго да правиш в междучасието, освен да разказваш на приятелите си как е минал уикендът?
	— Никога не можеш да ме накараш да работя в събота и точка по въпроса — прозя се Кайра и огледа училищния двор с изражение на досада, изписано върху „сладкото“ й личице. — Достатъчно гадно е да кисна тук цяла седмица, така че последното нещо, което бих искала да правя през скъпоценния си уикенд, е да вися в някакъв тъп магазин и да обслужвам тъпи клиенти…
	Кой знае откъде й беше хрумнало това за „скъпоценния“ уикенд. Тъкмо бе свършила да разказва на мен и Санди, че се е побъркала от скука през последните два дни, като за капак на всичко се обадила на Рикардо, за да скъса с него. (Но в неделя вечер толкова й доскучало, че в крайна сметка му се обадила отново, за да му каже, че е променила мнението си, въпреки че вече твърдо била решила, че не го харесва особено. Колко отчаяно звучи това само?).
	— И ако чак толкова нямаш пари, Али, защо просто не поискаш от баща си да ти увеличи джобните? — нахално предложи Кайра. — Той ми се вижда наистина готин — сигурна съм, че няма да откаже…
	Пфу! Да ти го заяви някой, който никога през живота си не се е тревожил за пари.
	— Аз пък бих си умряла да работя в събота — въздъхна Санди, преди да имам шанса да реагирам на тъпия коментар на Кайра. — Ама нашите никога няма да ми позволят…
	— Как така? — попита Кайра.
	— Просто няма — отвърна Санди, наведе глава и започна да човърка асфалта с върха на черната си обувка.
	— Много строги ли са, или какво? — навъси се Кайра, въртейки се на място, за да види лицето на Санди, тъй като очевидно разговорът беше приел за нея интересен обрат.
	— Не са точно строги… — вдигна рамене Санди и взе да бута зад ушите красивата си права коса.
	— Просто се държат с нея все едно е на три, а не на тринайсет — обясних аз.
	Горката Санди… не е лесно да си едно дете, когато за родители имаш мистър и мисис Уолкър, които просто искат да те отглеждат в саксия и да те удавят в любов. Кълна се, че никога не биха я оставили да напусне къщата и да тръгне по широкия, опасен и пълен с микроби свят, ако това не беше противозаконно. И със сигурност не биха позволили на Прекрасната си Мъничка Принцеса да реди рафтовете в „Била“ в събота.
	Кайра леко се приведе, очевидно разочарована. Мисля, че очакваше някаква по-драматична история.
	— Хей, вижте — изведнъж се напери отново. — Али, това е шантавата ти сестра. Но какво ли прави?
	Обърнах се и тутакси зърнах Роуан. Сред морето от облечени в черна училищна униформа хора, сестра ми изпъкваше като блестяща спасителна лодка. Въпреки че сакото и дългата й пола бяха черни, аксесоарите определено не бяха. Беше обута в любимите си напоследък червени кадифени чехли. С тях носеше чорапи в убийствено розово (ох!). Върху училищната си чанта собственоръчно беше зашила огромен, налудничав, пухкав и оранжев номер, плюс нещо като жълто цвете. На носа си бе увесила лилави слънчеви очила с форма на сърца, които виждах за първи път.
	Но не цветовата комбинация, извадена сякаш от цех за смучещи бонбони, ме накара да се загледам в нея (преди всичко това не беше необичайно за Роуан) — а нещото, което правеше, т.е. непрестанно пляскаше челото си с ръка.
	— Добре ли е? — попита ме Санди, изкривила глава на една страна, за да види сестра ми.
	— Връщам се след минута… — измърморих аз, станах от пейката и започнах да си проправям път към Роуан.
	Тя веднага ме забеляза и спря да се удря по челото, преди да имам възможност да я заговоря.
	— Добре ли си, Ро? — попитах аз и се почувствах доста тъпо и неловко.
	Неловко, тъй като не бяхме разговаряли след кавгата с татко на закуска предния ден. Когато се прибрах след разходката с кучетата, той ни обясни, че Роуан не се чувствала добре и че съжалявала, задето е разстроила всички. Каза ни още, че сестра ни доста се е притеснила, заради поведението си и затова е по-добре да се държим все едно нищо не се е случило. Което за мен беше доста трудно, предвид онова, което Били ми бе казал в парка.
	Предполагам, че и заради това се чувствах неловко. На този етап бях решила да запазя в тайна информацията, докато не реша какво точно да правя с нея…
	— Да, добре съм — кимна Роуан, при което всички разноцветни пластмасови шноли с пеперудки в косата й заблестяха на слънцето.
	— А какво правеше с…?
	И аз направих туп-туп с длан по челото си.
	— О… просто… нищо — смотолеви Роуан. — Тъкмо… научих, че ще имаме някакъв тест, за който не съм зубрила.
	И тя премигна през лилавите стъкла на очилата си.
	Нови ли са? — запитах се аз.
	Изведнъж леко се разтревожих за Роуан. Не заради това, че се е отплеснала и е забравила за теста (нали аз самата бях успяла да забравя за цял един проект неотдавна), а заради факта, че цялото ни семейство изпълняваше мисия да пести пари, докато Роуан попълваше колекцията си от дрънкулки с нов аксесоар.
	— Кога си си ги купила? — попитах аз и наврях пръст под носа й така, че очите й се кръстосаха.
	— Какво? Тези ли? — взе да намества очилата на носа си тя, за да звучи по-небрежно. — Имам ги — охооо — от сто години!
	Това не беше вярно. Знаех го по две причини. Първо, всеки път, когато Роуан се сдобие с нещо ново, започва да парадира пред мен, Лин, татко и всички останали, сякаш е открила най-фантастичното изобретение под слънцето. И второ, розовите петна по бузите й станаха още по-розови.
	Мда, определено Роуан ме лъжеше, лъжеше ме, въпреки че нямах никакво желание да проверя дали гащите й са се подпалили.
	— Хм… трябва да вървя! Да погледна, дали не мога да преговоря нещо за това контролно…
	С тези думи Роуан влезе в сградата на училището, обгърната в облак от техно-цветове.
	— Е, как е Шантавелката? — попита ме Кайра, когато отново се върнах на пейката.
	— Малко е полудяла, заради някакъв тест — вдигнах рамене аз.
	Някак си не ми се щеше да влизам в подробности точно пред Кайра. За нея всичко, което се случваше с Роуан, беше повод за клюка, макар че в момента и аз бях леко объркана по повод сестра си.
	Точно в този момент усетих как Санди ме хвана за ръка и разбрах, че знае, че не казвам цялата истина на Кайра. Видях въпросителния й поглед и леко я стиснах за ръката (на езика на най-добрите приятелки това означава „После ще ти кажа“), при което тя мълчаливо кимна в знак на съгласие.
	Разбира се, Кайра не забеляза тайните ни знаци — силата й не е в нюансите. Но в този миг, точно когато съвсем я бях отписала, поради това, че цяла сутрин ме нервираше, тя изведнъж направи смислено предложение…
	— Слушай, Али, какво си мисля… — каза тя и изпъна ръце, за да огледа маникюра си. — Ако наистина толкова много искаш тази скапана работа в събота, защо да чакаш докато свършим училище? Дотогава някой ще е заел мястото. Защо не се обадиш още сега? Преди края на междучасието.
	Понякога е нужен страничен поглед, за да се види очевидното. Така че в рамките на пет минути поисках от канцеларията телефонен указател, пъхнах в автомата двайсет пенита и се свързах с някого, който наистина звучеше доста налудничаво.
	— Альооо! — пропя женски глас.
	— Хм… Не съм сигурна, че съм набрала правилния номер — измърморих аз, изумена от хавайския акцент.
	— А кого търсите, мила?
	— Ами, опитвам се да се свържа с магазина „Нещо специално“…
	— Оооо, значи сте се свързала с „Нещо специално“, мила… с нещо много специално наистина! — изчурулика гласът.
	Сега вече наистина успях да свържа гласа с образ. Винаги, когато съм минавала покрай въпросния магазин за картички, съм хвърляла по едно око на бабата, която го върти. Тя има най-безумните руси къдрици, които някога съм виждала. Прическата й наподобява (макар и съвсем леко позапусната) тази, която Мария Антоанета би трябвало да е носила. („Перука…“ — презрително бе отбелязала баба ми една съботна сутрин, нагласяйки собствената си сива и елегантна коса, докато се разхождахме и обсъждахме вида на шеметната блондинка.)
	— Ами, — преглътнах аз и се опитах да продължа. — Питах се… за тази работа в събота се питах…
	Не се оправях много добре. Или пенитата ми щяха да свършат, или звънецът щеше да удари над главата ми, преди да съм напреднала с преговорите. Но понякога попадам в такива неловки ситуации по телефона. Просто ми е много трудно да комуникирам с някого, с когото не съм разговаряла преди, без да го гледам в очите. Имам чувството, че говоря в празна яма и не знам какво си мисли другият, при положение, че не виждам лицето му. Нали разбирате?
	Прехапах устни и започнах отначало, като се опитвах да си въобразя Жената с Перуката от отсрещната страна и огромния купол от руси къдрици.
	— Питах се дали все още търсите човек, който да съботи в ръбота?
	Супер! Потреперих при мисълта каква каша забърках. Дори и да търсеха човек, който да „съботи в ръбота“, едва ли щяха да вземат някой, дето дори не може да говори.
	— Аха, за съботната работа ли? — оживи се гласът. — Да, мястото все още е свободно. Бихте ли минала, за да поговорим?
	Заля ме вълна на облекчение. Изведнъж всичко стана много лесно. След като бях стресирана през целия уикенд, от момента, в който Кло ми каза за тази възможност, в крайна сметка щях да се явя на интервю. Просто ей така.
	— Мдааа… имам предвид — да. Моля ви. Но точно в момента съм на училище…
	— Чудесно! Защо тогава не се отбиете следобед, когато свършите часовете? — предложи Жената с Перуката. Просто елате и попитайте за мисис Мерил. А как се казвате вие, мила?
	— Али — глупаво се ухилих, сякаш можеше да ме види. — Али Лав.
	— Ах, колко симпатично! — изгука Жената с Перуката. — Очаквам ви по-късно, мила!
	Това беше всичко. Разговорът приключи точно навреме, ’щото тъкмо затворих слушалката (с омекнала ръка, сякаш от гума или нещо подобно) и звънецът удари.
	— Имам интервю! — прошепнах на себе си и потеглих към класната стая с огромна усмивка, лепната на лицето ми.
	Докато търчах нагоре по стълбите сред милион хора, които се катереха след мен, нещо ме накара да се обърна и да погледна надолу. Роуан стоеше пред тоалетните и държеше нещо в ръце… новите си слънчеви очила, които странно защо изглеждаха на две отделни части.
	Пада й се — помислих си, докато тълпата ме буташе нагоре по стълбите. Щом хвърля пари на вятъра за някакви си очила, в момент, в който не можем да си ги позволим.
	Но дори и да си го заслужаваше, все пак се почувствах зле, като видях колко безкрайно тъжна изглежда, държейки във всяка ръка по едно глупаво, лилаво, пластмасово сърце…


>	Глава 8.
>	Роуан и нейните чехли-бързоходки…

	„Ще ме вземаш на работа…“ — откъснах листче от малката клонка, която държах в ръка.
	„Ще ме вземат… няма да ме вземат“
	Още едно листче изхвърча.
	„Ще ме вземат…“
	Поредно листче.
	„Няма…“
	И още едно.
	Беше понеделник следобед, четири часа и пет минути, и аз се бях упътила по тротоара към Крауч Енд Бродуей, мърморейки си, и оставяйки след себе си пътечка от листчета. Стомахът ми се бе свил на топка (във връзка с интервюто и с това, че ще ми се наложи да излъжа за възрастта си), когато небрежно прокарах ръка по живия плет на някакъв двор. Имах намерение да откъсна само едно листче, но напрежението беше утроило силите ми и откъртих цял клон. Нямаше как да го върна обратно и затова реших да го използвам наместо маргаритка и да изпълня ритуала „Обича ме, не ме обича“, с цел да се концентрирам върху нещо друго, докато стигна до магазина за картички.
	„Ще ме вземат…“ — продължавах да си мърморя.
	Но преди да успея да откъсна поредното листче, чух ужасяващ звук.
	Странно е как винаги разпознаваш шума от свада. Дори и да не чуваш конкретните думи, достатъчен е тонът на гласовете. Точно както, когато приятел ви извика на улицата да го почакате, тонът е дружелюбен, нали така? Но когато шумът е свързан с нещо неприятно, надушвате от километър отровната атмосфера.
	Погледнах през улицата, но не беше лесно да се разбере кой кого навиква. Трафикът беше адски натоварен и отсрещния тротоар — както и този, по който вървях — преливаше от хора с училищни униформи, всичките устремени към домовете си.
	Изведнъж напълно забравих за свадата, защото изневиделица зърнах едно яркорозово петно и тутакси разпознах Роуан. Тя тичешком подминаваше всички, буташе се и се извиняваше, след което отново хукваше, а червените й кадифени чехли шляпаха със страшна скорост.
	Защо ли така се е забързала? И къде ли отива? Това не е най-очевидният път към дома… — мислех си аз, докато надничах през постоянно профучаващите коли, автобуси и камиони, и се чудех дали в следващия месец ще успея да пресека улицата.
	Както се оглеждах наляво, надясно и пак наляво, забелязах процеп в трафика и се промуших. Но докато бях съсредоточена в преминаването на отсрещния тротоар, Роуан, за нейно щастие, беше изчезнала от поглед.
	Спрях на място като пълен идиот (да стоиш и да те блъскат отвсякъде не е най-големият кеф на света) и реших да не се занимавам със сестра си. Преди всичко, очакваше ме интервю…


	— … а ето там са съболезнователните картички, въпреки че мразя да ги продавам — това винаги означава, че някаква трагедия се е случила в някое клето семейство, нали, миличка?
	Жената с Перуката — мисис Мерил — замислено потри ръце и тъжно поклати глава. Обичайно, когато някой клати глава по този начин, очакваш да последва някакво раздвижване. Нито едно косъмче обаче не помръдна от вкаменените къдрици на мисис Мерил. Те продължаваха да си стоят упорито къдрави, без ни най-малък намек за разрошване. Мда, баба бе права — това трябва да беше перука.
	От момента, в който прекрачих прага на магазина и смотолевих името си, мисис Мерил не беше предприела нищо друго, освен да бърбори, което бе голямо облекчение, тъй като от мен единствено се искаше да кимам и да изглеждам заинтригувана.
	Само в един момент стана малко неловко, защото тя ми посочи купа с ключодържатели с полускъпоценни камъни и ме попита кой съответства на зодията ми. Преглътнах и си признах, че не знам. Мама вероятно ми е казвала, когато съм била малка и когато не съм обръщала внимание, тъй като (най-глупашки) съм допускала, че тя винаги ще е наоколо и винаги ще мога да я питам за нещата, които съм забравила. Мисис Мерил се понамръщи и аз се притесних, че вече имам една черна точка. Макар че магазинът й беше пълен с доста сантиментални и клиширани картички, тя самата изглеждаше като да идва от Планетата на Кукувците (с огромната си странна коса и с това, че когато влязох в магазина, пееше с пълен глас „Е-хе-хе-хе! И замириса на море!“), та в този смисъл познаването на зодиакалните камъни явно беше от първостепенно значение за нея.
	— … а сега за касата. Работила ли си някога с каса, мила?
	Отместих поглед от перуката на мисис Мерил (бях сигурна, че отдолу се подава истинската й сива коса) и опитах да се концентрирам върху това, което ми говореше, докато заставаше зад щанда. Зад гърба й колите и автобусите профучаваха покрай витрината от дебело стъкло.
	— Хм, не… не съм. Не съм работила с касов апарат, имам предвид — поклатих глава.
	При движението дългата ми кафява коса се разпиля по раменете ми като на всеки нормален човек.
	— Няма значение! За млада и свежа глава като твоята няма да е проблем да схване! — весело отвърна тя.
	Брей — изглежда за мисис Мерил липсата на опит с каса, пълна с пари, беше по-малък проблем, отколкото непознаването на зодиакалните камъни.
	— Всички клавиши са съвсем прости, а освен това е лесно да поправиш грешна операция. Всъщност всичко, което трябва да правиш, е…
	В този момент спрях да слушам. Не защото ми беше скучно, или защото бях неимоверно нагла, а просто защото се изумих да видя на отсрещния тротоар Роуан с приятелката й Вон. Вон беше облечена в черни военни панталони и черен тишърт с дълги ръкави и изглеждаше години по-възрастна от Роуан с нейната (малко шантаво гарнирана) училищна униформа. Естествено знам, че Вон е с три години по-голяма от сестра ми, но сега някак си възрастовата разлика ми се видя доста по-очебийна.
	— Какъв е телефонният ти номер, мила? — точно навреме обърнах глава към мисис Мерил, която ми задаваше въпрос.
	Докарах изкуствена усмивка, взех химикалката, която ми подаде, и надрасках домашния ни телефон до името си.
	Роуан би харесала тази химикалка, помислих си аз, а огромните небесносини пера, закачени на върха, почти гъделичкаха крайчеца на носа ми.
	След като свърших, се изправих, върнах химикалката на мисис Мерил и се опитах да надникна през прозореца отново, но Роуан (и Вон) вече ги нямаше.
	— Чудесно! Скъпа Али, имам да интервюирам още двама души — засия тя, — но ще ти дрънна едно телефонче, веднага щом взема решение!
	Почти бях изминала половината път до дома — потънала в размишления за това какви ги върши Роуан и кога точно мисис Мерил ще ми „дрънне едно телефонче“ — когато осъзнах, че тя въобще не ме беше попитала на колко години съм…


>	Глава 9.
>	Сами(чка) вкъщи

	Наистина харесвам всичките си приятелки, а (надявам се) и те ме харесват. Но има едно нещо, което предпочитам да правя без тях.
	Не е нещо драстично, или вълнуващо. Просто Кло, Джен, Салма и Кели винаги остават за обяд в училище (и може би тъкмо затова са толкова сплотена групичка), докато аз предпочитам да изтърча до вкъщи и да хапна нещо там. Санди също се прибира у тях, но то е само защото майка й настоява — не може да издържи да не вижда своето „муци-гуци“ от закуска чак до вечерта. Така че Санди няма друг вариант, освен да сподели домашно приготвена супа с любимата си майчица. Кайра също си ходи вкъщи, но едва ли майка и я нарича „муци-гуци“, предвид това, което сме чували за нея и проблемите й с алкохола. Горката Кайра… всеки път, когато ме нервира, трябва да си припомням за грижите, които има у дома.
	Така или иначе, причината, поради която искам да се прибирам вкъщи за обяд, е, че след шума и боричкането в училище, къщата ми се вижда спокойна и уютна. И макар че безкрайно обичам татко и всички останали, се чувствам много приятно в тихия ни дом, където единственият шум се произвежда от радиото, от мен, докато прелиствам списанието, и от мъркането и сумтенето на множеството кучета и котки.
	Като, разбира се, изключим звука на телевизора в дневната, където ще намерите Роуан в обедната почивка — да прехвърля каналите с дистанционното, докато похапва сандвич с цвекло и сирене, или с каквото там си е измислила.
	Обикновено си прекарваме страхотно с Ро и (обикновено) надълго и нашироко разговаряме за разни неща, но обедите ни са малко по-особени. И двете обичаме местенцата си, затова, докато гледа телевизия, аз я оставям на мира, както и тя мен, докато зяпам списание в кухнята. Обикновено единствените думи, които си разменяме по обяд, са „здрасти“ на влизане и „чао“ на тръгване, в зависимост коя от двете първа потегли за училище. И това изглежда работи в нашия случай.
	Днес, ден вторник, обаче беше различно. Аз се въртях на масата и не можех да се съсредоточа върху статията пред мен, надничах през кухненската врата към боядисания в люляково коридор, чудейки се какво ли става с голямата ми (но не най-голяма) сестра.
	Не можех повече да отлагам. Не можех да пренебрегвам онова, което Били ми беше казал, както и избухването й пред татко на закуска в неделя, както и факта, че изглеждаше толкова нещастна с Вон вчера…
	Затова набутах остатъка от сандвича си в кофата (т.е. в Ролф, който търпеливо чакаше до кофата е отворена уста и е обнадеждено изражение на муцуната) и отидох в дневната.
	— Наред ли е всичко? — попитах небрежно и се пльоснах на дивана.
	— Мдааа — измърмори Роуан от креслото е изражение, на което се четеше „Защо влизаш тук?“ докато споделяше обяда си е Уинслет.
	Но аз знаех, че тя не е наред. Гледаше новини, за бога. Роуан никога не гледа новини. Ако не дават някой сапунен сериал или толк-шоу, тя по-скоро ще си пусне на видеото „Приятели“ или някое от старите филмчета на Тор, отколкото да гледа новини. Не че не й пука какво се случва по света и у нас, но прекалено много се разстройва. Нали знаете, че понякога излъчват репортажи за проблема с глада, или за райони, в които има война, и тогава виждате дечица и се натъжавате. Е, Роуан не просто се натъжава — тя се срива, след което изразходва половината от семейния резерв носни кърпички, за да хлипа над световните несгоди.
	Така че това, дето се беше залепила за новините, изобщо, ама изобщо не бе добър знак.
	— Какво гледаш? — попитах я глупаво, тъй като не знаех как точно да започна разговора, който исках да водя.
	— Новините — отвърна тя, вперила поглед в екрана, докато Уинслет нагълта наведнъж последната хапка от сандвича й — направо от ръката й. Роуан не забеляза. Или може би не й пукаше.
	Тутакси осъзнах, че и днес не беше на себе си. Косата й бе прибрана отзад на конска опашка, вързана е тъмна намачкана панделка. Чорапогащникът й беше черен. Обувките й, които лежаха изритани на килима до креслото, представляваха овехтял чифт черни китайски платненки. Всъщност единственият цвят в иначе свръх пъстроцветната ми сестра, бе блестящата й жълта диадема, която прибираше косата й назад и я разделяше на път по средата. И толкова.
	— Новините значи… — повторих аз още по-глупаво.
	Не знаех как да поведа разговор за всичко, за което исках. Затова и не започнах. Отказах се.
	— Та… ти… добре ли си сега? — неясно попитах с надеждата, че тя ще улесни живота ми и ще започне да ми разказва какво я тормози.
	Така де.
	— Естествено, че съм добре. Не изглеждам ли добре? — отвърна тя леко троснато.
	И преди да набера смелост да кажа още нещо, тя натисна клавиша за увеличаване силата на звука и потъна в репортажа за петролно химическата индустрия в Ангола, или не знам къде си.
	Знаех, че не трябва, но точно в този момент се предадох. Може би беше нужно да положа малко повече усилие, но докато не измислех по-умен начин да я разговоря, по-скоро щях да я раздразня, отколкото да й помогна.
	— Ами… тръгвам за училище — измърморих аз и се измъкнах от потъващия диван. — Така че — до по-късно!
	— Мда… до по-късно! — извика тя след мен.
	— Какво става с нея? — прошепнах на Ролф, който вече се настаняваше да подремне върху ботушите и обувките в антрето, доволно похапнал недоядения ми сандвич за обяд.
	— Хрррр-гррррр — отвърна той, докато откачвах сакото си от закачалката и го обличах.
	Това може би беше просто едно кучешко изръмжаване, но на мен ми прозвуча, като че ли Ролф се съгласява с мен.
	— Точно така — кимнах му.
	Отново се протегнах да откача чантата си и застинах на място при вида на две бели лепкави топчета на гърба на сакото на Роуан. Какво беше това?
	Намръщих се и вперих поглед, след което осъзнах, че това са парченца от дъвка. И на мен ми се е случвало да намирам такива на джинсите си, когато някой слабоумен е залепил дъвка на седалките в автобуса, но как Роуан беше успяла да се сдобие с тях на гърба си?
	Само че в настроението, в което беше в момента, нямаше как да я попитам.


>	Глава 10.
>	Пъшкаме и охкаме

	Санди седеше приведена над бюрото в стаята ми, косата й бе паднала напред, а езикът й се подаваше в знак на съсредоточаване.
	Касетата беше свършила и макар Санди да се намираше по-близо до касетофона от мен, бе твърде потънала в онова, което вършеше, за да забележи.
	Аз самата лежах по корем в леглото си, подпирах главата си на лакти, гледах разсеяно Санди и се чудех какво й пречи да се размърда и да обърне касетата.
	В продължение на няколко секунди единственият звук в стаята се издаваше от тихо къркорещия ми стомах. Баба беше сготвила чудна вечеря — домашно приготвена пица и ягодов чийзкейк (божичко, Санди трябваше да е щастлива, че дойде точно тази сряда вечер!) — но собственият ми стомах явно не беше особено доволен. Издаваше по-силен звук от мърморещите стари водопроводни тръби, които гъргореха из цялата къща, дори само когато погледнеш някой кран, камо ли да го завъртиш.
	Кърррррррррррррррр!
	Точка. Стига повече глупави стомашни звуци.
	— Санди, върви и обърни касетата! — помолих я аз, тъй като нямах грам енергия да се помръдна от удобната си поза.
	— Само минутка… — смотолеви тя.
	— Ама, Санди, много е тихо тук. Трябва ни музика!
	— Ето, виж! — изведнъж се изправи Санди и ми се ухили. — Какво смяташ?
	Показваше ми ръцете си, като беше разперила пръсти, за да видя новия лак, с който току-що се бе намазала (безплатен тестер, свален от корицата на списанието, което беше донесла).
	— Пфу! — инстинктивно сбърчих нос. — Все едно пръстите ти са хванали чума!
	Не исках да съм груба, но просто не можех да си представя кой е този луд, който кисне в лаборатория, или където произвеждат лаковете, и решава, че най-якият цвят е болестно сивкаво-синкав (да не пропуснем специалния бляскав ефект, точно като блясъка на разлят бензин…)
	— Мда, доста е „пфу“ — съгласи се Санди и леко се нацупи. — Имаш ли лакочистител?
	— Лин трябва да има — ще го взема от нея, преди да тръгнеш да се прибираш — измънках аз и зарових лице в ръце, така че кокалчетата на пръстите ми размазаха бузите ми настрани.
	— Приличаш на кръстоска между жаба и катерица, когато правиш така — каза Санди.
	— Благодаря ти — смотолевих аз, но не помръднах.
	— Искаш ли да ти направя някой от тестовете? — попита Санди и посочи списанието пред себе си.
	— Давай — измърморих без особен ентусиазъм.
	Санди се протегна към касетофона и е професионален жест обърна с една ръка касетата, докато е другата прелистваше списанието.
	— Ето! — заяви тя и посочи с пръст една страница на фона на започващата музика. — Така… този се нарича „Щастливо маце ли сте?“.
	— Не е ли по-добре да го направиш на Чила, вместо на мен? — мрачно попитах, представяйки си дебелото пухкаво коте, което живееше в двора й.
	— Ха-ха — весело се засмя Санди. — Ето и първият въпрос — В момента има нещо, заради което сте тъжна, а) Тревожите се за сестра си; б) Притеснявате се, че жената от магазина за картички все още не ви е позвънила; в) И двете.
	Сега беше мой ред да се разсмея.
	— Ха-ха — захилих се аз, отпуснах лактите си и захлупих лице в юргана си.
	— Ама е вярно, нали? Побъркваш се с тази работа, както и с Роуан? — чух Санди да ме пита.
	— Мммдддааа — измърморих аз, доколкото нещо се чу от пухкавата завивка.
	Права беше. Всичко това ме връхлиташе и освен че бях споделила със Санди, не правех нищо друго, за да разреша проблемите. Жива и здрава да е тя — макар че е чудесен слушател и винаги ми съчувства — не може да се разчита на нея за съвет.
	— Имам предвид — защо утре не се отбиеш в магазина за картички след училище и да попиташ госпожата взема ли те, или не? — предложи Санди.
	Защото не мога да понеса унижението да ми каже в лицето, че съм отхвърлена, помислих си наум. Толкова ще се притесня, че ще трябва всеки път, когато минавам покрай магазина, да пресичам улицата…
	Санди замълча за миг, оставяйки ми време да реагирам, но аз не го направих. Просто вдигах неангажиран шум.
	— Хмррр — изръмжах.
	— А относно Роуан — вземи и кажи на баща си, че Били я е видял пияна в събота и че ти се тревожиш, задето напоследък е странна.
	Да де, ама колкото и да е прекрасен, понякога Били е пълен глупак. Ами ако е останал с погрешно впечатление? Ами ако си мисля, че събирам две и две, а в резултат получа нещо напълно идиотско? Имам предвид, че ако сестра ми се налива, това ли трябва да са истинските симптоми? Вярно, че в неделя сутрин изпуши, но иначе се облича почти нормално (както днес) — това не означава, че нещо сериозно се случва с нея…
	Нали виждате — много съм добра в това да се притеснявам (мисля, че ще изкарам 6+, ако въведат изпити по Притеснение). Само че не съм особено добра, когато се стигне до изказване на притеснението.
	— Хмррр — повторих аз.
	В този момент телефонен звън ме върна към живота, при което тутакси излязох от размекнатото си състояние.
	— Защо никой не вдига телефона? — поклатих глава.
	Татко беше на вечерния си курс (всъщност на урока си по кънтри танци, макар че това е твърде смущаващо, за да го споменавам), но последния път, когато надникнах, Роуан и Лин бяха заедно с Тор долу в дневната.
	Телефонът продължаваше да звъни.
	— Глупавите ми сестри! — измучах аз, надигнах се от леглото, затопурках към вратата и тръгнах по стълбите надолу.
	Но в момента, в който стигнах до площадката на първия етаж, звъненето спря, както и аз — на място.
	— Здравейте, Тор е на телефона. Кой се обажда? — чух братчето си да говори.
	Позавъртях се на място, в случай, че се окаже Били. Понякога с него се виждаме само в неделя, докато разхождаме кучетата. Но за сметка на това много си говорим по телефона — обикновено това се дължи на Били, на когото лесно му доскучава, и ми звъни, за да ми се оплаче колко му е скучно.
	— Звучиш много смешно — чух Тор да се хихика.
	Какво ли му дърдореше Били? Сигурно му пееше йодлери по телефона.
	— Аз съм на седем. А ти на колко си?
	Аха, значи не беше Били. Тор добре знаеше, че и двамата сме на тринайсет.
	— Ами, тя е в стаята си.
	Погледнах нагоре и видях, че лампата в стаята на Роуан не свети, а вратата на Лин беше широко отворена и тъмна, когато преминавах покрай нея. Т.е. бързо разбрах, че позвъняването трябваше да е за мен. Запрепусках надолу по стълбите, докато гледах тъмната главица на Тор през парапета.
	— Ъхъ. Добре. Сега ще я извикам. Алиииииии!
	— Слизам, слизам! — изкрещях, след което съвсем тихичко го попитах: — Кой е?
	Тор вдигна рамене и се протегна да ми подаде слушалката, но в мига, в който се намирах на две крачки от него, той отново залепи слушалката до ухото си:
	— Вие да не сте старата дама с перу…
	С плавен скок издърпах телефона от ръцете му, а със свободната си ръка запуших устата му.
	— Здравейте! — казах колебливо.
	— Мис Лав ли е? — долетя напевен глас, който можеше да принадлежи единствено на мисис Мерил.
	— Да — отвърнах, останала без дъх и с надеждата, че а) ще чуя добри новини; б) че госпожата не е разбрала онова, което брат ми се канеше да й каже.
	— Това беше Жената с Перуката, нали? — попита ме Тор, когато най-накрая затворих телефона и отпуших устата му.
	— Не я наричай така! — смъмрих го.
	— Защо пък не? — премигна той. — И ти я нарече така на вечеря.
	Опаа.
	Прав беше. Мрънках пред Санди, когато само с нея и Тор бяхме останали на масата и си слагахме допълнително от чийзкейка — и нарекох мисис Мерил Жената с Перуката.
	— Е, вече не можем да говорим така за нея — усмихнах му се аз. — Грубо е, а и името й е мисис Мерил.
	Преди всичко, не можех да я наричам повече по този ужасен начин, Не и след като прекрасната, чудесна и чисто луда мисис Мерил току-що ми беше предложила да пробвам да работя следващата събота в магазина й.


>	Глава 11.
>	Том Ханкс? Не, благодаря

	— Не можеш да го включиш в списъка си! Той е стар. А и не отговаря на изискванията! — сопна се Кло на Джен.
	Идеята беше да се забавляваме — тъпа игра с правене на списъци, която да запълни иначе досадното следобедно междучасие в сряда. Само че Джен не се засмя — явно се обиди, задето Кло не й разрешава да включи Том Ханкс (най-любимия й актьор) в списъка на петте топ-мъже. Но за да сме честни към Кло — тъкмо тя беше задала правилото да не вписваме имена на момчета, които в действителност не познаваме. Освен това наистина трябваше да са момчета. Простете, че съм придирчива, ама Том Ханкс не живее В Крауч Енд, Лондон, и плюс това е с няколко десетилетия по-голям от всяко едно момче, което познаваме. Т.е. не отговаря на изискванията по два пункта.
	— Добре, ама аз се сещам само за четирима от познатите, които харесвам — защо да не сложа Том Ханкс, за да станат пет? — протестираше ентусиазирано Джен.
	— Защото е отвратителен — директно каза Кло, за да приключи спора с Джен.
	— Пфуууу… — потрепери Кели. — Не знам как можеш да го харесваш, Джен — защо не си избереш някой, който не е на сто години?
	— Той обаче беше много добър във „Форест Гъмп“ — заяви Санди, която изникна иззад гърба ми, решена да прояви солидарност към Джен, разтреперана, че някой се осмелява да подкопава нейната най-любима холивудска звезда.
	— Да, ама има много актьори, които са добри във филмите си — това не означава, че трябва да си падаш по тях — бавно запримигва Салма по повод думите на Джен и Санди. — Особено когато са „женки“ като Том Ханкс…
	Докато приятелките ми обсъждаха каква „женка“ е или не е Том Ханкс, аз се загледах в собствения си списък, заради който момичетата се бяха заяждали с мен, точно преди Кло да се нахвърли върху Джен.
	Бях написала пет пъти името на Алфи. И какво от това?
	Бързо смачках листа и го запратих в кошчето за боклук. Последното, което ми трябваше, бе да щръкне от джоба ми вкъщи, за да го забележи Лин. Досега изумително умело бях прикривала факта, че жестоко съм си паднала по най-добрия й приятел, но — може би греша — списък, озаглавен „Петимата топ-мъже на Али“ и състоящ се от името на Алфи, изписано пет пъти, щеше да прецака цялата работа.
	Но моята идеално прицелена „топка“ пропусна коша. Или по-точно траекторията на смачкания ми списък беше без време прекъсната. Вместо да се приземи в кошчето, профуча и забърса една преминаваща учителска глава, след което се търколи под радиатора.
	— Съжалявам! — измяучих, докато учителката по английски мисис Уилсън ме изгледа злобно. Погледът й — по даскалски професионален — трябваше да означава „само-посмей-да-го-направиш-отново“, след което отмина по коридора. Всичко това за около половин секунда.
	Божемой — спря се. Божемой — обърна се. Божемой — изглежда беше решила да не ми се размине само с един санкциониращ мръсен поглед.
	— Ти си Али Лав, нали? — каза учителката с папка и химикал, здраво притиснати до гърдите си.
	— Ъхъ…
	Трудно е да намериш правилните думи, когато те очаква наказание, задето си замерил преподавател със смъртоносна хартиена топка и всичките ти приятелки те наблюдават със зяпнали усти.
	— Как е сестра ти?
	Не бях подготвена за този въпрос. Ако мисис Уилсън беше заявила: „ВЕДНАГА отивай в директорския кабинет!“, или „Край — арестувана си, докато навършиш 35!“, или нещо от сорта, нямаше да съм толкова шокирана. Може би щях да съм умъртвена, но не и шокирана.
	— Коя? — попитах, докато трескаво се опитвах да си припомня Лин или Роуан имат (не) удоволствието да бъдат обучавани от мисис Уилсън.
	— Роуан — отвърна тя.
	През изпразнената ми безмозъчна глава профуча вятър. Защо ли тъпата дърта вещица пита за Роуан?
	— Днес следобед не беше в клас — продължи учителката, опитвайки се да ми загатне нещо.
	— Аааааа… — смотолевих аз, за да си спечеля време за отговор.
	Мисис Уилсън впери поглед в леко поруменяващото ми лице и очевидно очакваше да кажа нещо. Около мен беше надвиснала тишина, тъй като приятелките ми бяха спрели дори да дишат.
	— Роуан… е… така да се каже — има…
	Ъгълчето на устата ми се разтрепери от заформящата се лъжа.
	— … диария! — възкликнах аз.
	— Хммм — измърмори мисис Уилсън и присви очи в пълно недоверие.
	Което си беше нормално при такава тлъста и нескопосна лъжа.
	— Предай й да се оправя бързо.
	— Добре — кимнах аз.
	Сега ще я науча — помислих си аз. Ще й дам да се разбере, но преди това ще я убия, задето ме кара да я прикривам по този начин…


>	Глава 12.
>	Тц!

	Окей, след като мисис Уилсън ме сгащи в коридора, първата ми реакция беше да заподозра, че Роуан кръшка.
	Но веднага след като паркирах дупето си върху неудобния чин в час по естествознание, суперчувствителната ми „жлеза на притеснението“ взе да ме тормози.
	И притеснението ми се разгръщаше по следния начин:
	Първа степен: Защо Роуан кръшка? Доколкото знам, не го е правила преди.
	Втора степен: Мъртва е!
	Трета степен: Стига глупости — не е мъртва. Когато се прибрах за обяд, тя си приготвяше сандвич с риба тон и грах (грррр). И тръгна за училище две минути преди мен, така че ако я беше прегазил камиона за мляко, щях да я намеря размазана и покрита с каймак.
	Четвърта степен: Аааауууу! Може да са я отвлекли — това обикновено се случва за секунди. В един миг те има, а в следващия си изчезнал просто ей така!
	Пета степен: Трябва да помоля мис Кюрасо да изляза от час, за да кажа на някого, че сестра ми е похитена!
	Шеста степен: Ами ако кажа, че Роуан е похитена, а се окаже, че наистина кръшка? Ще й навлека огромни неприятности…
	Седма степен: Ами ако си затрая, а междувременно тя е похитена?
	Осма степен: Без паника — не е похитена. Просто кръшка. Надявам се.
	Девета степен: Да се върнем на първа степен и да повторим всичко отначало в рамките на оставащите два часа и пътя до дома…
	Докато стигна до вкъщи, вече имах язва. Е, не истинска, но със сигурност някакъв парещ и режещ възел в стомаха. И той пареше, режеше и присвиваше, тъй като си бях внушила, че е отварянето на входната врата ще видя как цялото семейство оплаква прегазената/похитената ми сестра.
	Наместо това обаче, до мен долетя кикот, къткане и гукане…
	Тръгнах по шума и се озовах в кухнята — там беше Тор (който се кискаше), баба е кърпа в ръка (която къткаше) и гълъбицата Бритни (която гукаше). И всъщност акаше — точно върху кухненската врата.
	— Тор, миличък, спри да се смееш и ми помогни да изгоня тази птица от къщата! — нареждаше баба и местеше строгия си поглед от подсмърчащото момченце към обърканата гълъбица, която пърхаше около масата.
	Бритни е относително ново попълнение към домашния ни зоопарк. Тор я намери, пребита и наранена, да влачи клетото си гълъбово крило преди два месеца на пазара в Камдън. Прибра я вкъщи, докато се възстанови, и след като птицата възвърна силите си и разпери крила под градинския навес, Тор организира изключително драматична церемония по освобождаването й, която беше задължителна за цялото семейство, както и за няколко негови приятели от училище.
	Но освобождението не беше толкова драматично, колкото бяхме очаквали. След като Тор излезе изпод навеса и пусна Бритни в небето (под акомпанимента на нашите охкания и ахкания), тя бързо кацна на най-близкото дърво и остана там до ден-днешен. С изключение, разбира се, на моментите, когато слиза на птичата си масичка, за да похапне ядки и стар хляб, който Тор отмъква за нея всеки ден. Или пък когато стане нетърпелива, ако сервитьорът се забави да сервира вечерята й, и изпърха до кухнята, за да провери какво става вътре…
	Докато гледах как Тор примамва Бритни към вратата, бутайки под човката и трохи от кейк, ми хрумна да попитам, дали някой е виждал загадъчната ми сестра.
	— Хей, някой от вас да е виждал…
	— Здравейте, прибрах се! — прекъсна ме глас от коридора.
	Чу се трясък от захлопването на входната врата, последван от обичайното шляп-шляп, означаващо, че Роуан се качва нагоре по стълбите.
	Не беше изчезнала просто ей така…
	Загърбих птичата драма в кухнята и затопурках след Роуан, решена да разбера каква пък е нейната драма.
	— Къде беше? — изтърсих аз, след като връхлетях в осветената й с лампички стая, без дори да почукам. (Знам, че не е хубаво, но бях прекалено пренавита. Макар че едновременно с това най-глупашки се радвах, задето сестра ми не е похитена. Или поне не физически. Но това, което тя ми отговори, сериозно ме накара да се замисля, дали мозъкът й не е бил похитен, оставяйки след себе си голяма глупава дупка…)
	— Какво? — попита ме тя и страните й пламнаха.
	— Къде беше, Ро? — повторих, опитвайки се да изглеждам строга, макар че точно в този момент Ролф се промуши между краката ми, за да проникне в стаята и разбере за какво е цялото това оживление.
	— Какво имаш предвид? Къде да съм била? В училище — като теб!
	— Тц!
	Окей, „тц“ не беше най-умният ход при кръстосан разпит, но бях изразходила толкова умствена енергия да се тревожа за Роуан цял следобед, че вече не можех да разчитам на думите си.
	А и кого се опитваше да заблуди тя?
	— Ако си била на училище следобед, как така учителката ти мисис Уилсън направо ме изпоти, като ми задава въпроси защо не си била в часа й? А?
	Бузите на Роуан бяха станали с цвета на розите върху белия й юрган. А очите й се разшириха, почти колкото зяпналата й уста. Разбра, че работата й е спукана.
	— Ама аз… аз… аз бях в часа й днес! — започна да пелтечи тя.
	— Така ли? Тогава значи си била с шапката-невидимка? — саркастично предположих.
	За толкова тъпа ли ме вземаше? Както и мисис Уилсън. Та кой би могъл да не забележи Роуан? Дори и днес, когато беше облечена по-нормално, все пак продължаваше да се набива на очи повече отколкото супермаркетите по Коледа, целите окичени със светещи лампички. Днес Роуан не беше в обичайното си пъстроцветно състояние (косата й бе прибрана назад, а дрехите й — преобладаващо черни, с изключение на червените кадифени чехли). Само дето подрънкваше. Да — подрънкваше. И Ролф го беше забелязал и разтърсваше глава, всеки път, когато чуеше дрънченето, сякаш очакваше всеки миг да се появи Колин или някоя от другите котки със звънчета на каишките.
	— Откъде се взема това дрънчене? — попитах я с любопитство.
	С неохота Роуан повдигна училищната си риза и ми показа. Беше коланът й — тънка кожена връв, на която бяха закачени мънички сребърни топчета на всеки няколко сантиметра.
	— Харесва ли ти? — съблазнително запримигва Роуан с дългите си тъмни клепки.
	(Точно в този момент ми заприлича на шантавия, ала сладък шпаньол, който често срещаме през уикенда, докато разхождаме кучетата в парка на Али Пали. Погледнах Ролф и ми се прииска да говори, за да го попитам и той да се съгласи с мен.)
	Питате се какво беше искреното ми мнение за колана? Ами, щеше да изглежда чудесно на някой бразилски плаж върху бикини и на кръста на загоряла богиня. Но ако трябваше да съм честна — под училищната униформа, в разнебитената къща на Крауч Енд, северен Лондон, и на белия като овче сирене корем — изглеждаше малко странно. Но „странно“ вървеше в комбинация с „Роуан“ и това е самата истина…
	— Ами… хубав е! — раздразнено отвърнах. — Но какво се случи днес в училище, Ро?
	Ако пак се опиташе да ми каже, че е била там, щях да се разкрещя. Или да я хвана за колана и да я раздрусам, докато не запее „Джингъл Белс“.
	— Аз… аз…
	Изведнъж сестра ми се превърна в малко и жалко същество и се строполи на леглото си. На фона на проблясващите многоцветни лампички, увиснали по повечето мебели в стаята, Роуан — с тъмната си коса, бледата си кожа и големите си кафяви очи — приличаше на нещастна феичка. А аз бях голямата зла и свадлива вещица, макар че се явявах като тринайсетгодишната й по-малка сестра.
	Въпреки това, нямаше да се предам. Направо ме беше разболяла от притеснение. Опитах се да докарам изражението на мисис Уилсън и присвих очи. Номерът проработи. (Благодаря ви, мисис Уилсън, макар че продължавам да ви смятам за жалка стара вещица.)
	— Моля те, не ме издавай — бях у Вон, която нямаше следобедни часове в колежа и ме помоли да ида у тях — знам, че беше глупаво от моя страна, няма повече да правя така, моля те, Али, не казвай на татко, моля те, недей — бърбореше Роуан без да си поема въздух. Не си падам много по конфронтацията. Всъщност, когато се конфронтирам с някого, се чувствам както когато лъжа. Но след като бях накарала Роуан да говори, трябваше да й стоваря и нещата, които Били ми разказа.
	— Ро — започнах внимателно аз, усещайки едното ми рамо да потреперва, — един познат ми каза, че те е срещнал в събота вечер на Мъсуел Хил Бродуей. Бил… имам предвид, този някой те е видял да се клатушкаш, все едно си пияна. Или нещо такова.
	— Какво? Били ме е видял и е помислил, че съм пияна?! Как е могъл?! — въздъхна Роуан.
	О, не. Искаше ми се да не съм започвала този разговор. Дотук с тактичното запазване идентичността на Били в тайна.
	— Не бях пияна, Ал! — взе да хленчи Роуан.
	Ролф тутакси спря да търси несъществуващите котки и подрънкващите им каишки и започна съчувствено да скимти.
	— Ама Били каза, че си била някак си… препъвала си се и такива неща! — опитах се да споря, като заедно с това се чувствах ужасно, задето наранявам Роуан.
	— Просто се лигавехме! Дивеехме! — продължи да хленчи тя.
	Ааааааууууууууу!!
	— Шшшт, Ролф — успокоих го аз, като го погалих по голямата космата глава.
	— Чаза не спираше да ме бута на тротоара — ей така — на смях! Честно ти казвам! — опитваше се да ми обясни Роуан с пискливия си фалцет.
	Уаааааааааауууууууу!
	Стига, достатъчно беше. Или Роуан щеше да се разреве, или Ролф щеше да започне да вие срещу луната (или и двете едновременно), а моите нещастни нерви нямаше да го понесат.
	Трябваше да се върна към нормалността. Та дори това да означаваше в кухнята, пълна с нацупени баби, кейкове и пърхащи гълъби.
	— Отивам да направя чай. Искаш ли? — меко казах и хванах Ролф за каишката, за да го извлека от стаята.
	— Да, моля те — подсмръкна Роуан и бързо и разтреперано се усмихна.
	— А парче кейк? — допълних.
	— Да, моля — кимна сестра ми.
	Е, в деликатното си състояние, едва ли щеше да забележи, че кейкът е накълван тук-там…


>	Глава 13.
>	Да бъда или да не бъда (с пола)…

	— Какво е станало с черните ти панталони? — прошепна Санди.
	Налагаше се да шепти. Учителите не обичат разговорите в час на тема какво да облечеш за изпитателния си работен ден в събота. Странно, че…
	— Не знам — вдигнах рамене, докато оглеждах краката си под чина.
	На бедрото ми имаше две мръсни следи от лапи. Котешки.
	Между другото не само аз и Санди шептяхме. Всички го правеха, защото мистър Хорас изглеждаше разсеян. Пуфтеше наоколо и се опитваше да пусне телевизора, за да гледаме филмчето „Математиката е забава! И не ни плащат, за да го твърдим!“ или каквото и да било там. (Не съм електроинженер, но ако ми стискаше и ако ме беше грижа, щях да отбележа, че постоянното удряне с юмрук по зле държащия се телевизор от страна на мистър Хорас, можеше съвсем да го повреди.) Но така или иначе, заниманията на учителя с телевизора ми дадоха още няколко секунди време за разговор със Санди.
	— Но това е наистина хубав панталон. И е достатъчно елегантен, без да бъде… нали разбираш — елегантен — услужливо прошепна Санди.
	— Мда — отново вдигнах рамене, докато плюнчех пръста си, за да изтрия следите от лапи.
	Татко ми го беше купил преди два месеца, за да го нося на училище.
	И точно това бе проблемът.
	— С този панталон се чувствам на… тринайсет — измърморих аз, съзнавайки, че се самосъжалявам. Но фактът, че го асоциирах с училище, както и самият етикет, пришит на колана, върху който пишеше „възраст 12-13“, ме караше да се усещам на по-малко години, отколкото в действителност бях. Не че мисис Мерил щеше да изследва панталона ми отвътре след два дни, когато прекрачех прага на магазина й (това би било посегателство върху личността ми). Но за разлика от безупречната си сестра Лин, за мен е много трудно да предпазя дрехите си от: а) залепващи се животински косми и б) преместване в пространството, и то на места, където не очаквам да ги намеря. Това означава, че чорапите се хързулват нанякъде, блузките се разхвърчават, а етикетите направо профучават в неизвестна посока. И мисис Мерил може да е луда и да носи перука, но съм сигурна, че без проблем ще прочете изпаднал етикет, на който пише „Възраст 12-13“.
	— Ами военните ти панталони? — предложи Санди.
	— Много са износени.
	— Джинсите ти?
	— Много са раздърпани.
	— Лилавите ти кадифени панталони?
	— Те са като за клуб.
	— Ами пола?
	— Много е… абе, пола — побиха ме тръпки.
	Работата с полите е, че наистина ги харесвам. На други хора. Или на закачалките в магазините. Виждам симпатична пола и решавам да я пробвам. И тя ми седи горе-долу сладко, но след около половин секунда вече искам да се върна в потурите си. Не знам защо — може би просто имам алергия към поли.
	— Ами, мога да мина утре вечер, за да направим репетиция с дрехи — предложи Санди.
	Тъкмо се канех да й кажа, че идеята е фантастична и може би да вземе със себе си новите си графитеносиви панталони от „Топ-шоп“, в случай, че ми седят добре, когато грубо ни прекъснаха.
	— Хей, вие двете, какво ще правите утре вечер? — попита Кайра, навеждайки се зад нас и включвайки се в разговора.
	— Да не подслушваш? — заядох се аз.
	— Ами, нямаше да ми се наложи, ако си говорехте нормално, вместо да шептите — ухили ми се тя, без да й пука, че сме в час. — Та какво ще правите утре вечер, момичета?
	Нямах проблем е това, че се самопокани. Колкото повече, толкова по-весело. А и така щеше да ми се отклони вниманието от изпитателния ден в събота, т.е. от стърженето по изопнатите ми нерви.
	— Репетиция с дрехи — чудя се какво да си облека за първия работен ден в магазина за картички.
	Първи или последен ден… Кой знае какво щеше да се окаже? О, боже, вече ми ставаше лошо при тази мисъл.
	— Жестоко! Тъкмо ще донеса малко мои дрехи, ако искаш да пробваш — ведро заяви Кайра. — Но ако бях на твое място, единственото нещо, което със сигурност щях да нося, щеше да е уокмен със слушалки. Защото ще ти бъде ужаааааасно скучно!
	И тя изкудкудяка по нейния гърлен и специфичен начин. Направи го толкова шумно, че нямаше да се учудя, ако и Лин я беше чула през няколко сгради.
	— Тихо, Кайра, ще те чуе! — предупреди я Санди, а и без това огромните й очи светнаха като фарове.
	— Кои? Конският гъз ли? — отвърна тя с изражение, означаващо „К’во пък толкова?“. — И без това е зает е телевизора!
	— Не чак толкова зает, за да те накаже довечера, Кайра Дейвис! — долетя мощен мъжки глас отпред.
	Кайра въздъхна и мрачно се прибра на чина си, а двете със Санди вперихме умните си погледи напред и се опитахме да изглеждаме, сякаш въобще не я познаваме.


	— Съжалявам… — измърморих аз от неудобство в една от училищните тоалетни.
	— Не бери грижа — прозя се Кайра някъде пред кабинката.
	Не знам защо почувствах нужда да й се извиня — преди всичко Кайра не получи наказание, защото разговаряше с мен и Санди (ако това беше случаят, целият клас трябваше да бъде наказан, тъй като всички щастливо бърбореха, докато мистър Хорас дочупваше телевизора.) Проблемът беше, че го нарече „конски гъз“, и то на висок глас, т.е. направо си го изпроси. А това си бе нейно решение.
	Протегнах се за тоалетна хартия и видях за голяма изненада, че е свършила. (Огромното мокро руло, което седеше в локвата на пода, не се броеше…)
	— Хей, Кайра, Санди — може ли някой от вас да ми направи услуга? — извиках приятелките си. — Подайте ми малко хартия под вратата.
	— Разбира се! — чух гласа на Санди. Следващото нещо, което чух, беше прелистване на списание — изглежда Кайра също се беше включила в акцията.
	— Тук няма… Ух — и тук няма — държеше ме в течение Санди, докато проверяваше всяка кабинка. — Пфу, как може някои хора да са толкова отвратителни!
	Докато Санди се правеше на инспектор по тоалетните, аз си клечах на пръсти, за да избегна съмнителната локва и си мислех колко е сложно едно просто изпишкване в нашите смотани училищни тоалетни.
	И както си размишлявах за тези (гнусни) работи, погледът ми попадна на нещо, надраскано от вътрешната страна на вратата на кабинката. Беше допълнение към онова наистина досадно графити, което в продължение на два месеца биваше дописвано и което бе започнало със следното послание: „Ели Ф. е страшна кукличка.“ След това някой беше добавил отдолу: „Знам кой си ти — ТИ си кукличката!“ Следваше съвършено различен почерк: „Не, ти си кукличка — ти си голяма КУКЛИЧКА!“ Графитито продължаваше все в този дух.
	Но сега имаше ново допълнение. Кой ли го е отнесъл този път? — помислих си, като се наведох напред да разчета надрасканото с червена химикалка.
	В следващия момент ми се щеше да не съм полагала това усилие.
	„Най-голямата Куклитшка в Палас Гейтс“ — пишеше някой, който очевидно беше скаран с правописа, — „е Роуен Лав.“
	Ако в училище не се бе появило ново момиче с невероятно подобно име — предвид разликата в четвъртата буква — то излизаше, че сестра ми печели титлата „кукличка на седмицата“.
	О-хо…


>	Глава 14.
>	Някой да иска салата с тарама хайвер?

	— Ро! — извиках аз, когато се прибрах вкъщи за обяд. — Ро! Тук ли си?
	Изглежда я нямаше. Освен ако не се беше превърнала в нацупено, късокрако, космато куче, стиснало в зъбите си стар нащърбен ароматизатор.
	— Уинлсет, къде е Роуан? А? — наведох се напред с надеждата кучето номер две да се превъплъти в гонче и поне веднъж в живота си да свърши нещо що-годе полезно. — Дръж я, дръж я, Уинслет!
	Уинслет ми хвърли унищожителен поглед, след което хукна нагоре по стълбите в търсене на тъмен и прашен ъгъл, където да скрие най-новото си съкровище.
	— Ами ти, Ролфи? — разроших главата на куче номер едно, което току-що се беше подало от кухнята и се прозяваше след енергичното сутрешно поръсване на дивана с косми.
	Ролф облиза ръката ми, след което, усещайки, че в нея все още няма сандвич, затопурка по излъскания (и одран) под на коридора към вратата на кухнята.
	— Добре, всичко разбрах — измърморих аз, закачих сакото си и го последвах. — Та какво ще обичате? Нискомаслен йогурт е ягоди? Сирене с лук? Салата с тарама хайвер? Или каквото и да било?
	Посочвах поред всички продукти в хладилника, върху които седеше предупредителният етикет „Собственост на Лин Лав“. Кога, да му се не види, Лин ще престане да прави това? Изглежда смята, че по този начин ще ни държи с Роуан надалеч от нейните „специалитети“, но ефектът е точно обратният.
	— Роуан отново ли кръшка? — попитах Ролф, който щастливо облизваше салатата от пръста ми.
	Без някой (т.е. без някое куче) да ми отговори, знаех, че е точно така. Това е кръшкането. Но какво можех аз да направя? Ако кажех на татко, щеше да му се наложи да разрешава нова бъркотия… Ако кажех на баба, тя щеше истински да се разочарова от Ро и да й дръпне една дълга лекция. Ако кажех на Лин, щях да й дам оръжие в ръцете, за да продължи (още повече) да се държи с Роуан като с глупачка. Ако кажех на Тор, той щеше мълчаливо да се угрижи и да попита, дали посещение в зоопарка няма да направи Роуан малко по-щастлива.
	Окей, знаех, че искам да се опитам да помогна на Роуан (разбира се, че се опитвах — ето, днес бях прекарала няколко минути да задрасквам графитито „Кукла“ в тоалетната с помощта на молива за очи на Кайра, така че никой друг да не може да го прочете. И ако не съм добра сестра, не знам кой би бил. Особено като се има предвид, че дължах на Кайра нов молив за очи). Също така знаех, че искам да създам на Роуан възможно най-малко грижи, което означаваше, че трябва да действам сама…
	Телефонният номер на Вон е записан в тефтера до телефона в коридора. Татко държи там номерата на всичките ни приятели, така че, ако някога се разтревожи къде сме и какво правим, да може да се свърже с нас. Не че някога го е правил — това е по-скоро презастраховане.
	Докато чувах сигнал „свободно“, до мен долиташе и някакво бръмчене от горния етаж, където хамстерите на Тор очевидно се премятаха на металните си обръчи. Главата ми също бръмчеше, тъй като бързо се опитвах да измисля какво да кажа, ако някой все пак вдигне телефона.
	След около десет хиляди позвънявания и седемнайсетгодишно чакане, когато вече се канех да затворя слушалката, получих отговор от другата страна.
	— Ало?
	Беше Вон. Малко наслуки заключих, че щом вдига телефона, то значи, че не е в колежа. Което пък означаваше, че Роуан може би също е там. Отново.
	— Вон? Обажда се Али — изписуках аз.
	— Кой?
	Познавах Вон само от около две години и затова се налагаше да пита коя съм. Но като казвам, че я познавам, това е доста свободна употреба на думата „познавам“. Когато и Вон да дойде вкъщи, тя се държи много любезно с татко и баба, и е изключително мила с Тор (главно защото и той — като и тя — е космически кадет по свой собствен начин). Но опре ли до мен и Лин — забравете. За Лин Вон въобще не мисли. Веднъж Роуан ми каза, че Вон й споменала, че голямата ни сестра е прекалено стегната и праволинейна. Ами аз? Мисля, че аз просто съм й много скучна. На тринайсет съм, нямам вкус към странното обличане, а й характерът ми не се отличава с нищо особено (шампионатът по притеснение не се брои), а освен всичко друго нямам никакви татуировки и пиърсинги.
	И знаете ли какво? Много тежко е да знаеш, че стоиш ниско в класацията на някого. Особено като се има предвид, че съм абсолютно очарована от Вон. Кой не би бил? Тя е копие на Мортиша Адамс, като изключим черните й военни панталони и обицата на носа.
	— Али — повторих името си. — Сестрата на Роуан.
	— А, да… — отвърна Вон.
	След което замълча.
	— Ъх… тя там ли е?
	Чух я как оставя слушалката и предположих, че е отишла да повика липсващата ми сестра. Или може би толкова й бях досадила с тъпата си тринайсетгодишна нормалност, че беше заспала на място.
	— Али?
	Добре. Това беше Роуан.
	— Ро? — възкликнах аз с облекчение, че съм я заловила.
	— Защо звъниш тук, Ал? — попита Роуан с определена доза раздразнение в гласа.
	Ох, прости ми — помислих си, също толкова раздразнена. — Просто се тревожех.
	— Защо не си тук? — казах наместо това.
	— Защото съм тук! — нацупи се Роуан.
	Разговорът вземаше глупашка посока. А и тя ме караше да се чувствам глупаво за това, че се опитвам да й помогна.
	— Не си ходила на училище тази сутрин, нали? — изтърсих аз.
	Не можех да знам със сигурност — просто предполагах.
	Но Роуан не бързаше да го отрече.
	— Това не е твоя работа, Али! — сопна се тя. Усетих как лицето ми пламва. Роуан никога не ми се сопваше по този начин.
	— Ро, ако мисис Уилсън, или някой друг от учителите ти ме попита къде си, да знаеш, че повече няма да те прикривам! — обявих аз, леко разтреперана.
	— Добре! — каза Роуан и затвори телефона.
	Така — това беше всичко. Не ми пукаше, ако моята средна сестра го закъса.
	И ми мина мисълта да се върна следобед в тоалетните и да изтрия надрасканото е молива на Кайра — така че целият свят да види как Роуан Лав наистина е една кукла и нищо повече…


>	Глава 15.
>	Съчувствие и змии

	Бях безкрайно нещастна целия следобед след кавгата ми е Роуан.
	Окей, на практика това не беше точно кавга — по-скоро здраво изостряне на отношенията — но факт е, че е Роуан никога не бяхме го докарвали дотук.
	Всъщност бях толкова нещастна, че след училище се разплаках, заради нещо, което направи Санди. (Нека да ви обясня, преди да сте решили, че в личността на най-добрата ми приятелка е имплантиран чип, който я е превърнал от най-сладкото същество в Круела де Вил…)
	Точно след училище имахме уговорка с Били да отида у тях, беше ми се обадил предишната вечер (сряда), за да ме помоли да се отбия при него и да му помогна за домашното по математика (в четвъртък). Това показва колко е зле Били по математика — след като моли мен, която получих на предпоследния тест само 27 процента, да му помагам.
	Така или иначе, планът ми беше в четири след училище да кажа „чао“ на Санди и да се завлека до спирката на тройката, за да се кача на автобус, който да ме откара нагоре по хълма, покрай Али Пали, до къщата на Били. Санди обаче ме убеди да остана няколко минути с нея и да я почакам, докато си купи от мини супермаркета списание, дъвки и някакви високооктанови експлозиви, или както там ми ги описа, без да съм чувала някога за такива (а и не слушах, докато ми ги обясняваше). Та аз се мотаех отпред нещастно, когато тя излезе и ме сюрпризира с дъвчаща бонбонена змия, дълга почти колкото лакътя ми.
	— Реших, че имаш нужда малко да се развеселиш — усмихна се тя, склони глава на рамото си и ме изгледа тъжно.
	Ако трябваше да съм честна, повече щях да се зарадвам на тоблерон или на кит-кат. Но бях толкова затрогната от вниманието на Санди, че глупаво вперих поглед в змията, сякаш това беше най-специалното нещо, което получавах в живота си. И в този момент приятелката ми предприе най-погрешния възможен ход — сложи ръка на рамото ми и каза:
	— Не се тревожи, Али Пали — всичко ще бъде наред.
	И тук аз се разсополивих.
	Нали точно това става, когато сте нещастни и се самосъжалявате? Достатъчно е един човек да се държи истински мило и разбиращо с вас, за да се превърнете в Ниагарския водопад.
	И разбира се в този миг — точно когато бях в сълзлив момент на слабост — се появиха Салма и Джен.
	— Какво става? — попита Салма и двете с Джен се втренчиха в мен с едновременно разтревожени и любопитни изражения.
	Как да им обясня? За Санди знам, че разбира (както разбират най-добрите приятелки), но как да застана пред Салма и Джен със змията в ръка и да им кажа, че всичко е заради някакво сдърпване със сестра ми? Ще прозвучи толкова нелепо…
	— Препъна се и си удари ръката — прикри ме Санди. — Ей, сега ще й мине — нали, Али?
	Милата зависима Санди. Кимнах в отговор и взех да ровя из джобовете си, за да пресуша с нещо Ниагара.
	— Ооо! — възкликна Джен и ми подаде бяла кърпичка, която извади от чантата си.
	Предпочетох да не го беше правила — по петната от мастило, неопределените трохи и полепналите пухчета заключих, че е преседяла вътре много дълго време. Все пак беше грубо да й откажа, затова шумно издухах носа си, с надеждата трохите и пухчетата да не полепнат по лицето ми.
	— И сестра ти май няма голям късмет днес следобед — заяви Салма, гледайки ме през призрачно дългите си тъмни ресници.
	— Кой, Лин ли? — подсмръкнах аз.
	— Не, Роуан — отвърна Салма. — Току-що я видяхме при шадраванчето — жестоко се караше с Лиза Дийн и Таша Франклин.
	За миг ме изпълни задоволство — щом я бяха видели, то значи се беше върнала на училище следобед. Т.е. макар и да се бях почувствала скапано след разговора с нея, поне я бях накарала да преосмисли постъпката си. В този момент обаче сърцето ми се сви, за какво се беше карала Роуан? И защо с Лиза Дийн и Таша Франклин? Те бяха едни от най-дивите момичета в класа й. От типа, които намират за особено забавно да слагат камъни в снежните топки и да хвърлят дъвки от стълбището на третия етаж, за да видят за чия коса ще залепнат.
	Бях спряла да рева в мига, в който Салма и Джен се появиха (смущението има страшен пресушаващ ефект), но след като чух новините за Роуан, съвсем излязох от плачливото си настроение (защото паниката също имаше пресушаващ ефект).
	— По-добре да отида да видя какво става — измърморих аз и поех обратно към училище.
	— Неее, тя вече не е там — каза Джен. — Видяхме я да тича към автобус 144.
	Към 144? Роуан го вземаше, само когато отиваше да пазарува в Ууд Грийн. Пак ли щеше да пилее пари? Когато не можехме да си позволим никакво пилеене…
	Изведнъж картината отново се преобърна в главата ми и вместо да се притеснявам за Роуан, побеснях срещу нея. Това вече се превръщаше в навик…
	Толкова бях бясна, че реших да ходя пеш до дома на Били. Катеренето по хълма щеше да ми изкара агресията (т.е. щях да прекарам цели двайсет минути, представяйки си как ще убия безмозъчната си сестра), а и щях да си спестя билета за автобуса.
	Ами след като някой от семейство Лав се чудеше къде да си дява парите, най-малкото, което можех да направя, бе да не харча нищо.
	Мрачна и изпълнена с добродетели, се сбогувах със Санди и останалите на тротоара и отпътувах със змията…


	— … значи става дума за просто умножаване на това по това… — обяснявах аз и натисках клавишите по калкулатора на Бил.
	— Ъхъ — мънкаше той.
	— Ох… — измънках на свой ред, гледайки ту в калкулатора, ту в учебника му. — Може би имат предвид делене.
	— Ъхъ — отново изсумтя Били.
	Това беше положението — опитвах се да проумея нещо, от което ми се завиваше свят, а какво правеше междувременно Били? Отне ми около минута да схвана, но прелистването го издаде.
	— Били — изкрещях аз, обърнах се и го видях как чете списание, вместо да гледа в задачите, с които се опитвах да му помогна. (Което едва ли променяше нещо, при положение, че нямах ни най-малка представа как да ги реша…)
	— Ох, извинявай! — ухили се той, сякаш списанието по някаква случайност се беше оказало в ръцете му.
	— Нали разбираш, че не съм дошла тук за кеф! — сопнах му се.
	Което не беше вярно. Винаги бе забавно да съм у тях (като изключим тъпото му куче и наконтената му майка, разбира се). Били има таланта да дрънка безсмислици, с което винаги ме разсмива. И е много лесно да го дразня и да се заяждам с него, а това не може да стане вкъщи (Лин ще ми каже да си гледам работата, Роуан ще се нацупи, а Тор е прекалено сладък, за да се заяждаш с него).
	Макар че не я харесвам особено, майката на Били също е забавна посвоему. Имам предвид, че тя е била приятелка с мама едно време (макар че бог знае защо и как), а освен това винаги е мила с татко и дори успя да го накара да ходи с нея и с бащата на Били на вечерните им курсове (въпреки че едва събирам сили да ги нарека курсовете по кънтри танци), но все пак си остава голяма снобка, ама наистина.
	Както когато по време на вечеря започне да се хвали с голямата сестра на Били — Бет — и колко добре се справя с учението си във Франция (извинете, ама същата тази Бет, с която майката на Били толкова се гордее, почти не се обажда на семейството си, откакто влезе в университета). Както и да е, никога не мога да се сдържа — и питам:
	— А къде заминала отново Бет, мисис Стивънсън?
	Не че не знам, че е в Париж (кой би забравил столицата на Франция), но обожавам начина, по който госпожата се надува като паун и казва: „Тя е в Пари!“ с префърцунен френски акцент. И когато отново зададох въпроса тази вечер, Били не ме разочарова — изпадна в пристъп на смях, докато устата му беше пълна със спагети болонезе, при което опръска ослепително бялата покривка с чудесен доматен сос.
	— Почакай малко — каза ми Били и посочи комикса, който четеше в момента, докато се очакваше да слуша как решавам задачите от домашното по грешен начин. — Нека само да си свърша страницата.
	— Не! — отвърнах аз и измъкнах списанието от скута му. — Съсредоточи се върху това!
	— Оооох! — Въздъхна Били, сложи ръце пред себе си, преструвайки се на уплашен от мен. — Такава си скандалджийка, Али Лав!
	Е, с това ме уби — не с факта, че никога, ама никога няма да съм добра по математика, колкото и да се опитвам, ами с това, че съм скандалджийка.
	Напоследък Роуан е раздразнителна… Кръшка от училище… Има дъвка на сакото си… Тича по улицата, след като съм чула някакви хора да си крещят ужасни неща… По-късно я виждам разстроена с Вон… Изглежда съсипана със счупените си очила-сърца в ръце… Името й присъства в графитито на тоалетната… Кара се със съученичките си в училищния двор днес…
	Дали Лиза Дийн и Таша Франклин не тормозеха сестра ми?


>	Глава 16.
>	„К“ като…

	Не останах до късно у Били. В момента, в който ми просветна идеята за тормоза върху Роуан, не можех вече да мисля за нищо друго.
	Били ми се стори леко разочарован като му казах, че си тръгвам. Дори се опита да ме разсее като започна да имитира учителя си по математика мистър Мърфи, но тъй като не учех в неговото училище и не _познавах_ въпросния мистър Мърфи, беше трудно да се вживея. Особено при положение, че превъплъщаването на Били се изразяваше в тъпа походка и глас, който си беше неговия, само че леко удебелен.
	Когато се прибрах у дома, първо надникнах в дневната, но макар че телевизорът работеше, вътре нямаше никого, като изключим четири котки (една от които беше Колин, а другите не бяха) и Уинслет, заспала на едно чердже, докато бе дъвкала нечия четка за зъби. Аз самата обаче бях толкова сдъвкана, че не можех да разбера чия е (а и беше вече по-сигурно да я наричаме четката на Уинслет…)
	Чувах как някой е пуснал чешмата в кухнята (плюс гъргоренето и трополенето на тръбите из цялата къща вследствие на това), затова влязох и заварих баща ми на умивалника.
	— Какво правиш? — попитах го, намирайки часа за твърде късен за миене на чинии, а освен това обикновено се редувахме с почистването след вечеря. Тази вечер беше мой ред да подсушавам чиниите, но нали бях у Били, за да гледам как прави мозайка болонезе върху покривката.
	— О, здрасти, Али Пали! — ухили се татко и ме погледна през рамо. — Не те очаквах толкова рано. За миг те обърках с Лин, която е някъде си тази вечер.
	Забелязах, че държи в ръцете си сако. Почудих се дали не е моето, но тутакси се усетих, че все още съм с униформата си (пфу).
	— Тъкмо слизах по стълбите, след като сложих Тор да спи, и видях сакото на Роуан на закачалката — обясни той.
	_О-хооо_ — помислих си аз. _Пак ли дъвка?_
	— Има на гърба някакви тебеширени петна — продължи татко. — Не знам какви ги е вършила, но реших да ги изчистя с гъбата…
	— А къде е Ро? — попитах го, усещайки как сърцето ми се разтуптява и слиза в петите ми.
	_Дали да не му кажа?_ — тормозех се аз. — _Да му кажа какво подозирам? Или първо да говоря с Роуан?_
	— Легна си. Каза, че много я боли главата.
	Тъкмо зяпнах, за да изплюя камъчето, когато татко отново заговори:
	— Нали не смяташ, че Роуан се е стресирала прекалено, заради ситуацията с парите? — попита ме той.
	Забелязах как късата му, тъмна, щръкнала коса се е събрала напред. Изглеждаше смешно — като удивителен знак. Само лицето му разваляше картинката — беше угрижено, разтревожено, напрегнато.
	— Не мисля, че е това… — поклатих глава, докато се приближавах към умивалника, за да застана до баща ми.
	В тази секунда в главата ми изплува образът на Роуан — как се качва в автобус номер 144 за Ууд Грийн в търсене на дрънкулки и джунджурии, които да повдигнат настроението й след дългия изтощителен следобед на тормоз от страна на Лиза Дийн и Таша Франклин.
	— ’Щото вие, момичета, няма за какво да се притеснявате — каза татко и ме изгледа със сериозните си кафяви очи, които се опитваха да ме убедят, че _той_ е този, който трябва да се тревожи и да прави, каквото е нужно. — Чудесно е, че си си намерила работа в събота, Али, но не трябваше. Сигурен съм, че съвсем скоро ще се измъкнем от тази ситуация…
	От една страна се поуспокоих от това, което ми каза — но само във връзка със съботната си работа. Явно все още не беше се усетил, че съм твърде малка според законите, за да го правя. Но репликата „сигурен съм, че съвсем скоро ще се измъкнем от тази ситуация…“ далеч не ме успокои.
	_Да му кажа ли? Да не му ли казвам…?_ — размишлявах аз с милион километра в час.
	— Татко, аз, аз…
	Но така и не продължих, благодарение на лек, почти недоловим вик, последван от Ролф, който се подхлъзна на четири лапи, влитайки в кухнята, за да ни предупреди, че Тор сънува кошмар.
	— Ох-ох — погледна нагоре татко, сякаш с рентгеновите си очи можеше да пробие тавана на кухнята и да надникне директно в спалнята на Тор.
	— Чакай, аз ще довърша това — грабнах сакото и гъбата от ръцете на татко.
	— Благодаря ти, Али Пали — аз да вървя да видя какво става с малкия юнак — усмихна се благодарно той, излезе от кухнята и последва Ролф в коридора.
	Слушах как шест крака се катерят нагоре по стълбите (два на баща ми, четири на Ролф), след което съсредоточих вниманието си върху сакото на Роуан, което държах за двете рамене.
	„К“ беше първата тебеширена буква.
	Следващата беше „У“.
	После пак — „К“.
	И накрая — „У“ — „КУКУ“.
	Е, ако имах някакви съмнения преди, вече ги нямах. ’Щото със сигурност това на сакото на Роуан не беше написано от добрите феи.


>	Глава 17.
>	На кого му е притрябвал гел, когато има мармалад?

	През останалата част от вечерта нямах възможност отново да поговоря с татко, главно защото клетият малък Тор беше тревожен, нещастен и много уплашен да заспи отново, за да не се върне страшният сън.
	Накрая си легнах. А татко и Тор вероятно дремеха пред някакво скучно политическо предаване (мисля, че е доста досадно да ползват телевизора за приспивателно хапче). Когато се прибра, Лин внимателно събуди татко и той качи Тор в спалнята му.
	Но кошмарите на братчето ми се върнаха в минутата, в която се оказа обратно в леглото си и единственото, което можеше да го успокои, беше татко да легне до него, докато отново заспи. Това проработи, само дето в шест и половина сутринта татко се събуди на пода пред стаята на Тор, където се беше свил по някое време през нощта. Междувременно Тор се беше примъкнал много рано сутринта в моята стая — намерих го, чак когато будилникът иззвъня — гушнал се с Колин под завивката и в краката ми.
	Сега татко седеше на масата в кухнята и изглеждаше, сякаш се е надбягвал с локомотив и е изгубил състезанието.
	— Какво точно сънува снощи, Тор? — попитах го аз, сядайки за закуска до татко, братчето ми и Лин.
	— Не знам — вдигна рамене Тор и доста щастливо отхапа от препечената филия, която току-що беше скулптирал.
	— Не си спомня — хвърли ми поглед Лин.
	Такава драма, а да я забрави до сутринта…
	Татко леко изръмжа и се опита (но не успя) да изправи главата си. Часовете, в които беше лежал на пода в неудобна поза, бяха взели своето. Моментът не беше подходящ да се разговаря с него.
	А и нямаше време. Скоро всички трябваше да тръгнем за училище и аз бях решила да наруша традицията и да се придвижа дотам в компанията на Роуан, за да мога да поговоря с нея относно историята с тормоза.
	(Предната вечер бях надникнала в стаята й с надеждата, че още е будна. Но вътре беше тъмно — не светеше дори и една лампичка — а самата Роуан се беше свила на кълбо под белия си юрган на рози.)
	— Къде е Ро? Под душа ли е? — попитах.
	— Не — отвърна татко, който се мръщеше и разтриваше врата си. — Отиде на лекар. Каза, че още я боли главата и че напоследък това се случва много често.
	— Не е чудно, при положение, че прекарва толкова време в стаята си. Това розово, в което си е боядисала стените, ще докара на _всекиго_ мигрена — прекъсна го Лин, докато облизваше лъжичката си с нискомаслен ягодов йогурт (собственост на Лин Лав).
	Изведнъж се сетих, че вчера бях изяла половината от йогурта за обяд с помощта на Ролф, и сега се чувствах особено доволна, че съм го направила. Даже тайничко се надявах Ролф да е пуснал някой и друг кучешки косъм вътре. Защо Лин винаги е толкова лоша с Роуан?
	— Както и да е — продължи татко, като леко се позачуди на отношението на Лин, — казах на Роуан да мине през кабинета преди училище и да се прегледа, или поне да си запише час за по-късно.
	_Главоболието се дължи на тормоза, на който е подложена! Трябваше да му го кажа_ — помислих си и реших да почакам, докато Лин тръгне за училище (след безчувствената й забележка не исках да разбира какво се случва). След това ще разсея Тор, като му кажа, че чувам някоя от буболечките му да цвърчи, при което той ще изхвърчи като куршум, а аз ще остана насаме с татко.
	Чуден план.
	Който естествено не проработи.
	— Хайде, Тор! Трябва да тръгваме — днес се налага да отворя магазина по-рано, заради доставка на скоростни лостове! — заяви татко, свали надолу ръкавите на карираната си риза и се надигна от масата.
	— Чакай, ще ти помогна — намеси се Лин и се изправи.
	Да му се не види — пак няма да мога да остана насаме с татко.
	Помахах за довиждане на баща си и Тор, които излязоха от кухнята, след което хвърлих поглед на мис Съвършенство, заета да провери за последен път съвършенството си пред огледалото до вратата, като нагласяше с пръсти вече нагласената си гладка, блестяща, руса коса.
	Усетих се, че несъзнателно я копирам, прокарвайки пръсти през тъпата си кафява коса, където със сигурност оставих следи от трохи и мармалад — което едва ли щях да забележа, ако не бях се погледнала в огледалото на тоалетната през междучасието…


	— Защо не ми каза? — попитах, без да отмествам поглед от огледалото.
	— Не съм забелязала! — Възпротиви се Санди като се наведе напред и се втренчи в отражението ми.
	Как така не беше забелязала, че половината закуска се намира в косата ми? Та за какво са най-добрите приятелки, ако не те предупредят, че си се овъртял в препечени филии и мармалад?
	— Честно, едва се вижда… — опита се да ме успокои Санди, докато аз се мъчех да почиствам остатъка от закуската.
	— Вижда се, вижда се! — ухили се Кайра, навеждайки се от другата ми страна. — Гледай! Навсякъде са!
	Знам, че Кайра просто беше искрена. Но изведнъж предпочетох успокоителната благородна лъжа на Санди.
	— Тази сутрин забравих да сложа четката в чантата си — изръмжах и изхвърлих почти цяла хапка мармалад в умивалника. — Може ли някоя от вас да ми услужи с четка или гребен? Така по-бързо ще се отърва от тази гадост…
	— Не позна! — изсумтя Кайра. — Не искам гребенът _ми_ да се омаца!
	— Ето, Али! — подаде ми Санди своята Барби-четка.
	Оф, Барби…
	— Знаеш ли, Кайра е права, не е хубаво да ти я омацам. Ето, почти всичко извадих! — усмихнах се на Санди.
	(Превод: _Всъщност предпочитам да си ходя с храна в косата, отколкото някой в тоалетната да ме види, че се реша с Барби-четка. И докато сме още на тази тема, защо вашите продължават да ти купуват толкова бебешки неща?!_)
	В този момент друго едно лице изплува зад мен в огледалото.
	— Роуан! — извиках аз, глупаво изненадана да видя собствената си сестра в училището, където ходим и двете почти открай време (казвам „почти“, защото не броя уикендите, празниците и дните, когато Роуан кръшка, за да отиде у Вон…)
	Предполагам, че и двете бяхме настръхнали една срещу друга, сякаш голяма неизказана тайна лежеше помежду ни. Всъщност _имаше_ една голяма неизказана тайна помежду ни, като се замисля.
	Тъкмо се канех да попитам Роуан, дали е добре и дали е ходила на лекар, когато тя ме заговори.
	— Знаеш ли какво, Али, вчера _наистина_ ме смути! — сопна ми се тя, а тъмнокафявите й очи изглеждаха особено контрастно на по-бялото й от всякога напрегнато лице. — Имам предвид, дето се обади у Вон ей така, сякаш си ми майка, или нещо такова!
	Това беше велико сравнение, при положение, че и двете слабо си спомняхме как звучи гласът на мама по телефона. Беше толкова отдавна.
	— Коя си мислиш, че си, за да ми заповядваш да се върна в училище? — продължи да ме навиква тя.
	Не беше нужно да се поглеждам в огледалото, за да видя, че лицето ми е станало яркорозово като скарида. Обикновено Роуан е смешният малък космически кадет и _аз_ се чувствам като по-голямата сестра, а не обратното. А сега се държеше по-зле и от _Лин_, докато аз бях влязла в ролята на тригодишно момиченце. И _всичко това_ — пред приятелките ми.
	Забелязах, че ръката на Роуан потреперва, когато размаха пръст срещу мен. Явно ми беше бясна.
	— Просто ме остави на мира, разбра ли, Али?
	_Окей, ще те оставя_ — помислих си, опитвайки се аз самата да не се разтреперя. — _Никога повече няма да се тревожа и да се занимавам с теб!_
	За миг си представих как се промъквам в стаята й и развивам по една лампичка от всички гирлянди. (Достатъчно е да извадиш една и останалите _престават_ да работят. Подличко, нали?)
	— Олеле! — изуми се Кайра, веднага щом Роуан се фръцна и зашляпа по плочките към изхода. — Мислех я просто за шантава! Не предполагах, че е такава кучка!
	— Нито пък аз — отвърнах с надеждата, че гласът ми не издава колко съм разтреперана.
	Санди отвори уста, след което я затвори; после отново я отвори — изумена да види как смахнатата ми сестра се превръща в чудовище.
	— Наред ли е Роуан? — попита Санди, а веждите й почти се бяха събрали над носа й. — Не ми изглежда наред. Наред — като за _нея си_…
	Вярно беше — за пореден път не се наблюдаваше шантава прическа, откачени дрехи… Единствено червените й бродирани чехли я правеха да изпъква. Роуан изглеждаше (почти) като всички останали в училище, а това някак си не се връзваше.
	— Не ме е грижа — вдигнах рамене, преструвайки се, че търся нещо, което не съществува, из чантата си.
	(Превод: _Мислех, че ще се разплача, затова в следващата минута реших да ровя из учебниците си, докато установя контрол над слъзните си каналчета._)
	— Али?! — изведнъж дочух задъхан глас, който прекъсна мислите ми.
	— Ето ме! — извиках, вдигнах глава и съзрях Кели, която беше връхлетяла от коридора.
	— Слава богу! — изпъшка тя. — Кло каза, че май си тук!
	— Да, ама защо? Какво има? — попитах я, а сърцето ми щеше да изхвръкне от тревога.
	— Идвай бързо — Роуан!
	Едва ли някога в живота си съм тичала толкова бързо. Честно ви казвам, ако тичам по този начин на училищните спортни дни (никакъв шанс), ще спечеля златен медал…


>	Глава 18.
>	Лесен начин да шокираме момчетата

	Ако Роуан не се намираше в такова състояние, всичко щеше да е доста забавно.
	Цяла тълпа момчета — някои толкова стреснати, че дори не бяха успели да си закопчеят панталоните — кръжаха наоколо, оглупели при вида на толкова момичета, събрани в мъжката тоалетна.
	Всичко беше започнало от Лиза Дийн и Таша Франклин, които хванали Роуан около две секунди след разговора ми с нея, и я напъхали в мъжката тоалетна, пред очите на група смутени момчета, след което я бутнали унизена на пода.
	Точно след като Лиза и Таша избягали, кикотейки се, аз влетях вътре, придружена от Кайра (която по-късно ми каза, че за малко щяла да повърне от гнусотия), Санди (ужасена да не би да пипне някой „момчешки микроб“, каквото и да означаваше _това_) и Кло и Кели.
	— Ето там е — посочи едно момче към някаква кабинка. — Влезе и се заключи!
	Не беше нужно да ми го казва — добре различавах подсмърчането на Роуан. А на един от умивалниците разпознах червения й кадифен чехъл, който очевидно беше изгубила по време на боричкането.
	Горката Роуан, приличаше на Пепеляшка, сгушена в пепелта. Въпреки че — и тук може би Санди имаше известно право — пепелта вероятно беше по-хигиенична, отколкото смърдящите мъжки тоалетни в „Пелъс Гейтс“.
	— Ро, аз съм. Моля те, отвори вратата… — нежно казах.
	Подсмърчането зад вратата спря. За малко.
	— Махай се! — отвърна Роуан с тъпичък гласец.
	— Моля те, Ро — Лиза и Таша вече ги няма!
	При споменаването на имената им Роуан _изхленчи_, както когато водим Ролф при ветеринаря и той добре знае, че в съседната стая има спринцовка с неговото име.
	Погледнах приятелките си, но всички те ме гледаха с нещастни изражения и безпомощно вдигаха рамене. С изключение на Кайра — да е жива и здрава — която взе да разпъжда момчетата от тоалетната, дори и доста по-големите от нас.
	— Добре, Ро — не е нужно да излизаш, но поне отвори вратата, за да вляза аз — опитах се да я убедя.
	За миг всички затаихме дъх, след което чухме неясен шум, последван от щракване на ключалката.
	През тънкия процеп на вратата различих отчаяното лице на Роуан и светкавично бързо се напъхах вътре, преди да е променила решението си.
	Сестра ми цялата беше мокра и измачкана, но мисля, че това бе по-скоро оптическа измама — просто се беше свила в сакото си, което изглеждаше шест номера по-голямо. А иначе си беше суха, като изключим едрите сълзи, които капеха по страните й и се стичаха по брадичката.
	— Лиза и Таша ли са? — попитах я, като се облегнах на вратата и клекнах до нея. — Нямам предвид само днес, а _по принцип_.
	Роуан кимна и няколко кичури от кафявата й коса се изтръгнаха от опашката й и паднаха на тила.
	— Затова ли се държиш напоследък толкова…
	Щях да кажа „шантаво“, но тъй като това е обичайното поведение на Роуан, реших да избера по-подходяща дума.
	— … _напрегнато_?
	Тя отново кимна и обърса с ръка подсмърчащия си нос.
	— Много ли те тормозят? Крещят ти и така нататък, нали? — попитах я, сещайки се за понеделник, когато бързах за интервюто си в „Нещо специално“ и я видях да тича по отсрещния тротоар.
	— Да — прошепна тя. — Заради начина, по който се обличам. Не спират да ме _побъркват_, да ми измислят прякори и т.н.
	Веднага щом ми каза това, ми хрумна още нещо.
	— А тези нови слънчеви очила, които носеше — свъсих се аз, — Лиза и Таша ли ги счупиха?
	— Ъхъ — разтреперано кимна тя. — Таша ги свали от очите ми, а Лиза ги стъпка. Каза, че са тъпи.
	Е, ако си говорим честно — лилавите сърцевидни очила наистина _бяха_ доста тъпи, но това не беше повод да ги стъпчеш. Мисля, че всичко, което носи говорителката Дона Еър е тъпо, ама не сте _ме_ видели да вися пред телевизионното студио и да чакам удобен момент, в който да стъпча розовите й каубойски ботуши от крокодилска кожа. _Или_ да я набутам в мъжката тоалетна…
	— И ти си кръшкала от училище, за да се скриеш у Вон, заради тях?
	Роуан кимна и сълзите й закапаха по пода.
	Канех се да я попитам за дъвката, и за тебеширените надписи по сакото й, и за графитите в женската тоалетна, но нямаше смисъл да продължавам да я разстройвам, при положение, че вече беше достатъчно разстроена.
	— Али, звънецът! — долетя глас отвън. Знаех — не можех да не чуя толкова отчетлив звук като този на звънеца, дори и посред семейна криза.
	— По-добре да остана тук — казах на Санди, която надничаше през процепа между вратата и пода.
	Появи се още едно надзъртащо лице — това ма Кайра.
	— Ще кажем на мистър Матюс, че сестра ти е болна и трябва да я заведеш у вас — заяви Кайра, поемайки работата в свои ръце.
	— Роуан, да кажа ли в канцеларията, че си зле? — попита Санди сестра ми.
	Роуан кимна в отговор и очите й отново се напълниха със сълзи.
	— Благодаря ви, момичета — прошепнах аз. — Ще я заведа вкъщи след като всички влязат в час и теренът се разчисти.
	Дочух стъпките на Санди, Кайра, Кло и Кели, които се отправяха към изхода, след което настъпи тишина, с изключение на заглъхващата врява по коридорите и подсмърчането на сестра ми.
	— Трябва да кажем на някого, Роуан. На някой от учителите ти и на татко! — умолявах я.
	— Не! — изписука тя. — Не мога да кажа на татко — и без това е толкова разтревожен в момента! Не мога да кажа и на никого в училище! Ли… Лиза и Таша заявиха, че ако им създам проблеми, ще ми направят още по-ужасни неща!
	— Но всичко дотук вече е повече от ужасно! — опитах се да влея разум в главата й. — Гадно е да те наричат с разни имена и т.н., но когато чупят вещите ти и те удрят, вече е…
	Опитвах се да звуча, все едно знам какво говоря, но в главата ми просветваше червената лампа _Тревога! Тревога! Тревога!_ Разбирах какво има предвид Роуан — момичета като Лиза и Таша бяха истински опасни. Другото нещо, което напълно разбирах, беше, че не знаех какво да правя.
	Но познавах някой, който знаеше…


	Не знам кой е проектирал прозорците по вратите в училището, но вероятно е бил _доста_ висок.
	Сигурно изглеждах като слабоумна, докато подскачах и надничах във всяка една класна стая, отчаяно търсейки Лин. През това време Роуан продължаваше да седи заключена в кабинката на мъжката тоалетна и отказваше да мръдне оттам, докато с Лин не се върнем, за да я отведем у дома.
	И така — накрая трите се оказахме в дневната, в 11.30, петък, докато всички останали бяха на училище.
	Беше хубаво — е, доколкото може да бъде, когато току-що си открил, че сестра ти е подложена на тормоз от някакви малоумни идиотки. Хубаво беше, защото Роуан лежеше на дивана, а главата й бе в скута на Лин, която нежно я галеше, точно както правеше мама, когато бяхме малки, и се опитваше да отстрани Ролф, който пък не спираше съчувствено да ближе ръката на Ро.
	Само да ви кажа, че такова нещо не се случва често в нашата къща (имам предвид, Лин и Роуан да са толкова близки. Ролф постоянно ближе нечие лице, особено след като е изплюскал консервата си с кучешка храна, или каквото и да е там).
	— Ами Вон и Чаза? — попита Лин. — Те знаят ли какво се случва с теб?
	— Малко — отвърна Роуан, премигвайки. — Разказах им, когато цялата работа започна, но и двамата поискаха да дойдат в училище и да предупредят Лиза и Таша, а аз си помислих, че това може стократно да влоши нещата за мен, затова спрях да им споделям.
	— И си събирала всичко това в себе си? — попита Лин.
	— Ъхъ. И затова се чувствах толкова _напрегната_, че се налагаше постоянно да се озъртам — продължи Роуан. — Вече не мога, нали разбирате, да се отпусна. И ето затова… затова в събота не бях на себе си.
	— Какво имаш предвид? — попита Лин и се наведе към нея.
	— Ами, бях навън с Вон и Чаза и останалите…
	Докато Роуан говореше, Лин кимаше. Междувременно в обърканата ми глава взе да се оформя една мисъл.
	— … и нали разбирате, там беше онова момче Джо, което не знаеше, че съм само на петнайсет и че не мога да пия. Каза, че отива до бара и попита дали не искам бира, а аз си поисках! — обясни Роуан, докато ръкомахаше с ръце във въздуха.
	— Тоест, била ли си пияна, когато Били те е видял в събота? — попитах я, вече проумяла какво се е случило.
	— Предполагам, че… малко да — завъртя глава Роуан, за да ме погледне. — Но исках за поне за час-два да избягам, да не се тревожа за нищо. И така изпих няколко бири!
	— А _спря_ ли да се тревожиш? — попита Лин с много нежен и несвойствен за нея глас.
	— Да, но след това се почувствах абсолютно ужасно и накрая _повърнах_ на тротоара пред всичките си приятели, при което се наложи да отида у Чаза и да се опитам да изтрезнея, преди да се прибера у дома.
	— Значи затова си дойде толкова късно — казах аз, подреждайки парченцата от мистериозния пъзел в главата си.
	— Да, а на следващия ден имах ужасен махмурлук и се разкрещях на татко точно в момента, в който е толкова притеснен за парите и за всичко — чувствам се ужасно, макар че му се извиних за поведението си. Затова не искам да знае какво става в училище, моля ви се, за нищо на света не му казвайте, моля те, моля те, Лин, и теб, Али!
	Отново не беше на себе си и бърбореше в дълги, объркани изречения.
	— Е, трябва да кажем на мистър Башир, Ро. Трябва! Не може да им се размине на Лиза и Таша…
	Роуан захлупи лице в ръцете си при споменаването името на директора. Чух я сподавено да казва:
	— Те ще ме убият!
	Лин ме погледна. И аз я погледнах. Не можех да измисля какво да кажа.
	— Добре, не се тревожи, Ро. Ще измислим друг начин, обещавам. Кълна се…
	Роуан бавно свали ръце от лицето си погледна Лин с надежда.
	— Обещавам — повтори Лин. — Сега с Али трябва да се върнем в училище, но ти можеш да си легнеш и да си поспиш следобед. Ще кажа в канцеларията, че си болна. И ще се опитам да измисля нещо, за да си нямаш повече проблеми. Честно.


	— Добре е — каза Лин, след като провери какво става с Роуан. — Занесох й грейка и сложих любимата й снимка на Джони Деп до леглото…
	— Хубаво — казах аз и й подадох сандвича, който току-що й бях приготвила, опитвайки се да изглеждам по-малко безпомощна и по-полезна.
	— Благодаря — измърмори Лин и се отпусна на един от дървените столове.
	— Та… — започнах аз. — Какво ще направим, за да помогнем на Ро?
	— Ами, първо трябва да въведем дежурство, така че винаги някоя от нас да отива и да се връща с нея от училище, за да не могат онези две загубенячки да се доберат до нея.
	— А след това? — попитах аз, облекчена, че моята Супер Сестра (никога не съм казвала нищо лошо по неин адрес — честно) поема нещата в свои ръце.
	— За след това — продължи Лин, — идея си нямам, Али…


>	Глава 19.
>	Репетиция с дрехи

	Кайра, Санди и котките Франки и Еди седяха на леглото ми и ме гледаха.
	— Е? — попитах ги аз и смутено се фръцнах (като междувременно се препънах в купчина маратонки).
	Това, което се опитвах да направя (освен да не се строполя на пода), беше да им покажа последното си решение за облекло по повод първия ми работен ден в магазина за картички утре. Бях с черните си училищни панталони, черните си училищни обувки и една от белите ми училищни ризи (т.е. нямаше да ми се наложи много да се преобличам — просто щях да развържа вратовръзката и да я закача на стола в стаята си).
	— Какво мислите? — отново ги попитах, като същевременно взех и раздърпаната оранжева барета, която наскоро бях заловила на някаква разпродажба.
	— Хубаво е! — усмихна се окуражаващо Санди.
	— Скучно е — прозя се Кайра и се отпусна на лакти.
	Еди и Франки нищо не казаха. Всъщност сега, докато стоях на едно място и не правех нищо интересно, като например да се фръцкам, изглежда не успявах да задържа вниманието им. И двете котки бавно притваряха очи и изпадаха в дзен-настроение, докато Кайра и Санди приспивно ги галеха. Вследствие на това се разнасяше такова мъркане, че вероятно татко трябваше да увеличи звука на телевизора долу, за да ги заглуши.
	— Защо да е скучно? — попитах Кайра, макар че добре знаех отговора.
	— Прилича на училищната ти униформа, само че без вратовръзката — измърмори тя.
	Хм. Позна.
	— Пробвай сивите ми панталони! — предложи Санди и ги извади от найлоновата торбичка.
	Макар че наистина много харесвах въпросните панталони, още преди приятелките ми да се появят, бях решила, че не е добра идея да нося в магазина нещо, което съм взела назаем. Ами какво щеше да стане, ако ме одобряха за работата? Не можех всяка събота да ходя с панталоните на Санди, а със сигурност не можех и да си позволя подобна покупка…
	Не. Определено трябваше да се огранича със собствения си гардероб. Колкото и да беше оскъден.
	— Не, Санди, не е нужно — ще облека нещо свое, дори и да е _скучно_ — отвърнах аз, с идеята леко да клъвна Кайра.
	— О, за бога… — измърмори тя и се надигна от леглото. — Дай да видим твоите дрехи. Трябва да имаш нещо по-добро от тъпата училищна риза.
	Мисля, че Кайра беше леко раздразнителна, тъй като отказах да заема която и да било от блузките й. Но чуваше ли ме въобще за какво говоря? Разбираше ли, че работата ми е да продавам на стари госпожи картички за рождените дни на внуците им? А не да ходя по _клубове_… А и така или иначе, никога не бих сложила дрехи, толкова впити в тялото ми, 1) защото са чудовищно тесни и ми се струва, че не бих могла да _дишам_ нормално, и 2) щях да се смущавам при мисълта, че всички клиенти ще ме зяпат в гърдите и ще си казват: „Горкото момиче, каква ли болест го мъчи, че е толкова плоско отпред?“.
	Тъкмо когато Кайра отвори най-близкото чекмедже и започна да измъква дрехите ми на пода, на вратата се почука.
	— Влез — казах аз и в стаята се появи Роуан.
	Днес повече приличаше на себе си — косата й беше вързана на две плътни кафяви опашки с помощта на ластици с огромни слънчогледи. Знаех, че не е била с тях на училище (там продължаваше да се облича нормално, за да си няма проблеми), но след като поне вкъщи даваше свобода на шантавата си природа, това беше добър знак. Макар че, доколкото знаех, Лин все още не бе измислила план как да се справи с двете терористки, Роуан очевидно се чувстваше по-добре, след като беше споделила с нас дълбоката си тъмна тайна.
	— Здрасти! — усмихна се сестра ми. — Татко ме праща. В момента пече сирене и пита, дали не искате да хапнете.
	— Санди, Кайра, искате ли? — попитах приятелките си.
	— Мда! С доматен сос, моля! — заяви Кайра, заета да измъква дрехите ми.
	— И за мен, моля! — кимна Санди.
	— И ти ли го искаш с доматен сос? — попита Роуан, докато се облягаше на вратата и оглеждаше стаята ми.
	— Ако е възможно… — отвърна Санди, която както обикновено не искаше да създава допълнително проблеми. Сякаш за татко щеше да е голяма грижа да сипе малко доматен сос върху сиренето й — _не_ мисля.
	— И аз искам — кимнах аз с надеждата, че Роуан тутакси ще слезе долу.
	Наместо това обаче, тя влезе навътре и взе да зяпа, точно когато Кайра извади един черен тишърт с дълги ръкави.
	— _Това_ наистина ще изглежда добре с черните ти панталони — заяви триумфиращата Кайра. — Всичко в черно е много семпло, но _много_ готино.
	— Какво правите, момичета? — попита Роуан и лицето й изведнъж засия при идеята, че заниманието ни е свързано с обличане.
	— Чудя се какво да си облека за работа утре — обясних аз.
	— Задръж малко! Нека ти покажа какво ще нося на купона утре вечер!
	С тези думи Роуан изчезна. Докато се върне — няколко минути по-късно — Кайра ме облече в черната ми униформа и експериментира да вдигне косата ми на висока конска опашка. (Толкова силно я издърпваше назад, че чак ме заболя, но ме беше страх да се размрънкам, за да не ме вземе за глезла.)
	— Та-даааам! — появи се на вратата Роуан с разперени ръце.
	Изглеждаше страхотно по нейния си начин. Носеше люляковата блуза с пеперудата, която си беше купила миналата седмица, и тъй като бе вдигнала ръце, за миг зърнах отдолу новия й колан със звънчетата. Не бях виждала преди полата й — розова, имитация на велур, с дантела по края и нарочно продупчени дупки. Не бях виждала и чантата — наистина красива и мънистена, но толкова малка, че вътре може да се събере само гланц за устни и монета от една лира за автобуса. (Никога не бих могла да се оправя с такава чанта — трябва ми раница с размера на самар за арктическа експедиция, за да събирам вътре всички боклуци, които влача със себе си.) Поне успях да различа обувките на краката й — очевидно червените кадифени чехли бяха залепнали за нея.
	— Разбира се, няма да нося тези ластици, ’щото хич не подхождат — каза Роуан и посочи слънчогледите.
	Дотук цветовата комбинация включваше биещи се люляково, розово и червено. Какво я караше да си мисли, че жълтото няма да „подхожда“? Особено след като по нея нищо с нищо не си подхождаше…
	— А _с какво_ ще вържеш косата си? — попита Санди.
	За щастие Кайра си мълчеше. Мина ми през ума, че каквато си е нахална, ще посъветва Роуан да се прегледа за далтонизъм, но не го направи. Отчасти предполагам, защото все още й беше мъчно за Ро, след като видя какво й се случи вчера, а освен това — макар че никога не го е казвала — смятам, че се възхищава на сестра ми. Въпреки, че винаги я нарича „шантавата ти сестра“, Кайра знае, че Роуан е аутсайдер в училище, както самата тя се чувства понякога, и това ги свързва.
	— Ами, новите си шноли с пеперуди. Направени са от точно такъв кадифен плат и са толкова красиви! — въздъхна Роуан и скръсти ръце.
	Нови.
	Нови, нови, нови.
	Думата се заби в главата ми като голяма блестяща неонова табела.
	— Ро? Роуан? Къде се дяна? — долетя гласът на татко от стълбите.
	— Ау! Забравих! — изпъшка сестра ми. — Трябваше да му помогна за печеното сирене.
	— Не ви ли е хрумвало да й подарите едно _огледало_? — не можа да се сдържи Кайра, веднага щом Роуан затвори вратата и заслиза по стълбите.
	— Ха-ха — изкикотих се и вдигнах очи към тавана.
	— Не, бе… Чудесно изглеждаше — усмихна ми се Кайра, за да разбера, че просто се шегува. — Ще бъде страхотна на купона — на Марс!
	В природата на Кайра е да е устата. Но започвам да й свиквам. Бавно.
	— Полата й наистина ми хареса — намеси се Санди. — Нова ли е?
	Виждате ли? Отново думата „ново“. В нашата къща и при финансовата ни ситуация това _не беше_ най-подходящата дума.
	— Не знам откъде намира пари за всички тези неща — избърборих. — И чантата й не съм виждала!
	— Може да ги гепва отнякъде! — засмя се Кайра. — Току-виж лицето на Роуан се появи в криминалната хроника за джебчиите, които обират половината магазини на Ууд Грийн Хай Стрийт!
	— _Кайра_! — избухнах аз. — Това не е смешно! Как може толкова гадно да се шегуваш със сестра ми, особено след всичко, което й се случва?
	Но знаете ли какво? Кайра беше права по въпроса за моите дрехи. И сега, колкото и налудничаво да звучи, имах онова свиващо стомаха чувство, че може да се окаже права и за другото…


>	Глава 20.
>	А какво се случва, ако натисна този клавиш…?

	Всичко вървеше доста добре. Допуснах само три грешки на касовия апарат (тези машини издават ужасен писклив звук, когато натиснеш погрешния клавиш), забравих да върна рестото на една жена (наложи се да я догоня по улицата) и изгорих нагревателя на електрическата кана, когато мисис Мерил ме помоли да направя кафе за двете ни (е, всеки може да забрави да сложи вода, нали?).
	Окей, значи не всичко вървеше _фантастично_ добре, но мисис Мерил се държеше наистина симпатично. Не спираше да се усмихва и да си припява, докато ми помагаше да оправя кашите, които забърквах. И след като обслужих около хиляда клиенти с разтреперан глас и свит стомах, накрая започнах да се отпускам и дори да се наслаждавам на работния си ден в „Нещо специално“.
	— Ще ти платят ли за днес? — попита ме Кло малко по-силно, отколкото бе нужно, когато с Кели минаха да ме навестят в магазина.
	— Не знам. Не съм попитала — изсъсках в отговор с _желанието_ двете ми приятелки час по-скоро да се изметат. (Изведнъж проумях как се е чувствала Лин миналата събота, когато с Тор се отбихме да й кажем здрасти…)
	— Дори и да е изпитателен ден, струва ми се, че трябва да ти платят! — високомерно заключи Кло, сякаш знаеше всичко, свързано с магазини, само защото баща й притежаваше такъв. В случай, че беше забравила, баща ми също имаше магазин.
	— Абе… както и да е! — вдигнах рамене аз, докато подреждах една напълно подредена стойка с картички и поглеждах през раменете на Кло и Кели, за да видя дали мисис Мерил не ме гледа мръсно, задето разговарям с приятелки.
	— Тя знае ли вече? — попита ме изведнъж Кели. — Че си само на тринай…
	— Ами _тази_? Много е смешна! — почти излаях, за да заглуша онова, което Кели се канеше да изрече, и й набутах една картичка под носа.
	— Ъ? — каза тя и се намръщи на надписа „Съжалявам да чуя, че не си добре!“
	— Не! — прошепнах на Кели. — _Не знае_ на колко съм години и _няма_ да узнае, освен ако някоя от приятелките ми не ме издаде!
	— Аха! — въздъхна Кели, за щастие схванала какво искам да й кажа. — Съжалявам!
	Кло ми хвърли поглед, с който ми даваше да разбера, че знае колко глупава може да бъде Кели понякога.
	— Хайде, Кел, да идем да си вземем по един бургер — предложи Кло и я задърпа към вратата. — До по-късно, Али!
	— Чао! — извиках след тях, облекчена, че най-сетне си тръгват.
	Само дето облекчението ми не трая дълго. Виждах как отвън на тротоара Кели и Кло ми махат през витрината и сочат някого, когото току-що са срещнали — Били.
	Ококорих се при вида му, а той хитровато ми се ухили.
	— Изчезвай! — казах му почти без глас.
	Мисис Мерил не забелязваше цялото това оживление, седеше си зад щанда с гръб към витрината и си тананикаше, докато разглеждаше някакви фактури.
	Отвън Били правеше муцуни с една ръка на крака, а с другата уж поглаждаше някаква въображаема шапка. Освен, ако това не беше…
	_Обожемой!_ Поглаждаше въображаема _перука_. Идиотските му превъплъщения не се изчерпваха с имитиране на учителя по математика — сега имитираше мисис Мерил.
	— _Махай се!_ — още по-ясно му направих знак. — _Веднага!_
	О, господи, разбирах все повече колко бях ядосала Лин миналата седмица. Вече ужасно съжалявах за това. Това е кармата — връща ми се, задето позволих на Тор да разсипе хамстерската храна по килима на магазина за дрехи и на всичкото отгоре ми се стори забавно…
	Виждах как отвън Били, Кло и Кели вече се превиват от смях. Имаше само едно нещо, което можех да направя (освен да се моля мисис Мерил да не се обърне), а то беше да ги игнорирам. Нарочно разредих една стойка с картички като ги събрах все едно на колода, само за да си намеря работа по подреждането им.
	Няколко минути по-късно се осмелих да погледна навън… и не видях никого. Раменете ми облекчено се отпуснаха. Вероятно Кло беше успяла да събуди по-добрата природа на Били (т.е. да раздразни стомаха му с новината, че двете с Кели отиват за бургери). Най-сетне бях оставена на мира.
	За около пет минути.
	— Здрасти, Али! — ведро ме поздрави Роуан и двамата с Тор влязоха в магазина, натоварени със слама за тоалетните на котките и хамстерите. (Тъй като бях заета днес, Роуан влезе в моята роля и заведе брат ми на традиционното съботно пазаруване за домашните любимци.)
	— Хм, здрасти… — усмихнах им се.
	Мисис Мерил ме погледна — не разбрах дали изнервено или любопитно — но реших да предприема нещо.
	— Мисис Мерил — започнах аз, решавайки, че ще е по-малко изнервена от посетителите, ако узнае, че това са членове на семейството ми, а не приятелки от училище. — Това е сестра ми Роуан и брат ми Тор.
	— Оооо, здравейте! — превзето се усмихна тя на Ро и запази блестящата си усмивка за Тор. — Разговаряхме с теб по телефона, младежо, нали?
	Брат ми безмълвно кимна. Забелязах, че погледът му е прикован не в лицето, а в косата на мисис Мерил.
	— Къде сте ходили? Какво носите в тези тежки торби?
	— Слама — измърмори Тор, все още втренчен в главата й.
	_О, моля те, Тор_ — казах си наум — _моля те престани да зяпаш перуката й!_
	— Слама? — изчурулика мисис Мерил. — Такова добро момче си, а пък събираш слама?
	— Не, това е _друга_ слама — отвърна той, без да схване шегата й. — Котките акат вътре.
	Мисис Мерил изглеждаше доволна от отговора и продължи да дърдори нещо.
	Роуан леко ми се усмихна и ми намигна, след което взе да разглежда картичките.
	— Мисис Мерил се шегуваше, Тор — опитах се да му обясня и застанах встрани, защото някакъв клиент влезе в магазина.
	— Аха — вдигна рамене Тор и ме изгледа с огромните си кафяви очи.
	— Значи си имаш коте, така ли, сладурче? — продължаваше да сияе мисис Мерил, а русата кула къдрици потрепваше над брат ми.
	Изведнъж очичките на Тор светнаха и аз разбрах, че той се кани да направи нещо, което обичайно не прави — да говори. Има само една тема, която може да го разприказва — животните. А сега, след като мисис Мерил несъзнателно беше зачекнала тази тема, аз знаех, че ще изригне вулкан от думи.
	— Нямам една котка, а _пет_ — забърбори той. — Имената им са Колин и Франки и Еди и Дерек и Флъфи. Колин има само три крака, защото…
	Надявах се мисис Мерил да има пет свободни часа, защото толкова бяха нужни, за да се изброят всички пухести, люспести и перушинести същества, които живееха у нас, както и да се разкаже личната история на всяко едно от тях. За мой късмет — защото аз знаех всичко това наизуст и от начало до край — клиентът трябваше да бъде обслужен.
	— Извинете ме! — усмихнах се на мисис Мерил, минах зад щанда и се протегнах към касовия апарат (стискайки палци, че няма пак да допусна грешка).
	— Ах! Ох! Ама наистина ли? Бог да го благослови! — чувах как мисис Мерил коментира биографията на всеки представен й домашен любимец.
	— Довиждане — казах на клиента, след като си излезе със закупената картичка и точното ресто.
	Но в този миг забелязах нещо.
	Мисис Мерил продължаваше да се усмихва, но усмивката и бързо угасваше на лицето. Също така не изглеждаше съвсем захласната по сладкото ми братче. Проследих погледа й, който беше фокусиран някъде в дъното на магазина.
	Леко завъртях глава и се наведох от мястото, на което стоях, за да видя онова, което наблюдаваше мисис Мерил.
	_Може би краде! Може би лицето на Роуан наистина ще се появи в криминалната хроника, посветена на джебчиите!_ В главата ми прозвучаха думите на Кайра от предишната вечер.
	Целия ден бях толкова заета с работата си, че удобно оставих на заден план мисълта за ужасния разговор снощи. Но сега всичко се връщаше… Сега, когато гледах как Роуан напъхва картичка за рожден ден в джоба на старото си, изядено от молци, леопардово палто…


>	Глава 21.
>	Първа помощ с горещ шоколад

	Нали знаете как на някои магазини виси двустранно изписана табела ОТВОРЕНО/ЗАТВОРЕНО? Е, мисис Мерил имаше по-различна табела. Все още седях с изкривен врат, а Тор продължаваше да дърдори (за Лудия Макс — нашия престъпен хамстер), когато забелязах как мисис Мерил пристъпва назад, грабва нещо от щанда и го лепва на вратата.
	Успях да го видя, преди да го залепи — беше бял плик, на който пишеше „ВРЪЩАМ СЕ СЛЕД 5 МИНУТИ!“ с парченце старо тиксо в горния край.
	Веднага след като свърши това, мисис Мерил заключи вратата. Съвсем определено магазинът „Нещо специално“ беше затворен.
	— … всичките ми буболечки идват от… хм… — сега и Тор вече губеше ентусиазъм, разбирайки, че мисис Мерил не го слуша. Както и че изглежда много сериозна.
	— Али — каза ми тя, докато поглаждаше перуката си, точно по начина, по който Били я имитираше преди няколко минути. — Али, налага се да си поговорим в задната част на офиса. _Всички. Особено_ сестра ти…

	Отзад все още се разнасяше миризмата на изгорял електрически уред, а това правеше атмосферата още по-изнервяща и ужасна. Мисис Мерил започна да обвинява Роуан, че е откраднала картичката.
	С Тор седяхме безмълвно до вратата, сестра ми ридаеше, а мисис Мерил декламираше. Беше неописуемо кошмарно да седиш и да слушаш всичко това. Дори и килнатата на една страна перука на мисис Мерил не разведряваше обстановката.
	Роуан толкова се беше провинила, че по никакъв начин не можех да я защитя, затова единственото, което ми оставаше, бе да седя с наведена глава и да стискам утешително ръчичката на Тор с надеждата всичко да свърши възможно _по-скоро_.
	— … ами, само искам да ти кажа, че си голяма късметлийка, защото няма да извикам полицията! — чух изведнъж да казва мисис Мерил.
	_О, слава богу…_
	Погледнах бързо Роуан, но тя така ридаеше, че едва ли беше чула последното. В този момент почувствах, че ще се взривя — от напрежение цялата горях. (Виждах заглавията в местния вестник: „Момиче от Крауч Енд се взривява по време на джебчийска драма!“ Питах се, дали тази история може да се появи във вестниците, които чете мама, и да я накара да тръгне бързо към дома.)
	— Бл… благодаря ви! — пелтечех аз от името и на двете.
	— Всичко е наред, Али — кимна мисис Мерил царствено.
	Ако бях в настроение, щях да я оприлича на Кралицата майка, само че с перуката на онази певица с огромните цици — Доли Партън. Единственото, което исках в момента обаче, беше да целуна мисис Мерил — толкова бях благодарна.
	— Роуан наистина съжалява, нали Роуан? — подканих сестра си.
	Но тя беше прекалено смазана и разсополивена, за да отговори.
	— Може да съжалява, може и да не — въздъхна мисис Мерил, — но това, което е сигурно, е, че на часа трябва да напуснете магазина.
	— Благодаря ви, мисис Мерил — прошепнах аз и грабнах палтото и чантата си от закачалката на стената. Междувременно хванах за ръката Роуан, която скоро щеше да покапе пода със сълзи, оцветени с черна спирала.
	— Благодаря ви! И съжалявам! — избърборих аз и побутнах Роуан пред себе си към предната част на магазина.
	— Чао, Али, чао, миличък Тор — строго отвърна мисис Мерил, докато държеше вратата отворена, за да минем, като очевидно игнорираше сестра ми.
	— Благодаря… — продължавах да шептя и след като вратата хлопна зад нас.
	— О, Али! Какво направих! — подсмърчаше Роуан и влачеше крака по тротоара.
	_Просто направи така, че да загубя работата си_ — помислих си аз, макар, че не го изрекох на глас. В момента Роуан беше разяждана от вина и ако и аз стоварех още върху главата й, положението нямаше да се подобри.
	А и в края на краищата и аз не бях цвете за мирисане — _опитах_ се да започна работа с лъжа. И като си помислех, може би всичко това беше за добро. Още _дълго време_ нямаше да съм на четиринайсет, така че, ако бях започнала да работя в „Нещо специално“, всяка събота щях да треперя, че _може_ да ме разкрият.
	— Какво направих? — чух Роуан да повтаря едва-едва.
	Сестра ми беше дълбоко объркана — нямаше съмнение. Ами горкият Тор, който трябваше да присъства на цялата гадост? Погледнах го и видях, че и той изглежда леко шокиран.
	Веднъж баба ми каза стара рецепта срещу шок — беше нещо като силно захаросан чай, или… Ама, да оставим чая — знаех нещо по-добро.
	— Хайде! — казах аз с най-добрия си учителски глас, прегръщайки през раменете Тор и Роуан. — Събота е и вече сте ходили в магазина за домашни любимци. Тор, искаш ли да кажеш на Роуан какво правим винаги след това?
	— „Шуфда’с“! — изписука той и на лицето му (за щастие) изгря усмивка.
	— И какво правим там? — подканих го.
	— Пием горещ шоколад! — ухили се той.
	— Али, мисля, че по-добре аз да… (хлъц!) — да си отида вкъщи… — разхленчи се Роуан.
	Ползата от това, че сестра ми се беше отпуснала като парцалена кукла, бе, че можех въобще да не обръщам внимание на думите й и внимателно да я побутвам към вратата на кафенето и към масичката, закътана в далечния ъгъл.
	В този момент знаех какво е най-доброто за нея, а то беше да поседне и да дойде на себе си, преди да се приберем вкъщи. Окей, татко беше в магазина за велосипеди, а Лин продаваше прескъпи дрехи на жени с много пари, но баба бе у дома и извършваше едно от нейните „пролетни чистения“, което се случваше всеки месец, независимо, дали беше пролет, лято, есен или предколедна дандания. А аз трябваше да вкарам Роуан в ред, преди да се изправи лице в лице с баба…
	— Добре ли е тя? — прошепна момчето, което въртеше „Шуфда’с“, докато сервираше пред нас димящите чаши.
	Разбирах защо се тревожи, предвид Роуан, която беше прегърнала здраво пластмасовата торба със сламата за хамстерите, сякаш бе ароматизирана възглавничка.
	— Добре е! — прошепнах в отговор и кимнах утвърдително.
	— Мммм, това е много вкусно… — измърмори Роуан с тъничък гласец, вече малко по-спокойна, след като беше поседяла няколко минути и бе отпила от горещия шоколад.
	Даже започна да разхлабва хватката, с която стискаше сламата за хамстерите.
	Нещата се уталожваха, сестра ми започваше да идва на себе си. Реших, че вече мога да й задам ужасяващия въпрос.
	— Защо го направи, Ро? — тихо попитах, така че никой от клиентите на съседните маси, които дъвчеха яйцата и бекона си, да не чуе.
	— Аз… аз… исках да занеса картичка за рождения ден на Карла довечера, след като не мога да си позволя подарък — прошепна тя, приковала омацаните си със спирала очи в горещия шоколад.
	— Но татко щеше да ти даде пари за картичка, Роуан! — казах й. — Не сме чак толкова зле, че да не може да ти даде _толкова_!
	В този миг — олеле — ми хрумна нещо друго. Надявах се, че след пазаруването за домашни любимци, са останали някакви пари за горещ шоколад… В противен случай след около десет минути щяхме да забъркаме втората голяма каша за днес. _И_ да получим забрана да припарваме до магазините на Бродуей.
	Били нарича Тор „Детето-шпионин“ и точно в този миг брат ми оправда прякора си. Прочете мислите ми (или ме видя как тревожно гледам трите чаши с горещ шоколад), бръкна в джоба си и извади шепа монети… Уф…
	Сега, след като нямаше да се окажем арестувани, че сме пили краден горещ шоколад, можех отново да се съсредоточа върху Роуан.
	— Ро… — започнах аз. — Хм… преди… крала ли си от магазини?
	Сестра ми ме стрелна с тревожните си тъмни очи и видях страните й да пламват. Знаеше, че имам предвид лилавите очила. И мънистената чанта. И колана със звънчетата. И може би ред други неща, които още не бях видяла…
	В продължение на секунда Роуан не каза нищо, след което от нея се изля огромен несвързан поток думи.
	— О, Али! Не исках да става така! Но бях толкова нещастна с Лиза и Таша, които ме тормозеха постоянно, че… че сигурно смятах, че искам малко да се разведря с разни, нали разбираш, красиви неща, и знам колко глупаво звучи сега, но въобще не мислех какво върша, ’щото бях много напрегната, а и сега сме толкова бедни, че не можех да искам допълнителни пари от татко, така че — о, боже — откраднах разни работи… и не мога да повярвам, че съм го направила, и моля те, не казвай на татко, моля те!
	Докато умът ми беше зает да преработва новопостъпилата информация, Роуан изглежда за пръв път забеляза, че Тор е с нас.
	— О, Тор! — извика тя и очите й отново се насълзиха. — Миличък Тор! Трябваше да видиш всичко това! _Ужасно_ съжалявам!
	И главата на брат ми се оказа в зловеща хватка, тъй като сестра ми почти го умъртви в прегръдката си. Знаех, че сигурно се чувства много зле, с нея и с Лин сме се разбрали да спестяваме на Тор лошите неща, тъй като е мъничък и така нататък. Но колкото и зле да се чувстваше, налагаше се скоростно да разтворя ръцете й, преди личицето на Тор да е посиняло.
	— Добре съм! — успя да каже брат ми, след като сам се освободи от мечешката й прегръдка.
	— Ядосан ли си ми, че съм такава идиотка? — примигна умолително Роуан.
	Тор вдигна една салфетка от масата, леко нацапана с горещ шоколад — и обърса подсмърчащия нос на сестра ми.
	— Тези момичета, за които говориш — тормозят ли те? — попита я, като очевидно имаше предвид забележката й за Таша и Лиза.
	Роуан кимна.
	— И ти си крала неща, защото си се чувствала зле?
	Роуан отново кимна.
	— Ами много, много лошо е да тормозиш някого, но и краденето е много лошо.
	— Знам — измънка Роуан.
	— Трябва да обещаеш, че _никога_ повече няма да правиш така — простичко каза брат ми.
	— Да, имам предвид, няма! — заяви Роуан, и разтреперано му се усмихна.
	— _Никога!_
	— Никога, честен кръст! — прошепна сестра ми, докато човъркаше с пръст леопардовото си палто.
	— Добро момиче.
	Ама че работа!
	Винаги съм си мислела, че Тор ще стане учен, който ще се занимава с дивия живот на планетата, с екваториалните мравояди и прочие, но след днес ми се струва, че спокойно може да започне работа в рубриките „Съвети на психолога“ в списанията, които чета.
	— Готови ли сме… да се прибираме? — попитах Роуан, която изглеждаше вече почти нормално, като изключим зачервените очи и нос. Но това винаги можеше да се обясни с простуда, бубонна чума, или нещо от сорта.
	— Мда, готова съм — отвърна сестра ми и си пое дълбоко дъх.
	— Сигурна ли си, че не искаш да кажеш на баба? — колебливо попитах. — Поне за тормоза в училище?
	Роуан поклати глава.
	— О, не! Веднага ще каже на татко, а не искам да го тревожа! А и нали Лин мисли план…
	Кимнах в съгласие и _наистина_ силно стиснах палци под масата.


>	Глава 22.
>	Хитрият план на Лин. И моят

	Въпреки всичко (и въпреки че баба и татко бяха леко подозрителни по повод това колко любезно и прекрасно се държим една с друга), уикендът мина доста приятно.
	След като се прибрахме вкъщи, трябваше да поизлъжем баба за моята работа. Тъй като усетих, че левият ми клепач започва издайнически да потрепва, бързо скалъпих една версия, според която не съм разбрала, че изпитателният ден ще се състои само от няколко часа, а на всичкото отгоре съм допуснала толкова грешки с касовия апарат и съм изгорила електрическата кана, че едва ли ще ме вземат на постоянна работа (което си беше самата истина).
	При тази вест баба, която беше коленичила и почистваше шкафа под умивалника, се изправи, шумно свали от ръцете си жълтите домакински ръкавици и ми каза направо:
	— Ами, Али, ти и без това не си достатъчно голяма, за да работиш, нали така?
	Опаа, дотук с илюзията, че никой в семейството ми не се е усетил.
	— Знам, че се опитваше да намериш работа, за да помогнеш на баща си — продължи тя с всезнаещ поглед. — Но смятам, че така, както е станало, е най-добре, не мислиш ли?
	Кимнах и тръгнах да се изнизвам от кухнята. Почувствах се леко изнервена, защото не исках мисис Рентгенови очи да влезе в главата ми и да разбере тайните на Роуан.
	След това с Тор и Ро изведохме Уинслет и Ролф на дълга, дълга разходка из Хайгейт Уудс (кучетата бяха безмерно щастливи, макар че връщането дойде малко в повече не късокраката Уинслет, та се наложи с Роуан да се редуваме да я носим).
	Същата вечер Ро отиде на купона на Карла, облечена — както забелязах — с люляковата блуза с пеперудата и с някои по-стари дрехи, беше се отказала от розовата пола, чантата и т.н. (Също така не носеше кадифените чехли, но само защото бяха оплескани с кал. _Бях_ я предупредила през деня, че не е добре да гази с тях из гората, но тя не ме послуша…)
	Върна се рано от купона. На следващия ден, докато с Лин и Тор играехме с Роуан на „капан за мишки“ (любимата игра на брат ми, макар че доста се разстройва, когато накрая мишката падне в капана), Ро сподели, че не се е забавлявала на купона, заради _всичко_ случило се.
	Лин — която вече беше наясно с инцидента от предния ден, тъй като аз настоях Роуан да й разкаже — се смя много и се държа прекрасно със сестра ни. Но не каза нищо за своя план за действие, а и аз реших да не я притискам в момента.
	Така премина уикенда, като накрая завърши с чудесната новина, че татко е продал четири велосипеда на едно семейство и вече може да плати купчината сметки.
	Но след това дойде понеделник сутрин и нещата не бяха никак чудесни. С Роуан вървяхме заедно към училище и не продумвахме дума. Ро — ’щото знаех, че я очаква още един ужасен ден в чудене какви ли мъчения ще измислят двете кучки Лиза и Таша, аз, ’щото знаех, че тя си мисли точно това.
	Когато стигнахме до сградата на училището, я изгубих от поглед и тръгнах към залата за събрания. (Нали знаете, от вас се очаква да си седите при класа си. Кой знае защо…) За миг отклоних вниманието си от тревогите около Роуан, защото докато си проправях път между редовете, видях, че Кайра седи между Кло и Джен. И за голяма почуда не изглеждаше, че Кло иска да я убие.
	— Как е сестра ти? — попита ме Санди, а другите ми приятелки се наведоха да чуят със загрижени погледи.
	— Добре е — бързо кимнах, виждайки, че мистър Башир — директорът — се насочва към трибуната.
	Всички се изправихме, преди злобната ни класна мисис Фишър да ни хвърли убийствен поглед.
	— Какво става с _тях_? — прошепнах на Санди с поглед вперен в трибуната.
	Но тя разбра въпроса ми. Имах предвид, че да видя Кайра, която щастливо седи сред приятелките ми, беше толкова необичайно, колкото да видя как мама ни приготвя вечеря вкъщи (ще ми се!).
	— Кло казва, че Кайра била окей, нали разбираш? След като помогнала, когато сестра ти се беше заключила в мъжката тоалетна — прошушна Санди толкова тихо, че само ултразвуков радар, или най-добрата й приятелка можеха да доловят какво казва.
	Е, поне едно добро нещо се беше случило покрай трагедиите на Роуан. Може би вече ще бъде възможно да каня Кайра на момичешките киновечери…
	Не можехме да си шепнем повече — мистър Башир започна словото си. Честно казано, той е доста готин — милион пъти по-готин от скапани учителки като мисис Фишър — но въпреки това винаги задрямвам по време на събранията. Понякога се пробуждам на някоя от шегите му (обикновено са доста тъпи, но и доста симпатични, предвид, че е даскал), а понякога се случва да каже нещо интересно (като например „Ще има танцова забава“, или „Парното не работи, така че, ако температурите са много ниски, ще свършим училище по-рано“, или друга някаква приятна новина).
	Днес обаче наистина се събудих. Ама _наистина_. И то беше, защото мистър Башир започна да говори за… _тормоза_ в училище. Слушах го как разказва, че има информация, че в други училища в района проблемът с тормоза сред учениците е наистина сериозен и как там наказанията за оказан тормоз са много тежки. После заяви, че не е чувал за тормоз в нашето училище напоследък, но ако чуе, ще се наложи да действа толкова строго, колкото и другите директори.
	Усетих как Санди ме ръчка с пръст по крака и й кимнах в отговор. Това, което мистър Башир казваше, беше чудесно. Сега дори заговори как хората не бива да бъдат тормозени, само защото са различни от повечето. Не споменаваше имена. Ужасно исках да се огледам в залата, за да видя лицата на Лиза Дийн и Таша Франклин, но не смеех.
	_О, Боже!_ — помислих си. — _Нека да разберат посланието, ако имат малко акъл в главата си…_
	С Роуан тъкмо се канехме да поемем към дома за обяд, когато чухме Лин да ни вика.
	— Почакайте! — бързаше към нас най-голямата ни сестра, изоставяйки назад приятелите си.
	— Няма ли да закъснееш за обяда в училище, Лини? — попита Роуан. — Няма да успееш да заемеш хубава маса.
	Лин помаха на приятелките си Мери и Надя, които продължиха без нея.
	— Не. Мисля днес да обядвам с вас вкъщи за разнообразие — вдигна рамене тя.
	Ау! Тази история с Роуан наистина беше променила нещата. Не само че Лин заряза компанията си, за да дойде с нас, ами и не се раздразни, че Ро я нарича с пълното й име.
	— Е, Роуан, как беше днес с Лиза и Таша?
	— Мисля, че нормално — отвърна тя, като ни следваше сред потока коли. — Засякох ги няколко пъти, но те не ми обърнаха внимание.
	— Това е доста добре, нали? — усмихна се Лин.
	— Доста по-добре, отколкото да те блъскат в тоалетната — намесих се аз с надеждата да разсмея Роуан.
	И тя наистина се разсмя — за първи път от _година насам_.
	(Е, може би от седмица насам, но _изглеждаше_ като година.)
	Лин доволно ме погледна.
	— Хей, Лин — зададох аз въпроса, който напираше в мен цяла сутрин. — Да не би да имаш нещо общо с днешната реч на мистър Башир?
	— Естествено! — отвърна тя. — Разговарях с него в петък следобед и му разказах какво се случва с Роуан, но също така му обясних, че тя е много уплашена да не би да създаде грижи на двете тъпачки. И измислихме план той да изнесе реч по този въпрос днес. Нали разбираш — да ги посрами, без да ги назове — или поне той го нарече така.
	— Но защо не ми каза какво сте намислили? — попита Роуан неразбиращо.
	— Защото като те знам, си помислих, че ще се побъркаш — обясни Лин. — Че ужасно ще се притесниш и няма да идеш на събранието.
	_Съвсем вярно_ — помислих си аз. — _Но все пак поне на мен можеше да разкрие тайната…_
	Нямаше обаче да се заяждам на дребно, не и когато изглеждаше, че планът е проработил. Все още беше рано да се каже, но ако Лиза и Таша не бяха обърнали внимание на Роуан днес, особено след поведението им в петък, това _трябваше_ да е добър знак.
	— Благодаря ти, Лини! — примигна Ро.
	О, нали нямаше отново да се разплаче?
	— Почакай — каза Лин и спря на място.
	С Роуан се почудихме какво става.
	— Ето, така е по-добре! — ухили се Лин, след като се протегна и махна ластика от конската опашка на Роуан, така че косата й падна свободно по раменете. — Така повече приличаш на себе си! Като се приберем, можеш да си сложиш онези тъпи шноли с пеперудите, така че хората да те разпознават…
	Вместо да се усмихне, Роуан нещо се стегна от забележката на Лин.
	— Какво има? — смръщих се аз.
	— Просто се сетих… тези новите шноли… както и другите неща… са…
	— Крадени? — предположих аз.
	Е, знам, че беше малко рязко, но все пак някой трябваше да го каже, след като Роуан не събираше сили да го направи сама.
	— Да, точно така — кимна тя, очевидно разсъждавайки върху думата. — Ами, всички тези неща са в една чанта под леглото ми. Какво да ги правя? Не мога да ги нося!
	Окей, днес Лин беше свършила страхотна работа за Роуан. Но сега беше мой ред да измисля някоя великолепна идея.
	— Хайде — казах аз, докато крачех покрай магазините към пощата.
	— Какво хайде? — попита Лин, която вървеше след мен.
	— Нали си спомняш откъде си вземала тези неща? — обърнах се към Роуан.
	Тя кимна разтреперано.
	— Тогава ще купим големи пликове и марки — заявих аз, — и в обедната почивка ще опаковаме всичко и ще го изпратим обратно. Ще напишем и извинения.
	Роуан ме изгледа леко разтревожено.
	— Не е нужно да ги подписваш, глупаче — ухилих се аз. — Ще го направим анонимно.
	— Али — засия Лин, — това е най-прекрасната идея!
	Е, за всяко нещо си има първи път, а със сигурност Лин ме хвалеше така за първи път в живота ми.
	Но не се радвайте прибързано. След като малката драма на Роуан отшумя, всичко в семейство Лав тръгна постарому. Татко успя да изплати сметките и всички ние продължихме да се стискаме, ама не супер много. Роуан започна да носи отново абсурдните си дрехи и прически, а за щастие Лиза и Таша престанаха да я гледат мръсно. След като за няколко дни беше най-добрата, мила и дружелюбна голяма сестра, Лин пак се превърна в намусеното същество, което критикуваше Роуан за кулинарните й (скапани) експерименти и никога не ме хвалеше за каквото и да било.
	Като говорим за Лин, трябва да свърша нещо… Скоро ще се върне от съботната си работа и се налага да изгоня от стаята й самозаселилите се домашни любимци. Забравих вратата отворена, когато преди известно време се промъкнах да си взема химикалка, за да напиша всичко това, и разни космати същества се възползваха и се разположиха върху чистичкия й юрган, за да подремнат.
	Олеле — твърде късно е… Вече я чувам как се качва по стълбите. И сега ще крещи на Уинслет да остави сутиена й на мира, и то ВЕДНАГА!
	Ето — Уинслет трополи надолу по стълбите, а Лин препуска след нея и ръмжи. (Лин, а не Уинслет, ако се чудите.)
	Мила родна картинка…


	ПП1: А поуката от всичко е… ако някой ви тормози, трябва да предприемете нещо. Дори и това да означава да си представите как онзи, който ви тормози, седи със свалени гащи в тоалетната. Нали сега вече се чувствате по-добре?

	ПП2: Надявам се баба да не прочете това. Веднага ще ми каже: „О, Али, как можеш да говориш такива _отвратителни_ неща?“. А отговорът е… мога!
