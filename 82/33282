P>
	Ще забравим ли всичко и ние
	както други по пътя си нов
	и морето с вълна ще изтрие
	всяка стъпка от нашта любов?

	Ще забравим ли някога дните,
	през които бе слънцето бог
	и разсичаше с меч висините
	като съдник сияен и строг?

	Ще забравим ли вечер луната
	чула тайните наши слова
	и вълшебния дъх на тревата,
	сплела пръсти под твойта глава?

	Ще забравим ли даже балкона,
	дето рожба люлееше ти
	и за първи път виждах мадона
	толкоз жива със земни черти?

	Ще забравим ли? Да, ще забравим
	този стоплящ сърцата пожар
	ако в снежната вечер оставим
	да угасне сърдечната жар.
P$
