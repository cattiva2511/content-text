	— Ало! Простете, Етажерков на този номер ли се обажда?
	— Етажерков е, моля.
	— Иване! Сега ще се изненадаш адски! Обажда се… Елисавета!
	— Хм. Представете си, не се изненадвам адски, просто нямам честта; не съм се сблъсквал с никаква Елисавета на този свят.
	— Но ние не сме се сблъсквали! Иване… Ние пеехме заедно в хора! Допреди година само, хор „Свежа китка“!
	— Имаше някаква китка… Във всеки случай, не толкова свежа.
	— Както да е, но ти би трябвало да си спомниш за мен!
	— Питам се как. Този хор съдържаше четиридесет юристки, опаковани все по един и същ начин!
	— Невероятно е… Та ние сме живеели в един и същ квартал! Дори прозорците ни бяха един срещу друг!
	— Не. Срещу прозореца ми имаше площад.
	— Именно! От другата страна на площада беше нашият прозорец!
	— Дявол знае, колко прозореца е имало отвъд площада)
	— Това е вече кошмарно… Та ние сме дори съученици!
	— Ясно. Имате грешка в набирането на номера. Аз не съм ученик.
	— О! Но кой е казал, че си ученик!? Всичко това беше преди двадесет години, разбира се!
	— Извинете, добре ли сте със здравето? Отначало докрай аз съм учил в мъжки пансион! Искате да ми внушите, че някой от съучениците ми е носил името „Елисавета“ ли? Не! Не би и могъл! Н’ес па?
	— О, биен сюр… Но ти би могъл да погледнеш това „съученици“ в по-широк смисъл! Би могъл да си спомниш съседния женски пансион, със същото обучение!
	— Странно е. Нашият пансион обучаваше огнеборци. Вашият със същото обучение ли беше, ало?
	— Горе-долу…
	— Горе-долу всичко стана ясно като вода при 200 градуса!
	— Защо говориш така, Иване? Пансионът за детски възпитателки, редом до вашия! Колкото до аналогия в обучението — и на нас ни омръзваше да слушаме каква коварна играчка е кибритът в ръцете на детето… Жестоко е да не си спомняш тези неща!
	— Може да е жестоко, можете да ме наречете Цербер или Минотавър, но аз не си спомням времена, когато гасенето на пожари и заучаването на песнички са били професии-близнаци!
	— Да… Не си жесток, прекалих. Та ти беше най-безобидното момченце в забавачницата! Нали те наричахме Ванчо Биберона… Баба ти все за ръка те водеше сутрин…
	— Един момент, като че имаше нещо такова…
	— Преди туй пък се срещахме в градината до езерото — ти в синя, а аз в розова количка. Още ме напушва смях, като си спомня как започваше да плачеш, когато ти се изплезя от моята количка…
	— Стоп! Извинете, в Първа градска болница ли сте родена?
	— В Първа, естествено!
	— В стая номер 17?
	— В стая номер 17!
	— На 14 февруари 1934-а, в осем сутринта!
	— Но разбира се! В осем и четвърт сутринта…
	— Елисавета!!!
