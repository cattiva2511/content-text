	Вдън гората, в една пещера, живеел змей. Когато бил млад бил много бърз и силен и всички му се възхищавали. Той обичал да вози деца на гърба си, а те му носели всякакви вкусотии. Но когато остарял все се хвалел и постепенно всички се отдръпнали от него.
	Един ден, както си летял и скучаел, се спънал в лъчите на Слънцето.
	— Къде си се разпростряло? — ядосал се той.
	— Извинявай — казало то — не те видях.
	— Хайде да се състезаваме! — казал змеят — Ще обикаляме земята и ще видиш, че съм по-бърз от тебе!
	— Но всички знаят, че Земята обикаля около мене! — възпротивило се Слънцето, но все пак се съгласило, уверено, че ще спечели.
	Змеят разперил криле, напомпал гърди и полетял. Слънцето леко и елегантно се понесло до него. Летели с такава скорост, че на Земята шеметно започнали да се сменят денят и нощта. Когато се стъмнявало, хората си лягали, а когато се съмвало, отивали на работа, а децата излизали да играят по площадките.
	Отначало им било интересно, но след това тази бърза смяна на ден и нощ им омръзнала и решили да ги спрат. И тъй като змеят бил известен с апетита си, му сготвили вкусни ястия и подредили голяма трапеза. На масата поставили бира и сок. Започнали да веят с ветрила, за да стигне миризмата до него. Минал змеят край тях и така вкусно му замирисало:
	— Ох, как ми се доядоха пържоли и кюфтенца! — тежко въздъхнал той и се спуснал над земята, съзрял бирата и сока, осъзнал колко е гладен и жаден, настанил се удобно и хубаво се натъпкал.
	Когато се опитал пак да полети, не успял, понеже търбухът му се бил надул и го дърпал надолу. Легнал и заспал, като похърквал силно.
	А в това време Слънцето продължавало да лети. Събрали се хората на съвет да решат как да го спрат. И тъй като то нямало приятелка, решили да му намерят. Обадили се по телефона на най-красивата звездичка — Зорница. Шивачките й ушили красива златна рокля, купили й най-красивите сандали, а гримьорката й сложила златни сенки и червило, лакирала й ноктите на ръцете и краката й.
	И уж случайно Слънцето я срещнало. То било поразено от красотата й, завъртяло се около нея, направило с лъчите си люлка и я залюляло. След това от златарския магазин и купило пръстен с диамант, паднало на колене и й предложило да се омъжи за него.
	Направили голяма сватба, а змеят летял наоколо. Родили им се много деца, но всичките били звездички. И понеже всеки от тях се гордеел с красотата си, за да не се засенчват, Слънцето излизало на разходка през деня, а звездата Зорница — нощем.
