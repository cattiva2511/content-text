P>
	Далечна болка се обади
	и ми напомни, че съм жив.
	Бе сякаш стих от Леопарди,
	но може би бе друг мотив.

	Сънувах някакви неясни,
	неразплетаеми слова,
	куплети дъхави и сластни
	като косената трева.

	Звучаха странно стиховете.
	Прокрадваха в сърцето скръб.
	Навярно плачеше поета
	над някой минал образ скъп.

	Четях в забрава, в упоение
	и както спях насън открих,
	че аз съм този, който стене
	над неродения си стих.
P$
