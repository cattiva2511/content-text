P>
	Две палми сенчести растяха
	сред пясъчен пустинен зной
	и рай божествен сякаш бяха
	за морни пътници безброй.

	Под тях извираха фонтанно
	прохладни гейзерни води
	и сплитаха се непрестанно
	към тях отправени следи.

	Кервани, птици и животни,
	подобно божи небосклон,
	по равно — бедни и имотни
	деляха хладния подслон.

	Но после някой ненаситен
	заграби палми и вода
	и даже пясъкът пустинен
	реши да вземе за беда.

	Запали джипа в маранята
	и хукна в пясъчната шир,
	но в миг закъсала колата
	и там намерил вечен мир.

	А двете палми пак простират
	сред зноя сенчести листа
	и хладни гейзери извират
	за всички жадни по света.
P$
