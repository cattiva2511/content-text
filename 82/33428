	Откакто Иван Иванов се пресели в столицата, вече три години, не бях го срещал никакъв. А бяхме големи приятели.
	Този път идех нарочно, за да го видя.
	Позвъних, от апартамента се чу обичайното раздвижване и вратата се открехна на около педя. Нейде откъм горния й ъгъл ми се усмихна някакъв мултипликационен етюд на глава.
	— Тук ли живеете, другарю?
	— Да, другарко — подчерта с театрален сарказъм етюдът от горния ъгъл. — Какво ще обичате?
	Разбрах. Това нещо фактически бе жена.
	— Тук е малко тъмно, простете…
	— Простих ви още като ви видях. Нуждаете ли се от друго?
	— Търся Иван Иванов.
	— Иван Иванов ли? Хи-хи-хииии!… Добре, добре. Търсете го. Само че научете звънците на Иван Иванов — защо звъните веднъж!
	Изчаках ехото от експлозията на вратата да отиде и се върне от дванадесетия етаж и натиснах копчето два пъти.
	След обичайното раздвижване (интериорно) вратата отново се отвори, този път изцяло. На мястото й застана доста млад човек, геомилевски тип, с тази бележка, че лицето му имаше танталовски уморен израз.
	— Иван Иванов търся.
	— Звънете три пъти — въздъхна младият човек.
	Почувствувах стягане в някакъв неподозиран вътрешен орган.
	— Моля ви, Иван Иванов вкъщи ли е или не е!
	— Не е.
	— А на кого да звъня три пъти… На Дядо Мраз ли!
	Навярно под влияние на вътрешния орган гримасата ми е внушавала нещо истински затрогващо, защото младият човек по особен начин трепна и дори стана най-неподправено любезен.
	— Иван Иванов не е в къщи, но ако имате да му предадете нещо, можете да разчитате на мен… Той ми е нещо като дядо.
	— А! Значи Цеца се е развела с Коко и вие сте вторият й мъж!
	— Цеца се разведе с Коко, но аз не съм мъжът й.
	— Как не сте? Ей-сега казахте, че Иван ви е нещо като дядо!
	— Вижте какво… Аз съм съпруг на другата му дъщеря, доведената. Соня.
	— Какво! Кой е довел тази Соня?
	— Как кой? Майка й, разбира се. Сам имахте удоволствието…
	— Призракът, който отвори, е жена на Иван — така ли!!! Слушай, ей… Младежо!
	— Моля, не крещете така… Вече четири месеца не е жена на Иван, успокойте се.
	— Но значи е била! Значи, той все пак се е развел с кака Елена, която беше най-безобидната женица на този свят!
	— Пак ви моля, не крещете по този ужасен начин. Хм, какво ми трябваше да отварям…
	— Извинете, къде е сега Цеца? Повикайте, ако обичате Цеца — първата, истинската дъщеря на Иван!
	— Как така ще повикам Цеца? Най-напред, това не е удобно, какво ще помислят… Вие, впрочем, защо не си я повикате?
	— Тоест, да позвъня четири пъти ли, моля?
	— Тоест, вие дори не знаете, че Цеца се пресели в таванската стая! Проверете горе, на вратата й написано „Ц. Салтарелли“.
	— Аз не търся това лице!
	— Разбира се, това лице търсите, но изглежда сте от провинцията и кой знае откога не сте идвали тук. Както и да е.
	— Какво е това „Салтарелли“! Нали Цеца е омъжена за Коко!
	— Беше. След което се омъжи за Салтарелли.
	— Кой е този Салтарелли…
	— Салтарелли е италианец, толкова ли не ви сече пип… Мозъка, искам да кажа. Техник някакъв, идваше в предприятието й, когато монтираха италианските машини.
	— Как така… Но Цеца е инженер!
	— Но Салтарелли е италианец!
	— Италианец, а се завира по българските тавани!
	— Завираше се около седмица. Сега се завира по италианските.
	— А тя?
	— То си е нейна работа. Чака го…
	— Да… Всъщност, не! Тук има нещо не в ред. Да започнем отначало. Моля ви много. Вие кой сте, най-напред.
	— Аз съм Жоро — каза стеснително младежът.
	— И сте вторият съпруг на втората дъщеря на Иван.
	— Да, на Соня.
	— Е, какво търси тук в такъв случай страшилището, за което се звъни веднъж? Иван вече е разведен и с нея, както разбрах!
	— Той се разведе с нея, но тя се омъжи за Коко.
	— Тоест, за бившия мъж на Цеца…
	— Именно.
	— Един момент. Къде е, моля, Петко, синът на Иван?
	— Петко напусна апартамента още щом се разведе със Соня!
	— Как! Собствено, да… Е, къде е Петко сега?
	— Добре — вече с нарастваща досада отсече младежът. — Щом съм толкова удобен за вас като информатор, ще ви кажа и това… Петко се ожени за Марта, в смисъл, сестрата на Соня, и си живее при нея! Къде другаде искате да бъде Петко…
	— А сестрата и майката на Марта живеят тук, така ли?
	— Тук.
	— Стоп. Това не може да бъде. Казахме, че Иван Иванов се оженва за майката на Соня и Марта…
	— Да.
	— Тоест, синът му Петко и дъщеря й Марта автоматически стават… Знаете ли какво!
	— Брат и сестра, искате да кажете. Само че грешите, не стават. Петко и Марта се оженват, когато майка й е вече съпруга на Коко. Ясно ли е?
	— Благодаря ви… Изглежда, в такъв случай, вашият жребий е най-оскъден: това със Соня е първият брак за вас, нали?
	— Първият ми брак бе с Марта — каза замечтано Жоро. — Марта е един ангел… Жалко, че разбирам това едва сега.
	Мозъкът ми заработи в утроен темп. Не, всичко това не можеше да бъде толкова съвършено… Тук непременно, непременно трябваше да има някакъв вакуум!
	— Извинете, Коко бил ли е някога съпруг на Марта, респективно — на Соня?
	— О! Разбира се, че не! Той няма тази интелигентност, най-напред…
	— Отлично! А Петко бил ли е съпруг на… Не, не, така ще се объркам. Дайте да опростим. От една страна имаме: Иван Иванов, Коко, Петко, вие и Салтарелли; От друга: Цеца, Марта, Соня и онова изкопаемо…
	— Вие сте изкопаемо… Поне разсъждавате като такова — каза някак замечтано Жоро и се прибра в апартамента.
