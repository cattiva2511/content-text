P>
	Мълчиш, страх те е да се върнеш.
	Страхуваш се като котка,
	Напуснала случайно дома си.
	Страхуваш се живота
	Да не обърка реда си.
	Мълчиш, страх те е да решиш.
	Страхуваш се като цвете,
	Цъфтящо във време определено,
	Страхуваш се от пътеките —
	По непознати да не поемеш,
	Своя свят като чаша да не обърнеш
	И живееш объркана
	В ежедневия скучни,
	Страхът да не сбъркаш,
	Нищо да не се случи.
	Страхуваш се просто да не сгрешиш.
	И пиеш вода престояла,
	Отдавна наточена,
	А си толкова зажадняла
	За свежестта на живота.

	Не се страхувай. Искам да си щастлива.
	Не мълчи. Прочети душата ми
	В разпилени навсякъде страници,
	Събери ги. Прочети ги ревниво.
	И допиши върху белите сама
	Каквото поискаш — без граници.
	Животът ми живян досега,
	Неспокоен, забързан и раздвоен,
	По маратонки, дънки и яке
	Погледни, приеми и без страх
	Нарисувай новия ден
	И да изсъхнат боите почакай.
	Без страх приеми любовта ми:
	Егоист съм — само тебе обичам,
	И съм нахален — докрая.
	Жадна, до препиване пий от водата,
	Ще препия и аз — обичай ме,
	А Господ нека си хвали рая!

	Ако искаш, докрай ме прочитай,
	Ден по ден ме разнищвай,
	Търси ме и ме намирай,
	Забравяй ме и преоткривай,
	Разкрий ме докрая.
	И чак тогава:
	Като искаш — остани
	Или си тръгни.

@@	май 1999 г.
P$
