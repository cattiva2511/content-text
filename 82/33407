P>
E>
	На Лъчезар Гановски
E$

	Животът си отива тихо и спокойно,
	Без да бърза, всичко се прибира
	И накрая се превръща само в спомен.

	Отива си животът — като илюзия,
	С надеждата, че си живял,
	И дните пишат трудното „ненужен“.

	Животът си отива с уморени стъпки,
	Безмълвен, свил света в юмрук,
	В якето на ежедневни кръпки.

	Късметът си отива даже без сбогуване,
	Никога приятели не сме били,
	Затова навярно и не ме ревнува.

	Съдбата си отива объркана, смутена,
	Нелепо изиграхме тъжната игра,
	Пътищата наши свършват разделени.

	Щастието все го няма, а го търсих,
	Намерих го, но се оказа кратко
	Като красивите неща — всичко свърши.

	А приятелството — вярно е, остава
	В разстоянията, в пътеките на времето,
	Но когато дойдат дните на разделите,
	С тъгата здрачна тихо ни забравя.

	Любовта — красива и кокетна дама —
	Не си отива, тя остава нежна в нас —
	Като силните неща — до сетния ни час,
	Неразделни в една несподелена драма.

	Затова да не направиш страшния компромис
	С това, с което си живял, мечтал,
	Щом достатъчно си дал, не взел, без ритуал,
	Животът си отива и остава спомен.

@@	март 1999 г.
P$
