	— Честито — каза бръснарят, след като седнах.
	— Благодаря — отговорих. — Сега остава да започнем.
	— С кое? — сепва се той.
	— С бръсненето.
	— О… Колко сте прав наистина! Простете, простете. Дори не съм ви сложил кърпа още. Хм, ама че разсеяност. Е, как ще искате да ви подстрижа?
	— Искам да ме обръснете.
	— Ох, ох, ох… Да, естествено. Как ще искате да ви обръсна?
	— Внимателно.
	— Да, да… Разбира се, че внимателно.
	— Един момент. Какво правите?
	— Как „какво“? Нали трябва да се наточи инструментът, за да реже по-гладко!
	— Прощавайте. Попитах, защото за първи път наблюдавам да се точи гребен.
	— Но аз гребен ли точа?… Ама че дявол, гребенът е… Всъщност…
	— Всъщност, наточете бръснача си.
	— Разбира се… Разбира се. Извинете.
	— Ало!
	— Какво е това „ало“? Аз да не би да съм телефонна слушалка, че така крещите в мен!
	— А аз не съм закачалка за каиш! Ама че идея — да точите бръснача във вратовръзката ми!
	— Моля… Никой не е споменавал, че сте закачалка. Хм, я виж ти, как ме заблуди тази вратовръзка! Аз тази сутрин малко…
	— Ало!!!
	— Извинете, телефонист ли сте?
	— Не съм! Но няма да ви позволя да ме вземате и за кренвирш!
	— Моля, кой ви взема за кренвирш?
	— Защо тогава мъкнете този казан с вряла вода към мен!
	— Защото има нареждане бръсначът да се дезинфектира във вряла вода, ей затова! И аз мога да крещя ако е за работа!…
	— Да, но вие можехте да пренесете по-лесно бръснача си при казана, вместо да се задъхвате като въглищар с тези тридесет килограма!
	— Аз пък ще кажа, че вие се задъхвате! От много приказки! Още един като вас и… Да занеса бръснача ли казвате? Е, да — а защо не го казахте по-рано? То и аз тази сутрин малко…
	— Добре. Ей сега ще ви казвам поред. Най-напред отмъкнете този парен котел на мястото му, за да се получи някаква видимост.
	— Ще го отмъкна, спокойствие. Ето… Аааааааау!!!
	— Простете, вие ли изревахте така сполучливо като леопард?
	— Аз изревах! И сега пак ще изрева! Защото с вашите капризи ще ме направите инвалид! Защото хванах тенджерата вместо за дръжката — направо за водата!…
	— Хм. Любопитно е кога ще хванете което трябва, за да започнете най-сетне.
	— С кое? — сепна се той.
	— С бръсненето.
	— Ей сега! Моля… Е, как ще искате да ви подстрижа?…
