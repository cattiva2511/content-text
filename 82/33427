	Намереното коте не беше като другите. В израза си то имаше нещо арогантно, което веднага заинтригуваше. Двете момчета начаса оцениха това и решиха да го отгледат тайно в избата на Пепо, а след това да го предложат в някой филм.
	На втория ден пролича, че самотата в избата не влияе добре на жизнения тонус на котето. У него се забелязаха признаци на анемия. След внимателно обмисляне на нещата, бе решено то да се премести в апартамента, с довода, че от училище е наредено на всеки третокласник да отгледа по едно животинче вкъщи.
	Вечерта родителите на Пепо попитаха защо все пак е нужно това и той отговори, че така искали от училище: трябвало да се наблюдават всички прояви на котето, всички навици, които то придобива в процеса на своя растеж, да се записват и после записките да се предадат в училище.
	„Аха — кимна бащата към майката, — искат да възпитат наблюдателност у децата. Като че им оставят време за това… То е ясно, че ние пак ще свършим тази работа.“ След това той попита даден ли е срок за това нещо и Пепо отговори, че срокът е точно един месец. (Бе решено следващия месец котето да се пресели у Рашо.)
	В края на уговореното време бащата повика Пепо и му даде да препише със собствен почерк следните отметки:
C>
#	Характеристика на котето Росини, отгледано и наблюдавано от Петър Пеевски, ученик от III-д клас
	1. Котето показа благороден, чисто домашен нрав. Очакванията за атавистични инстинкти на звяра не се оправдаха. Те се наблюдаваха само аналитично, при изолирани обстановки.
	2. На отделните видове дразнители котето реагира както следва:
	а) При завързана за опашката му консервна кутия от размер, съобразен с ръста на животното, то си даваше вид, като че нищо не се е случило, което несъмнено е показател за доверие в околните: то съзнаваше, или подсъзнаваше, че този, който е поставил кутията, ще се погрижи да я свали отново.
	б) Вкусовите предпочитания на котето се оказаха практически неограничени. То консумираше буквално всичко — от маринована капия до препарат „Синпро“.
	в) Интересни впечатления породиха опитите с различен вид музика. Леките съвременни жанрове котето просто отбягваше. Това, което безусловно поглъщаше цялото внимание на животинчето, бе стилът на безсмъртния Росини. Когато в спалнята звучеше „Крадливата сврака“ или финалът на „Вилхелм Тел“, а котето се намираше при затворена врата отвън, то бе неудържимо, а и опасно за леките неща наоколо — дотогава, докато не му се осигуреше най-пряк достъп до радио-грамофона.
C$
	Надолу следваха още седем аргументирани точки. Пепо търпеливо преписа всичко, така необходимо за другия ден. Но тъкмо тази вечер той трябваше да се върне с ужасно подут крак, който направо изключваше посещение на училището поне три-четири дни…
	Тогава се получи най-лошото.
	Въпреки необоснованите и малко неясни протести на сина си, сутринта бащата взе вече съвсем оформените наблюдения и ги занесе на класната.
	Когато вечерта се прибра, той носеше на замръзналия в очакване на бурята Пепо нова рибарска пръчка.
	— И друг път да не лъжеш — каза бащата усмихнат. — Иначе, другарката Люлякова е особено доволна от интересната ти инициатива. Още днес ще я постави като задача на всички в класа…
