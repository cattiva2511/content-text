P>
	До столичния подлез „Плиска“
	живееха пет кучета добри
	и сняг ли вее, дъжд ли плиска
	играеха на кучешки игри.

	Но всеки пес бе пес различен
	на вид и цвят, прекрасен и напет,
	един бе само по-невзрачен,
	нещастно малък, куц и разноглед.

	Без ропот там, на тротоара
	лежаха кротко,въпреки шума
	и взряни в бързащите хора
	посрещаха поредната тъма.

	Наблизо будки неугледни
	красяха стоки с евтина цена,
	а хората, макар и бедни,
	на кучетата носеха храна.

	Измина време, разрушиха
	бедняшките сергии изведнъж,
	но кучетата продължиха
	да чакат хората сред сняг и дъжд.

	Коли фучаха безучастно
	по булеварда денем и нощес
	и наблюдаваха безстрастно
	пет кучета човешкия прогрес.
P$
