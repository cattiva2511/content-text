P>
	Не те видях. Зората се разпука
	и аз погледнах слънчевия свят
	когато ти бе минала оттука
	и покосила много нежен цвят.

	Една легенда ми разказа само
	за аления мак, окървавил
	полетата, където тежко рамо
	пшениченият клас е наклонил.

	И ти, отнела толкова копнежи,
	легенда би останала за мен,
	в която само споменът бележи
	печален край на древен Картаген.

	Но аз видях едно момче, което
	загубило баща си в Балатон,
	на братската могила сред полето
	посипа с мак снарядния патрон.

	То вярваше, че винаги ще има
	за братските могили по света
	от Тропика до полюсната зима
	в сърцата ни омраза и цветя.
P$
