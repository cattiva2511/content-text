P>
	О, Хераклитово движение!
	Земята-пумпал бясно се върти
	и слънчевото отражение
	като камшик край шията блести.

	Какво, почувства ли умората?
	Ти толкоз дълго вече се въртиш
	и от враждата между хората
	започна страшно много да тежиш.

	От твоя бяг край двата полюса
	на атомния първобитен век
	изхвръкна като птица в Космоса
	да търси дом и сигурност човек.

	Земя, Земя, настана времето
	за миг в Галактиката да се спреш
	и центробежни сили бремето
	да хвърлят в звездния световъртеж.

	Тогава пак това копнение
	на най-любимите ти синове
	ще заблести като прозрение
	за милион светлинни векове.
P$
