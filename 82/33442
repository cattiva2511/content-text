	Откакто обявих това нещо във вестника, времето ми вкъщи стана несравнимо по-интересно. Събуждат ме горе-долу по такъв начин:
	— Ало, на какъв адрес трябва да дойда, за да прегледам колата?
	— „Данте“, номер 4, дванадесети етаж.
	— Моля?… Че как сте качили вие тази кола на дванадесети етаж!
	Да, но вече съм свикнал да слушам какво ли не. Тъй че свикнах и да отговарям с първото, каквото ми дойде на ум:
	— С хипноза съм я качил.
	— Пардон?
	— Колата е на двора, а не на дванадесети етаж!
	— Можехте да го кажете веднага, моля! Все пак, мястото на колата е в гаража, а не на двора…
	— Прав сте. Гаражът, от своя страна, се намира на двора.
	— Това е добре. Защото, знаете ли, вече се срещат и такива, на които дворът се намира в гаража…
	— Благодаря, не знаех.
	— С колко места е колата ви?
	— С четири.
	— Хм. Нецелесъобразно е. Четири места, а аз съм сам.
	— Може би трябва да си потърсите мотоциклет.
	— Какво ви кара да мислите така?
	— Това, че вие сте сам, а колата е с четири места.
	— А! Но това вече остава моя работа! Вас не ви засяга дали аз съм сам, или не съм сам! Хайде де. Колата с вътрешно горене ли е?
	— Безусловно. Ако предпочетете нещо с външно горене; купете си примус. За кола това е опасно. Ще изгорите външно и вие. Като поничка…
	— Хм. Сигурно трябва да ми благодарите, че не зная какво е това поничка. Какъв цвят е колата?
	— Син.
	— О! Значи, оранжев…
	— Значи син! Изрично казах: син!
	— Значи, оранжев… Тоест, защо крещите, моля ви? И какво чудно има в това, че аз възприемам синия цвят като оранжев? Впрочем, това вас не ви засяга. Колата има ли радио?
	— Има.
	— В движение ли е?
	— Когато колата е в движение, и радиото е в движение!
	— Ясно. Е, добре… Някъде към обяд ще намина да прегледам това радио. Собствено, нужно ми е само радио. Трябва обаче да си стоите в къщи — не мога да определя кога точно ще си свърша другата работа…
