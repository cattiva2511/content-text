D>
	На Меган, моята сестра, която във важните моменти е винаги до мен.
D$


>	Бърн

	_Лондон, зимата на 1822 г._
	Осмица каро го съсипа.
	Една шестица би могла да го спаси, а седмица — да утрои печалбата му.
	Само че изтегли осмица.
	Младият маркиз Бърн проследи с поглед как картата прелита над мекото зелено сукно и се плъзга до седмица пика, която лежеше на масата и му се присмиваше. Клепачите му започнаха да се спускат надолу, а въздухът сякаш изведнъж напусна стаята в един-единствен непоносим порив.
	_Vingt et deux.*_
	[* Двадесет и две (фр.). — Бел.прев.]
	С едно повече от _vingt et un*_, на което бе заложил.
	[* Двадесет и едно (фр.). — Бел.прев.]
	На което бе заложил всичко.
	Из залата се разнесе колективно ахване, когато той спря полета на картата с върха на пръста си — реакцията на зрители, които с удоволствие наблюдават ужаса, който самите те са избегнали.
	А след това цялата зала започна да жужи.
	— Той всичко ли заложи?
	— Всичко, което не е обвързано с титлата.
	— Твърде млад е, за да знае какво прави.
	— Вече е достатъчно голям. Нищо не може да накара човек да порасне по-бързо от това.
	— Наистина ли загуби всичко?
	— Всичко.
	Той отвори очи и срещна студения сив поглед на мъжа от другата страна на масата, когото бе познавал през целия си живот. Виконт Лангфорд бе съсед и приятел на баща му, старият маркиз на Бърн лично го бе избрал за настойник на единствения си син и наследник. След смъртта на родителите му именно Лангфорд бе защитавал интересите на Бърн и бе увеличил владенията му десеткратно.
	А сега ги бе взел.
	Може и да бе съсед, но приятел — никога.
	Предателството изгаряше младия маркиз.
	— Нарочно го направихте! — За първи път през всичките си двадесет и една години младостта пролича в гласа му и той я намрази.
	Лицето на противника му бе напълно безизразно, когато вдигна залога от средата на масата. Бърн устоя на подтика да потрепери при вида на тъмните драскулки на подписа си върху белия лист — доказателство, че е загубил всичко.
	— Изборът беше твой. Сам реши да заложиш повече, отколкото си готов да загубиш.
	Бяха го ограбили. Лангфорд го бе притискал отново и отново, побутваше го все по-далеч, остави го да печели, докато вече не смяташе, че е възможно да изгуби. Бърн вдигна поглед, гневът и чувството за безсилие го давеха.
	— А ти избра да спечелиш.
	— Ако не бях аз, нямаше да има нищо за печелене — отвърна по-възрастният мъж.
	— Татко! — Томас Алес, син на виконта и най-добър приятел на Бърн, пристъпи напред, а гласът му трепереше от възмущение. — Не го прави.
	Лангфорд бавно вдигна документа, без да обръща внимание на сина си. Вместо това изгледа хладно Бърн.
	— Би трябвало да ми благодариш, че ти дадох такъв ценен урок на толкова ранна възраст. За нещастие, вече не разполагаш с нищо друго освен с дрехите на гърба си и абсолютно празна къща в имението.
	Виконтът хвърли поглед към купчината монети на масата, които представляваха останалата част от печалбата му.
	— Ще ти оставя парите, какво ще кажеш? Наречи го прощален подарък. Все пак какво би казал баща ти, ако те оставя без нищо?
	Бърн скочи от стола, събаряйки го назад.
	— Не си достоен да споменаваш баща ми!
	Лангфорд вдигна вежди при този буен изблик и запази дълго мълчание, преди да изрече:
	— Знаеш ли, мисля все пак да взема парите. Както и членството ти в този клуб. Време е да си вървиш.
	Лицето на Бърн пламна, когато думите стигнаха до съзнанието му. Членството му в клуба. Земята, прислугата, конете и дрехите му, всичко. Всичко, освен една къща, няколко акра земя и една титла.
	Титла, която сега бе опозорена.
	Едното ъгълче на устата на виконта се изви подигравателно и той хвърли една гвинея към Бърн, който инстинктивно протегна ръка, за да улови златната монета, която проблясваше под ярките светлини в салона за карти на Уайтс.
	— Изхарчи я разумно, момче. Това е последното, което ще получиш от мен.
	— Татко… — отново опита Томи.
	Лангфорд се обърна към него.
	— Нито дума повече. Няма да ти позволя да се молиш за него.
	Най-старият приятел на Бърн обърна тъжен поглед към него и безпомощно вдигна ръце. Томи имаше нужда от баща си. От парите и подкрепата му.
	_Неща, с които самият Бърн вече не разполагаше._
	За миг в него пламна силна омраза, но бързо изчезна, потушена от студена решителност, и той прибра монетата в джоба си, обърна гръб на другите благородници и клуба, на света и живота, които бе познавал.
	И се закле да си отмъсти.


>	Глава 1

	_Началото на януари 1831 г._
	Той не помръдна, когато чу вратата на салона на собствениците тихо да се отваря и затваря зад него.
	Стоеше в тъмнината, а силуетът му се очертаваше на фона на стъклописа, който гледаше към главния салон на един от най-изисканите игрални домове в Лондон. Наблюдаван от залата, стъклописът приличаше на впечатляващо произведение на изкуството — внушителна картина от рисувано стъкло, изобразяваща падението на Луцифер. Сред море от ярки цветове огромният ангел, четирикратно по-голям от обикновен човек, се спускаше към ада в мрачните ъгли на Лондон, гонен от Небесната армия.
	_Падналият ангел._
	Едно напомняне не само за името на клуба, но и за риска, който поемат всички посетители, когато поставят залога си на мекото сукно, вземат в ръка заровете от слонова кост или наблюдават завъртането на рулетката в калейдоскоп от цветове и изкушения.
	А когато спечелеше Ангелът, което се случваше всеки път, стъклописът напомняше на изгубилите точно колко ниско са паднали.
	Бърн отмести поглед към масата за пикет в далечния край на салона.
	— Кроа иска увеличаване на лимита?
	Управителят на игралния дом не помръдна от мястото си до вратата.
	— Да.
	— Дължи повече, отколкото би могъл да изплати някога.
	— Да.
	Бърн извърна глава и срещна мрачния поглед на най-доверения си служител.
	— Какво е готов да заложи в замяна на увеличения лимит?
	— Двеста акра в Уелс.
	Бърн впери поглед във въпросния лорд, който се потеше и нервно се въртеше в очакване на решението.
	— Увеличи му лимита. Изгони го, когато загуби. Членството му се прекратява.
	Решенията му рядко биваха поставяни под въпрос, а служителите на „Ангела“ не го правеха никога. Управителят на игралната зала се отправи към вратата толкова тихо, колкото бе влязъл, но преди да излезе, Бърн каза:
	— Джъстин.
	Тишина.
	— Първо земята.
	Тихото изщракване на вратата бе единственият знак, че управителят вече не е там.
	Секунди по-късно се появи в полезрението му в залата под него, и той видя знака към крупието. След това проследи как ръката бива раздадена, а лордът губи. Отново.
	И отново.
	И още веднъж.
	Някои хора не можеха да разберат.
	Онези, които не бяха залагали и не бяха усетили тръпката на победата, които не бяха убеждавали сами себе си да продължат с още само едно раздаване, още една ръка, още едно хвърляне… _докато не стигнат до сто, хиляда, десет хиляди…_ Хора, които не бяха познали буйното, еуфорично, единствено по рода си усещане, че масата е нажежена, нощта е тяхна и само с една карта всичко може да се промени. Те никога не биха разбрали какво задържа графа Кроа в стола му, какво го кара да залага отново и отново със светкавична скорост, докато не загуби всичко. Отново. Сякаш всичко, което е залагал, никога не е било негово.
	_Бърн разбираше._
	Джъстин се приближи до Кроа и дискретно прошепна нещо в ухото му. Благородникът се изправи нестабилно на крака, обидено сбърчи чело и се обърна към управителя, воден от гняв и тревога.
	_Грешка._
	Бърн не чуваше думите, но нямаше и нужда. Беше ги слушал стотици пъти и преди, пред очите му огромен брой мъже бяха изгубили парите, а след това и самообладанието си заради Ангела. Заради него.
	Той проследи с поглед как Джъстин пристъпва напред с ръце, вдигнати в общоизвестния успокоителен жест. Устните на управителя мърдаха, опитваха се, но не успяваха да убедят и успокоят. Видя, че другите играчи забелязаха суматохата, също както и Темпъл, внушителният партньор на Бърн, който се насочи към спорещите, нетърпелив да започне бой.
	В този момент Бърн протегна ръка към стената, дръпна една ръчка, която активираше система от макари и лостове, задвижващи малък звънец над масата за пикет, който привлече вниманието на крупието. Уведомяваше го, че тази вечер Темпъл нямаше да получи това, което желае.
	_Бърн щеше да се заеме вместо него._
	Крупието укроти невероятната мощ на Темпъл само с една дума и кимване към стената, откъдето наблюдаваха Бърн и Луцифер и с нетърпение очакваха да видят какво ще се случи.
	Черният взор на Темпъл се отмести от стъклописа и той кимна веднъж, преди да поведе Кроа през тълпата от хора долу.
	Бърн излезе от салона на собствениците, за да ги посрещне в преддверието, което го делеше от основната зала на клуба. Кроа ругаеше като моряк. Той се обърна към Бърн и присви очи с омраза.
	— Копеле такова! Не можеш да ми го причиниш. Не можеш да вземеш това, което е мое.
	Бърн се облегна на масивната дъбова врата и скръсти ръце.
	— Ти сам си изкопа гроба, Кроа. Върви си у дома и бъди благодарен, че няма да ти взема повече от това, което ми дължиш.
	Кроа се втурна през малкото помещение, преди да е имал възможност да премисли, а Бърн реагира с бързина, която малцина очакваха, хвана ръцете на графа и ги изви, докато Кроа не се озова притиснат с лице към вратата. Бърн разтърси мършавия мъж веднъж, а после втори път, преди да каже:
	— Внимателно си помисли какво ще направиш. Вече не съм толкова великодушно настроен, колкото бях преди малко.
	— Искам да видя Чейс. — Думите прозвучаха неясно, избъбрени срещу дъбовото дърво на вратата.
	— Вместо това ще видиш нас.
	— Аз съм член на „Ангела“ от самото начало. Длъжник си ми. _Той_ ми е длъжник.
	— Напротив, _ти_ си задължен на _нас_.
	— Дал съм на това място достатъчно пари…
	— Колко щедро от твоя страна. Да помоля ли да донесат счетоводните книги, за да видим колко ни дължиш все още?
	Кроа застина.
	— Аха. Виждам, че започваш да разбираш. Земята вече е наша. Изпрати адвоката си да донесе нотариалния акт утре сутринта или лично ще дойда да те потърся. Ясно ли е? — Бърн не изчака отговора, а отстъпи назад и пусна благородника. — Махай се!
	Кроа се обърна към него и Темпъл, а в погледа му се четеше паника.
	— Задръж земята, Бърн, но не и членството… не ми отнемай членството. Съвсем скоро ще се оженя. Зестрата й ще покрие всичките ми загуби и отгоре. Не ми вземай членството.
	Бърн презираше страстната молба и прикритото чувство на нетърпение, което се усещаше в думите му. Знаеше, че Кроа няма да издържи на импулса да залага. На изкушението да спечели.
	Ако в Бърн бе останала и частица състрадание, щеше да съжали бедното момче, но това не бе черта, която претендираше да притежава.
	Кроа обърна широко отворените си очи към другия мъж.
	— Темпъл, моля те.
	Едната от черните вежди на Темпъл се повдигна и той скръсти силните си ръце пред гърдите.
	— Сигурен съм, че на много други по-обикновени места ще те приемат с такава щедра зестра.
	Разбира се, че щяха да го приветстват. Вертепите, пълни с убийци и измамници, щяха да посрещнат с отворени обятия това нищожество и ужасния му късмет.
	— Те да вървят по дяволите — изплю Кроа. — Какво ще си помислят хората? Какво трябва да направя? Ще платя двойно… тройно. Тя има много пари.
	Бърн бе истинско въплъщение на делови човек.
	— Ожени се за момичето и си плати дълговете и ще подновим членството ти.
	— А какво да правя дотогава? — Хленченето на графа бе наистина неприятно.
	— Може да опиташ малко въздържание — предложи равнодушно Темпъл.
	Облекчението накара Кроа да забрави здравия разум.
	— Точно ти ли трябва да ми говориш? Всички знаят какво си направил.
	Темпъл застина и гласът му стана заплашителен.
	— И какво точно съм направил?
	Ужасът прогони и последните остатъци от разум у графа и той замахна да удари Темпъл, който улови ръката му в огромния си юмрук и зловещо придърпа мършавия благородник към себе си.
	— Какво съм направил? — повтори той.
	Кроа започна да хленчи като бебе.
	— Н-нищо. Съжалявам. Нямах това предвид. Моля те, не ме наранявай. Не ме убивай, моля те. Ще си тръгна. Веднага. Кълна се. Моля те… н-не ме наранявай.
	Темпъл въздъхна и го пусна.
	— Не заслужаваш усилията ми.
	— Махай се — каза Бърн, — преди да съм решил, че _заслужаваш_ моите.
	Мъжът буквално избяга от стаята.
	Бърн го изпрати с поглед, след което изпъна жилетката и оправи жакета си.
	— Мислех, че ще се подмокри, когато го хвана.
	— Нямаше да е първият. — Темпъл се отпусна в един нисък стол, опъна крака и кръстоса обутите си с ботуши глезени. — Чудех се колко време ще ти отнеме.
	Бърн прокара ръка по ленения маншет, който се показваше под връхната му дреха, за да се увери, че белият плат се вижда равномерно, преди да попита, преструвайки се, че не разбира въпроса.
	— Кое?
	— Да възвърнеш идеалния си външен вид. — Едното ъгълче на устата на Темпъл се изви в подигравателна усмивка. — Като жена си.
	Бърн изгледа огромния мъж.
	— Жена с изключително дясно кроше.
	Усмивката се превърна в ухилване, което подчерта формата на носа на Темпъл, чупен и зараствал на три места.
	— Да не би сериозно да казваш, че можеш да ме победиш в бой?
	Бърн погледна към едно близко огледало, за да прецени състоянието на шалчето си.
	— Точно това казвам.
	— В такъв случай може ли да те поканя на ринга?
	— По всяко време.
	— Никой няма да се качва на ринга. Не и с Темпъл.
	Двамата едновременно се обърнаха към гласа, който идваше от една скрита врата в далечния край на помещението, откъдето ги наблюдаваше Чейс, третият съдружник в клуба.
	Темпъл се изсмя, като чу думите, и се обърна към Бърн.
	— Виждаш ли? Чейс знае достатъчно, за да е наясно, че не си ми в категорията.
	Чейс си наля чаша скоч от гарафата на близкия шкаф.
	— Причината няма нищо общо с Бърн, Темпъл. Ти си като каменна крепост, никой не ти е в категорията. — В думите се прокрадна ирония. — Никой, освен мен.
	Темпъл се облегна назад в стола си.
	— Когато и да решиш, че искаш да се срещнем на ринга, Чейс, ще си освободя графика.
	Чейс се обърна към Бърн.
	— Взел си всичко на Кроа.
	Той започна да обикаля стаята.
	— Като бонбоните на бебе.
	— След пет години в бизнеса все още се изненадвам от тези мъже и слабостта им.
	— Това не е слабост, а болест. Желанието да спечелиш е като треска.
	Чейс вдигна вежди при тази метафора.
	— Темпъл е прав. Наистина си като жена.
	Темпъл избухна в смях и се изправи в целия си ръст от почти два метра.
	— Трябва да се върна долу.
	Чейс проследи с поглед как той се насочва към вратата.
	— Не си си получил порцията кавги за тази вечер?
	Темпъл поклати глава.
	— Бърн ми я измъкна изпод носа.
	— Още не е късно.
	— Човек може само да се надява. — Темпъл излезе и вратата се затвори плътно зад него.
	Чейс наля още една чаша скоч и се приближи към Бърн, който напрегнато се взираше в камината. Той прие питието и отпи голяма глътка от златистата течност, наслаждавайки се на усещането, което прогори гърлото му.
	— Имам новини за теб — каза Чейс и Бърн обърна глава в очакване. — Новини за Лангфорд.
	Цели десет години чакаше точно този момент, чакаше думите, които щяха да излязат от устата на Чейс. Десет години бе очаквал новини за този мъж, който бе откраднал миналото му и рожденото му право.
	Историята му.
	_Всичко._
	През онази нощ Лангфорд бе взел всичко — земите, парите, всичко освен една празна къща и няколко акра земя в центъра на едно по-голямо имение — „Фалкънуел“. Докато наблюдаваше как всичко му се изплъзва, Бърн не бе разбрал мотивите на по-възрастния мъж — никога не бе познавал усилието да накара едно имение да прелива от живот и да процъфтява. Не бе разбрал каква е болката да предадеш подобна собственост на някакво момче.
	А сега, цяло десетилетие по-късно, вече не се интересуваше.
	Искаше отмъщение.
	Него бе чакал.
	Беше му отнело десет години, но Бърн бе възвърнал състоянието си и дори го бе удвоил. Парите от партньорството в „Ангела“, както и няколко изгодни инвестиции му бяха дали възможността да натрупа състояние, което съперничеше на най-богатите хора в Англия.
	Само че никога не бе успял да си върне онова, което бе изгубил. Лангфорд държеше всичко под контрол и не желаеше да продава, независимо от предложената сума или влиянието на човека, който я предлагаше. А много влиятелни хора бяха опитали.
	_Досега._
	— Кажи ми.
	— Сложно е.
	Бърн отново се обърна към огъня.
	— Винаги е сложно. — Не бе полагал толкова усилия ден след ден, за да натрупа богатство заради някаква си земя в Уелс или Шотландия, Девъншир или Лондон.
	Беше го направил заради „Фалкънуел“.
	Хиляда акра плодородна земя, която някога бе гордостта на маркизите Бърн. Земята, която баща му, дядо му и прадядо му бяха приобщавали към господарската къща и която се предаваше на всеки следващ наследник на титлата.
	— Какво? — Видя отговора в очите на Чейс още преди да чуе думите и изруга дълго и грозно. — Какво е сторил с него?
	Чейс се поколеба.
	— Ако е направил нещата невъзможни, ще го убия.
	_Както трябваше да постъпя преди години…_
	— Бърн…
	— Не. — Той разсече въздуха с ръка. — Чаках това _десет_ години. Той ми отне всичко. _Всичко._ Нямаш представа.
	Чейс срещна погледа му.
	— Имам много точна представа.
	При тези думи Бърн замлъкна, разбра значението и истинността им. Именно Чейс бе неговата опора в най-трудния момент. При него бе намерил подслон, подкрепа и дори работа. Бе намерил спасение.
	_Или поне му бе предложен опит за спасение._
	— Бърн — започна Чейс внимателно, — той не го е задържал.
	В гърдите му се надигна студен ужас.
	— Какво искаш да кажеш?
	— Лангфорд вече не е собственик на земята в Съри.
	Бърн поклати глава, сякаш това щеше да му помогне да разбере.
	— А кой тогава?
	— Маркизът на Нийдъм и Долби.
	Спомен отпреди десетки години проблесна в ума му — едър мъж с пушка в ръка, който марширува сред кално поле в Съри, следван от група момичета, от малки по-малки, чиято предводителка имаше най-сериозните сини очи, които Бърн някога бе виждал.
	Те бяха съседи от детството му — третото семейство от светата троица на благородниците в Съри.
	— Земята ми е в ръцете на Нийдъм? Как я е получил?
	— По ирония на съдбата след игра на карти.
	Бърн не откри особена радост в този факт. Самата мисъл, че „Фалкънуел“ просто така е бил заложен и изгубен в игра на карти, го подлудяваше.
	— Докарай го тук. Нийдъм играе _ecarte_*. „Фалкънуел“ ще бъде мой.
	[* Игра на карти за двама, измислена във Франция, подобна на вист, но със специфични правила. — Бел.прев.]
	Чейс изненадано се отдръпна назад.
	— Ще залагаш за него?
	Бърн отговори моментално.
	— Ще направя каквото е необходимо.
	— _Всичко_, което е необходимо?
	Бърн стана подозрителен.
	— Какво знаеш, което аз не знам?
	Чейс рязко вдигна вежди.
	— Защо мислиш, че има нещо такова?
	— Ти винаги знаеш повече от мен. И това ти доставя удоволствие.
	— Просто внимавам повече.
	Бърн стисна зъби.
	— Дори да е така…
	Човекът, основал „Падналия ангел“, се престори, че разглежда едно петънце на ръкава си.
	— Земята, която някога е била част от „Фалкънуел“…
	— _Моята_ земя.
	Чейс не обърна внимание на прекъсването.
	— Не можеш да си я върнеш просто така.
	— Защо не?
	Чейс се поколеба.
	— Обвързана е с… нещо друго.
	Студена омраза завладя Бърн. Беше чакал това цяло десетилетие — момента, в който щеше да си върне земите на имението „Фалкънуел“.
	— Обвързана с какво?
	— По-скоро с _кого_.
	— Не съм в настроение за гатанките ти.
	— Нийдъм е обявил, че земите, които някога са били част от „Фалкънуел“, ще бъдат част от зестрата на най-голямата му дъщеря.
	Шокът накара Бърн да се олюлее.
	— Пенелопи?
	— Познаваш ли дамата?
	— Не съм я виждал от години… почти двадесет.
	Шестнадесет. Тя бе там в деня, когато бе напуснал Съри за последен път, след смъртта на родителите му и на петнадесет години бе изпратен в един нов свят без семейство. Беше го наблюдавала как се качва в каретата, а сериозният й син поглед проследи екипажа, докато се отдалечаваше от „Фалкънуел“.
	Не бе извърнала очи, докато той не излезе на главния път.
	Знаеше го, защото и той я бе наблюдавал.
	Тя му бе приятелка.
	_По времето, когато все още бе вярвал в приятелите._
	Освен това бе най-голямата дъщеря на човек, който притежаваше две титли на маркиз и повече пари, отколкото би могъл да изхарчи за цял живот. Нямаше причина да е останала стара мома толкова дълго. Би трябвало отдавна да е омъжена и да отглежда цяло котило млади аристократчета.
	— Защо на Пенелопи й е необходим „Фалкънуел“ като зестра? — Той замълча за момент. — Защо още не е омъжена?
	Чейс се изкиска.
	— Щеше да е добре, ако поне един от вас не ограничаваше интереса си към висшето общество само в рамките на оскъдната ни членска маса.
	— _Оскъдната ни членска маса_ представлява повече от петстотин мъже. Благодарение на партньорите ти всеки от тях има досие, дебело колкото палеца ми и пълно с информация.
	— И все пак имам по-добри занимания за вечерта от това, да ти изнасям лекции за света, в който си бил роден.
	Бърн присви очи. Никога не бе смятал, че Чейс прекарва вечерите си по различен начин, а не в самота.
	— Какви неща?
	Чейс пренебрегна въпроса и отново отпи от скоча.
	— Лейди Пенелопи хвана улова на сезона преди години.
	— И?
	— Годежът бе засенчен от новината за брака по любов на годеника й.
	Това бе стара история и той я бе чувал безброй пъти, но въпреки това в гърдите му се надигаше непознато чувство при мисълта, че момичето, което помни, е било наранено от разваления си годеж.
	— Брак по любов — присмя се той. — По-скоро някоя по-красива или по-богата. Това ли е всичко?
	— Чух, че е имала няколко ухажори след това, но въпреки всичко все още е неомъжена. — Изглежда, Чейс губеше интерес към темата, защото въздъхна отегчено. — Предполагам няма да е за дълго, защото „Фалкънуел“ ще стимулира интереса към дамата. Изкушението ще накара ухажорите да се тълпят около нея.
	— Ще търсят възможност да ми натрият носа.
	— Вероятно. Не си на челните места в списъка с любими благородници.
	— Изобщо не съм в този списък. Въпреки това ще получа земята.
	— Готов ли си да направиш каквото е необходимо, за да я имаш? _Всичко_, което е необходимо? — В очите на Чейс се четеше веселие.
	Бърн разбра какво се криеше зад тези думи.
	В съзнанието му проблесна образът на младата, милата Пенелопи, пълна противоположност на него самия и това, в което се бе превърнал. Той го прогони. Цели десет години чакаше този миг. Очакваше възможността да си възвърне онова, което бе съградено за него. Онова, което му бе завещано. Което бе изгубил.
	Това бе най-близкото нещо до изкупление, което някога щеше да получи.
	Нищо нямаше да застане на пътя му.
	— Всичко. — Бърн се изправи внимателно и изпъна жакета си. — Ако това включва и съпруга, така да бъде.
	Вратата се затвори с трясък зад него.
	Чейс вдигна тост при този звук и изрече в празната стая:
	— Поздравления.


>	Глава 2

C>
	Скъпи М.,
	Обезателно трябва да се върнеш у дома. Без теб е ужасно скучно. Нито Виктория, нито Валери стават за компания на езерото.
	Съвсем сигурен ли си, че трябва да учиш там? Гувернантката ми изглежда относително интелигентна. Сигурна съм, че може да те научи на всичко, което трябва да знаеш.
@	Твоя П.
	Имението „Нийдъм“, май 1813 г.
C$
C>
	Скъпа П.,
	Боя се, че те очаква ужасна скука до Коледа. Ако това е някакво успокоение, новаците тук дори не ги допускат до езерото. Може ли да предложа да научиш близначките да ловят риба?
	Определено трябва да остана тук… гувернантката ти не ме обича особено.
@	М.
	Колежът „Итън“, май 1813 г.
C$


	_Съри, краят на януари 1831 г._
	Тъй като бе с благороден произход и добро възпитание, лейди Пенелопи Марбъри знаеше, че би трябвало да е много благодарна, когато в един мразовит януарски следобед, доста след като бе навършила двадесет и осем, получи петото си (и най-вероятно последно) предложение за брак.
	Знаеше, че поне половината Лондон няма да я упрекне особено, ако се бракосъчетае с благородния господин Томас Алес и падне на едно коляно, за да благодари на него и на Създателя за този много мил и изключително щедър жест. Все пак въпросният джентълмен бе красив, дружелюбен, а зъбите и косата му си бяха по местата — рядка комбинация от черти в един мъж предложил на жена, която вече не бе в първа младост, а зад гърба си имаше развален годеж и едва шепа ухажори.
	Освен това, докато се взираше във върха на добре оформената глава на Томас, осъзна, че баща й, който без съмнение вече бе благословил този съюз, наистина го харесва. Маркизът на Нийдъм и Долби бе харесал „онзи Томи Алес“ още преди двадесет години, в деня, в който момчето бе навило ръкави и бе клекнало в конюшните на дома, в който бе израсла, за да помогне при израждането на една от любимите ловни хрътки на маркиза.
	От този ден нататък Томи бе смятан за добро момче.
	Според Пенелопи баща й би искал и собственият му син да прилича на това момче. Ако имаше син, разбира се, а не пет дъщери.
	Освен това някой ден Томи щеше да стане виконт, и то богат. Както, без съмнение, повтаряше майка й от мястото си зад вратата на салона, откъдето, отново без съмнение, наблюдаваше сцената с тихо отчаяние:
	_Просяците нямат право на избор, Пенелопи._
	Пенелопи бе наясно с всичко това.
	Точно затова, когато погледна в топлите кафяви очи на това момче, превърнало се вече в мъж, което бе познавала през целия си живот и считаше за скъп приятел, осъзна, че това със сигурност е най-щедрото предложение за брак, което някога ще получи, и определено трябва да го приеме. И то без колебание.
	Само че не го стори.
	Вместо това попита:
	— Защо?
	Тишината, която последва думите й, бе нарушена от едно драматично „Тя какво си мисли, че _прави_?“, откъм вратата на салона, при което погледът на Томас се изпълни с веселие и немалка изненада и той се изправи на крака.
	— Защо не? — отвърна спокойно и след миг добави: — Приятели сме от цяла вечност, чувстваме се добре в компанията на другия. Аз имам нужда от съпруга, а ти — от съпруг.
	В класацията на причините за брак, тази не бе най-ужасната. И все пак.
	— Дебютирах във висшето общество преди девет години, Томи. Разполагаше с цялото това време, за да ми предложиш.
	Томи прояви благоприличието да си придаде огорчен вид, преди да се усмихне. Приличаше на лабрадор ретривър.
	— Вярно е. И нямам добро оправдание за това изчакване освен… е, щастлив съм да ти кажа, че се осъзнах, Пен.
	Тя му се усмихна в отговор.
	— Глупости. Ти никога няма да се осъзнаеш. Защо аз, Томи? — притисна го тя. — Защо сега?
	Той се засмя на думите й, но не силно, свободно и приятелски. Това бе нервен смях. Смехът, до който винаги прибягваше, когато не желаеше да отговори на някой въпрос.
	— Време е да улегна — каза й, а след това наклони глава на една страна, усмихна се широко и продължи: — Хайде, Пен. Да го направим, какво ще кажеш?
	Пенелопи вече бе получавала четири предложения за брак и си бе представяла безброй други по най-различни начини — от невероятно, драматично прекъсване на някой бал до прекрасно предложение насаме в някоя уединена беседка в разгара на лятото в Съри. Беше си представяла признания в любов и неугасваща страст, изобилие от любимите й божури, одеяла, разстлани с любов сред поле от маргаритки, свежия вкус на шампанско върху устните й, докато цял Лондон вдига тост за щастието им. Ръцете на годеника й, които се обвиват около нея, когато се хвърля в прегръдките му и въздъхва: _Да… Да!_
	Всичко това бяха фантазии, всяка от които бе по-невероятна от предишната, и тя го знаеше. Все пак за една двадесет и осем годишна стара мома не се биеха тълпи от ухажори.
	И въпреки това бе нормално да се надява на нещо повече от това _Да го направим, какво ще кажеш?_
	Тя въздъхна леко, не искаше да разстройва Томи, който очевидно правеше всичко по силите си, но двамата бяха приятели от цяла вечност и не й се искаше да започва да го лъже точно в този момент.
	— Съжаляваш ме, нали?
	Очите му се разшириха.
	— Какво? Не! Защо говориш така?
	Тя се усмихна.
	— Защото е вярно. Съжаляваш бедната си приятелка, която е останала стара мома, и имаш намерение да пожертваш собственото си щастие, за да се увериш, че ще се омъжа.
	Той я изгледа вбесено, както само един скъп приятел може да направи, повдигна ръцете й и целуна кокалчетата първо на едната, а после и на другата.
	— Глупости. Време ми е да се оженя, Пен. Ти си добра приятелка. — Той спря за миг, а раздразнението, което се появи в очите му, бе толкова приятелско, че й бе невъзможно да му се разсърди. — Оплесках всичко, нали?
	Тя не се сдържа и се усмихна.
	— Мъничко. Предполага се, че трябва да признаеш неувяхващата си любов.
	Той изглеждаше скептичен.
	— Да опра чело до ръката ти и всичко останало?
	Усмивката й се превърна в смях.
	— Именно. И може би да ми напишеш сонет.
	— _О, хубава лейди Пенелопи… Моля ви, обмислете възможността да се омъжите за мен._
	Тя се засмя. Томи винаги я караше да се смее и това беше хубаво.
	— Наистина жалък опит, милорд.
	Той направи физиономия.
	— Предполагам, че не може и да създам нова порода куче и да я кръстя „Лейди П.“?
	— Много романтично, но вероятно ще отнеме доста време.
	Двамата замълчаха за малко, за да се насладят на компанията на другия, след което той внезапно каза сериозно:
	— Моля те, Пен, позволи ми да те защитавам.
	Изборът на думи бе странен, но тя не се съсредоточи над това, тъй като той се бе провалил и в останалите части на предложението. Вместо това се замисли за самото предложение, и то сериозно.
	Той бе най-старият й приятел. Или поне единият от тях.
	_Този, който не я бе изоставил._
	Караше я да се смее и тя бе много, много привързана към него. Томи бе единственият мъж, който не я бе загърбил напълно след катастрофално проваления й годеж. Това само по себе си го издигаше в очите й.
	Трябваше да каже „да“.
	_Кажи го, Пенелопи._
	Би трябвало да стане лейди Томас Алес, двадесет и осем годишна жена, спасена от перспективата да прекара целия си живот като стара мома.
	_Кажи го: Да, Томи. Ще се омъжа за теб. Колко мило от твоя страна да ми предложиш._
	_Би трябвало да го направи._
	Но не го стори.

	* * *

C>
	Скъпи М.,
	Гувернантката ми не обича змиорки, но със сигурност е достатъчно добре образована, за да знае, че фактът, че си донесъл една такава, не те прави лош човек. Мрази греха, а не грешника.
@	Твоя П.
	PS: Томи се върна у дома миналата седмица и ходихме за риба. Той съвсем официално е любимият ми приятел.
	Имението „Нийдъм“, май 1813 г.
C$
C>
	Скъпа П.,
	Това подозрително много напомня на проповед на отец Комптън. Очевидно слушаш внимателно в църквата. Разочарован съм.
@	М.
	PS: Не, не ти е любим.
	Колежът „Итън“, май 1813 г.
C$


	Звукът от затварянето на масивната дъбова врата зад Томас все още отекваше в коридора на имението „Нийдъм“, когато майката на Пенелопи се появи на площадката на първия етаж, на един полет разстояние от мястото, където бе застанала Пенелопи.
	— Пенелопи! Какво направи?! — Лейди Нийдъм се втурна надолу по централното стълбище, следвана от дъщерите си Оливия и Филипа и три от ловните хрътки на баща й.
	Пенелопи си пое дълбоко въздух и се обърна към майка си.
	— Всъщност денят бе доста спокоен — каза напълно овладяно и се отправи към трапезарията, уверена, че майка й ще я последва. — Написах писмо на братовчедката Катрин. Знаеше ли, че още не се е излекувала от онази ужасна настинка, която я повали преди Коледа?
	Пипа се изкикоти. Лейди Нийдъм — не.
	— Изобщо не ме интересува братовчедка ти Катрин! — изрече маркизата, тонът й се повишаваше успоредно с безпокойството й.
	— Това не е особено мило, никой не обича настинките. — Пенелопи отвори вратата на трапезарията и откри, че баща й вече е седнал на масата, все още в дрехите си за лов, и тихо чете „Поуст“, докато чака появата на дамската част от домакинството. — Добър вечер, татко. Добре ли мина денят ти?
	— Навън е адски студено — отвърна маркизът на Нийдъм и Долби, без да вдига поглед от вестника. — Мисля, че съм готов да вечерям. Нещо топло.
	Пенелопи си помисли, че може би баща й изобщо не е готов за това, което щеше да му се сервира по време на това конкретно хранене, но въпреки това побутна бийгъла, който чакаше до стола й, и зае мястото си отляво на маркиза и срещу сестрите си. И двете бяха разтворили широко очи, любопитни какво ще последва. Тя се престори на невинна и разтвори салфетката си.
	— Пенелопи! — Лейди Нийдъм се появи в рамката на вратата на трапезарията. Гърбът й беше изпънат, а ръцете — стиснати в малки юмруци, и объркваше прислужниците, които се чудеха дали да сервират вечерята, или не. — Томас ти направи _предложение_.
	— Да. Присъствах на тази част — каза Пенелопи.
	Този път се наложи Пипа да вдигне чашата си с вода, за да скрие усмивката си.
	— Нийдъм! — Лейди Нийдъм реши, че има нужда от допълнителна подкрепа. — Томас направи предложение на Пенелопи!
	Лорд Нийдъм отпусна вестника надолу.
	— Така ли? Винаги съм харесвал Томи Алес. — След това се обърна към най-голямата си дъщеря и попита: — Всичко наред ли е, Пенелопи?
	Тя си пое дълбоко въздух.
	— Не точно, татко.
	— Тя не прие! — Фалцетът на майка й би бил подходящ само за най-сърцераздирателните оплаквачки или за някоя древногръцка трагедия. Оказа се, че разлайването на кучета се явяваше бонус към тази характеристика.
	След като лейди Нийдъм и кучетата приключиха с воплите, майка й се приближи към масата. Кожата й се бе покрила с петна, сякаш бе минала през гора от отровен бръшлян.
	— Пенелопи! Предложенията за брак от богати млади благородници не растат по дърветата!
	_Особено през януари_, предполагам. Пенелопи бе достатъчно умна, за да знае, че не трябва да изрича на глас мислите си.
	Когато се появи един прислужник, за да сервира супата за начало на вечерята, лейди Нийдъм се отпусна на стола си и каза:
	— Махнете я! Кой може да яде в такъв момент?
	— Всъщност аз съм доста гладна — рече Оливия и Пенелопи преглътна една усмивка.
	— Нийдъм!!!
	Маркизът въздъхна и се обърна към Пенелопи.
	— Отказала си му?
	— Не точно — започна да увърта Пенелопи.
	— Тя не го _прие_! — изплака лейди Нийдъм.
	— Защо не?
	Уместен въпрос. Със сигурност всички, седнали около масата, биха желали да разберат отговора. Дори Пенелопи.
	Само че не разполагаше с отговор. Поне не добър.
	— Исках да обмисля предложението.
	— Не бъди глупава. Приеми — каза лорд Нийдъм, сякаш всичко бе толкова просто, и махна на прислужника за супата.
	— Може би Пени не _желае_ да приеме предложението на Томи — изтъкна Пипа и Пенелопи бе готова да я разцелува.
	— Не става въпрос за желание — каза лейди Нийдъм. — А за това, да продаваш, когато има кой да купува.
	— Колко чаровно — изрече Пенелопи сухо, опитвайки се да запази доброто си настроение.
	— Но е вярно, Пенелопи. А Томас Алес, изглежда, е единственият мъж във висшето общество, който има желание да купува.
	— Иска ми се да измислим по-добро сравнение от това за покупко-продажбата — каза Пенелопи. — А и в интерес на истината не смятам, че той иска да се ожени за мен повече, отколкото аз го желая. Просто е мил.
	— Не е просто _мил_ — каза лорд Нийдъм, но преди Пенелопи да задълбае в това прозрение, лейди Нийдъм отново заговори.
	— Едва ли може да се говори за _желание_ за брак, Пенелопи. Отдавна си отминала този момент. _Трябва_ да се омъжиш! А Томас искаше да се ожени за теб! Не си получавала предложение от _четири години_! Да не би да си го забравила?
	— Да, майко. Благодаря ти, че ми напомни.
	Лейди Нийдъм вирна нос.
	— Предполагам, че намираш това за забавно?
	Оливия вдигна вежди, сякаш идеята, че сестра й може да е забавна, изглеждаше немислима. Пенелопи устоя на желанието да защити чувството си за хумор, беше й приятно да мисли, че то е останало непокътнато.
	Разбира се, че не бе забравила. Това би било доста трудно, имайки предвид колко често майка й й напомняше въпросния факт. Пенелопи бе изненадана, че маркизата не знае точно колко дни и часове са изминали от тогава.
	Тя въздъхна.
	— Не се опитвах да бъда забавна, майко. Просто… не съм сигурна дали _искам_ да се омъжа за Томас. Нито за някой друг, който не е убеден, че иска да се ожени за мен.
	— Пенелопи! — излая майка й. — В тази ситуация _желанията_ ти нямат значение.
	_Разбира се, че нямаха. Така работеше брачната институция._
	— Наистина. Колко абсурдно! — Последва пауза, по време на която маркизата се взе в ръце и опита да намери подходящите думи. — Пенелопи… няма _никой_ друг! Търсили сме! Какво ще стане с теб?! — Тя елегантно се свлече назад в стола си и драматично опря ръка на челото си по начин, на който много лондонски актриси биха завидели. — Кой ще те _вземе_?!
	Въпросът беше добър и вероятно Пенелопи трябваше да го обмисли по-внимателно, преди да разкрие несигурността на брачното си положение. Само че тя не бе _решила_ да направи това изявление до момента, в който то не се бе откъснало от устните й.
	А сега й се струваше, че това е най-доброто решение, което е вземала от много дълго време.
	Работата бе там, че през последните девет години Пенелопи бе имала много възможности да бъде „взета“. Имаше време, когато тя бе най-значимата тема за клюкарстване във висшето общество — с приемлива външност, с добри маниери и възпитание, съвършено… съвършена.
	Дори бе сгодена. За също толкова съвършен партньор.
	Да, подхождаха си идеално, ако не се вземеше под внимание фактът, че той бе съвършено влюбен в друга. Скандалът бе улеснил Пенелопи да сложи край на годежа, без да бъде отхвърлена. Е, не _точно._
	Не би го описала като _отхвърляне_. Всъщност бе по-скоро _разтърсване_.
	И това не бе неприятно.
	_Не че би го признала на майка си._
	— Пенелопи! — Маркизата отново изправи гръб и обърна измъчен поглед към най-голямата си дъщеря. — Отговори ми! Ако не Томас, тогава кой? Кой мислиш, че ще те _вземе_?
	— Изглежда, сама ще се взема.
	Оливия ахна. Лъжицата на Пипа замръзна във въздуха.
	— О! О! — Маркизата отново се свлече в стола си. — Не може да говориш _сериозно_! Не бъди _глупава_! — В гласа на лейди Нийдъм се бореха паника и раздразнение. — Ти заслужаваш повече от това да останеш _стара мома_! О! Не ме карай да мисля за това! _Стара мома!_
	Пенелопи бе на точно обратното мнение, но се въздържа да го каже на майка си, която изглеждаше, сякаш всеки момент ще падне от стола в състояние на пълно отчаяние.
	Маркизата продължи да настоява.
	— Ами аз? Не съм родена да бъда майка на _стара мома_! Какво ще си _помислят_ хората? Какво ще _кажат_?
	Пенелопи имаше много добра представа какво си мислеха вече. И какво говореха.
	— Имаше време, Пенелопи, когато ти бе пълна противоположност на това, в което си се превърнала! А аз щях да бъда майка на _херцогиня_!
	Ето пак. Призракът, който витаеше между лейди Нийдъм и най-голямата й дъщеря.
	_Херцогиня._
	Пенелопи се зачуди дали майка й някога ще й прости за развалянето на годежа… сякаш вината по някаква причина бе на Пенелопи.
	Тя си пое дълбоко въздух и се опита да прозвучи разумно.
	— Майко, херцогът на Лейтън беше влюбен в друга жена…
	— _Истински скандал!_
	_Която неописуемо обичаше._ Дори и сега, осем години по-късно, Пенелопи усещаше как я пробожда завист… не заради херцога, а заради изпитваните емоции. Тя отблъсна това чувство.
	— Скандал или не, в момента дамата е херцогиня на Лейтън. И бих добавила, че е притежателка на въпросната титла от вече осем години, през което време е родила бъдещия херцог на Лейтън, както и още три деца на съпруга си.
	— Който трябваше да е _твой_ съпруг! _Твоите_ деца!
	Пенелопи въздъхна.
	— Какво според теб можех да направя?
	Маркизата отново нападна.
	— Е! Можеше да се _постараеш_ малко повече! Можеше да приемеш някое от предложенията след херцога. Имаше _цели четири_. Двама графове — припомни тя, сякаш Пенелопи би забравила, — след това Джордж Хейс! А сега _Томас_. Бъдещ виконт! Аз бих могла да _приема_ един бъдещ виконт!
	— Колко великодушно от твоя страна, майко.
	Пенелопи се облегна назад. Вероятно всичко това бе вярно. Бог й бе свидетел, че бе обучена да направи всичко възможно, за да си намери съпруг — е, поне всичко, което човек би могъл да стори, без останалите да мислят, че не прави всичко по силите си.
	Само че през последните няколко години не го правеше искрено. Първата година след разваления годеж й бе лесно да си казва, че не я интересува дали ще се омъжи, защото скандалът я преследва и никой не показва особен интерес към нея като потенциална съпруга.
	След това последваха няколко предложения от мъже със скрити мотиви. Всички горяха от нетърпение да се оженят за дъщерята на маркиза на Долби и Нийдъм или заради политическа кариера, или заради финансово подсигуряване и баща й не бе имал нищо против, когато Пенелопи любезно ги бе отхвърлила.
	За него нямаше значение защо им отказва.
	Не му бе хрумвало, че може да го прави, защото е зърнала частица от това, което може да представлява бракът — бе видяла как херцогът на Лейтън се взира влюбено в очите на херцогинята си. Бе разбрала, че в брака може да има още нещо, ако разполагаше с достатъчно време да го открие.
	И някак, докато си казваше, че чака нещо повече, бе пропуснала шанса си. Бе станала твърде стара, твърде обикновена, бе изгубила блясъка си.
	И днес, докато гледаше Томи — беше й скъп приятел, но само толкова — който й предлагаше да прекара остатъка от живота си с нея, въпреки липсата си на желание да встъпи в този брак… просто не можеше да каже „да“.
	Не можеше да съсипе _неговите_ шансове за нещо повече. Без значение колко отчайващи бяха нейните.
	— О! — Оплакването започна отново. — Помисли за _сестрите_ си. Ами те!
	Пенелопи погледна сестрите си, които следяха разговора, сякаш бе мач по бадминтон. _Всичко със сестрите й щеше да бъде наред._
	— Обществото ще трябва да се задоволи с по-младите и красиви дъщери на Марбъри. Като се има предвид, че двете омъжени дъщери на семейството са графиня и баронеса, мисля, че всичко ще бъде наред.
	— И слава богу, че близначките сключиха такива _отлични_ бракове.
	Не тази дума би използвала Пенелопи, за да опише браковете на Виктория и Валери — и двата бяха сключени заради титла и зестра и нищо повече — но съпрузите им бяха сравнително безобидни и поне бяха дискретни в извънбрачните си занимания, затова тя не оспори това изявление.
	Въпреки това майка й се впусна в атака.
	— Ами _бедният_ ти баща? Да не би да си забравила, че е наказан с цяла къща момичета? Нещата щяха да са различни, ако ти беше момче, Пенелопи. Той вече се _поболя от тревоги_ заради теб!
	Пенелопи се обърна, за да погледне баща си, който потопи парче хляб в супата си и го подаде на ловджийското куче, което седеше, изплезило розов език до стола му. Нито мъжът, нито животното изглеждаха особено разтревожени.
	— Майко, аз…
	— Ами Филипа? Лорд Касълтън се интересува от нея. Какво ще стане с Филипа?
	Сега вече Пенелопи се обърка.
	— Какво да стане с Филипа?
	— Именно! — Лейди Нийдъм драматично започна да си маха с ленената салфетка. — Какво ще стане с Филипа?
	Пенелопи въздъхна и се обърна към сестра си.
	— Пипа, мислиш ли, че ако пропусна сезона, ще повлияя върху ухажването на лорд Касълтън?
	Пипа поклати глава с широко отворени очи.
	— Не мога да си представя. Той ме преследва вече два сезона. А и дори да повлияе, честно казано, няма да съм съкрушена. Касълтън е малко… ами неинтересен.
	Пенелопи би употребила думата „неинтелигентен“, но позволи на Пипа да прояви любезност.
	— Не бъди толкова глупава, Филипа — каза маркизата. — Лорд Касълтън е _граф_. Просяците нямат право на _избор_.
	Пенелопи стисна зъби. Това бе любимата поговорка на маркизата, когато ставаше въпрос за бъдещето на неомъжените й дъщери. Пипа обърна синия си поглед към майка им.
	— Не знаех, че _прося_.
	— Разбира се, че е така. Всички го правим. Дори на Виктория и Валери им се наложи. Един скандал не _изчезва_ от само себе си.
	Пенелопи разбра значението на думите, макар то да не бе изречено на глас. _Пенелопи съсипа бъдещето на всички ви._
	Бодна я чувство за вина и тя опита да не му обръща внимание, защото знаеше, че не трябва да се чувства виновна. Знаеше, че вината не е нейна.
	_Само че може и да беше._
	Тя отблъсна тази мисъл. Не беше така. Той бе влюбен в друга.
	_Но защо не бе обикнал нея?_
	Този въпрос си бе задавала многократно през онази далечна зима, когато се бе скрила тук, в провинцията, и четеше скандалните рубрики във вестниците с мисълта, че той е избрал някоя по-красива, по-чаровна и по-вълнуваща от нея самата. С мисълта, че той е щастлив, а тя е… нежелана.
	Не го бе обичала. Дори не бе мислила много за него. Но въпреки това болеше.
	— Аз нямам намерение да прося — включи се в разговора Оливия. — Това е вторият ми сезон, аз съм красива и чаровна и имам голяма зестра. Достатъчно голяма, за да не може да бъде пренебрегната от никой мъж.
	— А, да. Много чаровно — подхвърли Пипа и Пенелопи сведе поглед към чинията, за да скрие усмивката си.
	Оливия усети сарказма.
	— Смей се колкото си искаш, но аз знам колко струвам. Няма да позволя да ми се случи това, което стана с Пенелопи. Ще си намеря истински аристократ.
	— Добър план, мила. — Лейди Нийдъм засия от гордост.
	Оливия се усмихна.
	— Слава богу, че си научих урока благодарение на теб, Пени.
	Пенелопи не се сдържа да се защити.
	— Не е като да съм го прогонила, Оливия. Татко прекрати годежа заради скандала със сестрата на Лейтън.
	— Глупости. Ако Лейтън те искаше, щеше да се бори за теб, а скандалът да върви по дяволите — каза по-малката й сестра с присвити устни, истинско въплъщение на невинно девойче. — Но не беше така. Имам предвид, че не те искаше. Макар и другото да е вярно, че не се бори за теб. Мога само да предполагам, че е защото не си се постарала да задържиш вниманието му.
	Като най-млада на Оливия никога не й се налагаше да се замисля за начина, по който думите й, твърде прями понякога, могат да засегнат някого. Този случай не бе изключение. Пенелопи прехапа устни и устоя на желанието да изкрещи: _Той обичаше друга!_ Знаеше кога едно начинание е обречено. Вината за развалените годежи винаги бе на жената, винаги. Дори когато въпросната дама бе по-голямата ти сестра.
	— Да! О, Оливия, имала си само един сезон, а вече си толкова проницателна, скъпа — изчурулика лейди Нийдъм, преди да простене: — А не забравяйте и другите кандидати.
	— Може би Пенелопи не е _искала_ да се омъжи за някой от другите — обади се Пипа иззад книгата си и на Пенелопи й се прииска да я разцелува. _Наистина_ не изпитваше желание да се омъжи за никой от онези мъже.
	Въпреки това все още й се струваше, че трябва да се защити.
	— Този следобед получих предложение, ако си спомняте.
	Оливия пренебрежително махна с ръка.
	— От _Томи_. Това не е _хубаво_ предложение. Само малоумник би си помислил, че го е направил, защото _иска_ да се ожени за теб.
	Винаги можеше да се разчита на Оливия да каже истината.
	— Тогава _защо_ й е предложил? — намеси се Пипа.
	Пенелопи бе сигурна, че не е искала думите да прозвучат жестоко. Все пак и тя бе задала на себе си, а и на Томи същия въпрос само час по-рано.
	Искаше й се да може да каже: _Защото ме обича._
	Е, това не бе съвсем вярно. Искаше да може да изрече тези думи, но не за Томи. Точно затова не бе казала „да“. През всички изминали години нито веднъж не си бе представяла, че се омъжва за Томи.
	_Не за него бе мечтала._
	— Не е важно _защо_ й е предложил — включи се лейди Нийдъм. — Важното е, че иска да вземе Пенелопи! Че иска да й даде дом и име и да се грижи за нея, както баща ви правеше през всички тези години! — Тя изгледа най-голямата си дъщеря. — Пенелопи, трябва да _помислиш_, скъпа! А когато баща ти умре? Какво ще стане тогава?
	Лорд Нийдъм вдигна поглед от фазана си.
	— Моля?
	Лейди Нийдъм махна с ръка, сякаш нямаше време да се занимава с чувствата на съпруга си, и продължи:
	— Той няма да живее вечно, Пенелопи. Какво ще стане тогава?
	Пенелопи не виждаше каква връзка има всичко това.
	— Е, предполагам, че ще бъда много тъжна.
	Лейди Нийдъм раздразнено поклати глава.
	— Пенелопи!
	— Майко, честно казано, нямам никаква представа какво се опитваш да кажеш.
	— Кой ще се грижи за теб, когато почине баща ти?
	— Татко смята ли да умира скоро?
	— Не — обади се баща й.
	— Човек никога не знае! — Очите на маркизата се напълниха със сълзи.
	— О, за бога… — Търпението на лорд Нийдъм се изчерпа. — Няма да умирам. И съм силно обиден от факта, че тези думи толкова леко се изтърколиха от устните ви. — Той се обърна към Пенелопи. — Що се отнася до теб, ще се омъжиш.
	Пенелопи изправи рамене.
	— Не сме в Средновековието, татко. Не можеш да ме принудиш да се омъжа за някого, когото не желая.
	Лорд Нийдъм не се интересуваше особено от правата на жените.
	— Имам пет дъщери и нито един син. Проклет да съм, ако оставя дори една от вас неомъжена, за да се защитава сама, докато онзи идиот, който ми се явява племенник, съсипва всичко, което съм изградил. — Той поклати глава. — Ще те видя омъжена, Пенелопи, и то омъжена добре. Време е да спреш да се пазариш на дребно и да приемеш нечие ухажване.
	Очите на Пенелопи се разшириха.
	— Мислиш, че се пазаря?
	— Внимавай за езика си, Пенелопи! — възмути се херцогинята.
	— В интерес на истината, майко, той го каза първи — изтъкна Пипа.
	— Няма значение! Не съм ви възпитала да говорите като обикновени… обикновени… о, знаете.
	— Разбира се, че се пазариш. Минаха осем години от провала с Лейтън. Ти си дъщеря на двоен маркиз с богатството на Мидас.
	— Нийдъм! Колко невъзпитано!
	Лорд Нийдъм вдигна поглед към тавана, сякаш да почерпи оттам търпение.
	— Нямам представа какво чакаш, но зная, че те глезих твърде дълго и не обръщах внимание на факта, че историята с Лейтън влияе на всички ви. — Пенелопи погледна сестрите си, които бяха свели поглед към скута си. В гърдите й се надигна чувство за вина, когато баща й продължи: — Достатъчно! Този сезон ще се омъжиш, Пени.
	Пенелопи усилено се опитваше да преглътне буцата, която внезапно бе заседнала в гърлото й.
	— Но… от четири години никой освен Томи не ми е предлагал брак.
	— Томи е само началото. Сега ще ти предлагат.
	Достатъчно често бе виждала този уверен поглед на баща си, за да знае, че именно това ще се случи. Тя го погледна право в очите.
	— Защо?
	— Защото добавих „Фалкънуел“ към зестрата ти.
	Изрече го, сякаш казваше нещо от сорта на _малко е студено_ или _тази риба има нужда от още малко сол_. Сякаш всички около масата просто щяха да приемат думите му. Сякаш четирите глави нямаше да се обърнат едновременно към него с широко отворени очи и зяпнали усти.
	— О! Нийдъм! — Маркизата отново онемя.
	Пенелопи не отдели поглед от баща си.
	— Моля?
	В съзнанието й проблесна спомен. Усмихнато, тъмнооко момче, притиснато към ниския клон на една огромна върба, което протяга ръка надолу и приканва Пенелопи да се присъедини към него в скривалището му.
	Третият член на триото.
	_„Фалкънуел“ принадлежеше на Майкъл._
	Дори да не бе негов от десетилетие, в мислите й това не се бе променило. Изглеждаше й нередно, че по някакъв странен начин сега се бе оказал неин. Цялата онази прекрасна плодородна земя, всичко освен къщата и прилежащите й земи, целият имот.
	Рожденото право на Майкъл. Сега й принадлежеше.
	— Как се сдоби с „Фалкънуел“?
	— Няма значение — отвърна маркизът, без да вдига поглед от храната си. — Не мога да ти позволя да излагаш повече на риск възможността сестрите ти да сключат успешен брак. Трябва да се омъжиш. Няма да останеш стара мома през остатъка от живота си. „Фалкънуел“ ще се погрижи за това. Изглежда, вече е свършил работа. Ако не харесваш Томи, вече получих половин дузина писма от заинтересувани мъже от цяла Англия.
	Мъже, които искаха „Фалкънуел“.
	Странните думи на Томи вече придобиха смисъл. Беше предложил да я предпази от камарата предложения, които щяха да завалят заради зестрата й. Беше й предложил, защото бе неин приятел.
	Освен това й бе предложил заради „Фалкънуел“. От другата страна на имението имаше неплодородни земи, които принадлежаха на виконт Лангфорд. Томи щеше да ги наследи някой ден и да прибави „Фалкънуел“ към тях.
	— Разбира се! — намеси се Оливия. — Това обяснява всичко!
	_Не й бе казал._
	Знаеше, че той не се интересува наистина от брак с нея, но не й бе особено приятно да получи пряко доказателство. Пенелопи продължи да гледа баща си.
	— Зестрата публично ли е обявена?
	— Разбира се. Каква е ползата да утрояваш стойността на зестрата на дъщеря си, ако не го обявиш публично? — Пенелопи прокара вилица през пюрето от ряпа в чинията си и си пожела да се намира където и да е другаде, а баща й продължи: — Не изглеждай толкова нещастна. Благодари на звездите, че най-накрая ще си намериш съпруг. С „Фалкънуел“ като зестра можеш да получиш дори принц.
	— Оказа се, че принцовете ме отегчават, татко.
	— _Пенелопи!_ Никой не се _отегчава_ от _принцове_ — намеси се майка й.
	— Аз бих искала да срещна принц — включи се и Оливия, като дъвчеше замислено. — Ако Пенелопи не иска „Фалкънуел“, аз с радост ще го приема като част от моята зестра.
	Пенелопи плъзна поглед към най-малката си сестра.
	— Да, предполагам, че е така, Оливия, но се съмнявам, че ще имаш нужда от него.
	Оливия имаше същите сини очи, бяла кожа и светла коса като Пенелопи, но вместо да я правят да изглежда безлична като нея, тя бе поразително красива — жена, която можеше да сваля мъже на колене само с едно щракване на пръстите.
	А по-лошото бе, че го знаеше.
	— Точно затова е част от зестрата на Пенелопи. Тя има нужда, особено сега — прагматично изрече лорд Нийдъм, преди отново да се обърне към най-голямата си дъщеря. — Имаше време, когато бе достатъчно млада, за да привлечеш вниманието на някой порядъчен мъж, но то отдавна отмина.
	На Пенелопи й се искаше някоя от сестрите й да се намеси, за да я защити. Да възрази на баща им. Да каже нещо от сорта на: _Пенелопи няма нужда от това. Някой прекрасен мъж ще се появи и лудо ще се влюби в нея. От пръв поглед. Очевидно е._
	Тя не обърна внимание на болката, която я жегна при мълчаливото съгласие с думите на баща им. Пенелопи виждаше истината в погледа на маркиза. Увереността му. Знаеше, без съмнение, че ако баща й пожелае, тя ще се омъжи, сякаш наистина бяха в Средновековието и той се разделяше с част от феодалните си владения.
	Само че той не се разделяше с нищо.
	— Как е възможно сега „Фалкънуел“ да принадлежи на маркиза на Нийдъм и Долби?
	— Това не трябва да те безпокои.
	— Но ме безпокои — настоя Пенелопи. — Как се сдоби с него? Майкъл знае ли?
	— Нямам представа — рече маркизът и вдигна чашата с вино. — Предполагам, че е въпрос на време да разбере.
	— Кой знае какво знае _Майкъл_ — тросна се майка й. — Никой във _висшето общество_ не е виждал маркиза на Бърн от години.
	_Не и откакто изчезна след скандала. Откакто изгуби всичко от бащата на Томи._
	Пенелопи поклати глава.
	— Опита ли да му го върнеш?
	— Пенелопи! Не бъди неблагодарна! — изписка маркизата. — Добавянето на „Фалкънуел“ към зестрата ти е ярък пример за щедростта на баща ти.
	_Пример за желанието на баща й да се отърве от проблемната си дъщеря._
	— Не го искам.
	Знаеше, че това е лъжа, в момента, в който изрече думите. Разбира се, че го искаше. Земите на имението бяха богати и плодородни, и изпълнени със спомени от детството й.
	_Със спомени за Майкъл._
	Не го бе виждала от години, бе още дете, когато той напусна „Фалкънуел“, и все още не бе представена в обществото, когато скандалът, свързан с него, бе най-горещата тема за клюки сред лондонските аристократи и прислужниците в Съри. А сега, ако изобщо чуеше нещо за него, това бяха откъслечни клюки от по-опитни жени от висшето общество. Той бе някъде в Лондон, ръководеше игрален дом, както бе чула от една особено разговорлива групичка, но не попита къде. Инстинктивно знаеше, че дами като нея не посещават мястото, където Майкъл се бе приземил след падението си.
	— Нямаш избор, Пенелопи. „Фалкънуел“ е мой и скоро ще принадлежи на съпруга ти. Мъже от цяла Англия ще дойдат, за да получат шанс да го спечелят. Омъжи се сега за Томи или по-късно за някой друг, както искаш. Но ще се омъжиш още този сезон. — Маркизът се облегна в стола си и отпусна ръце върху големия си корем. — Някой ден ще ми благодариш.
	_Ще се омъжиш още този сезон._
	— Защо не го върна на Майкъл?
	Нийдъм въздъхна, хвърли салфетката си и се надигна от масата.
	— Маркиз или не, Майкъл не умее да ръководи имение. Винаги е бил небрежен по отношение на него.
	Може да бяха изминали осемнадесет години, откакто го бе видяла за последно, но част от нея все още смяташе Майкъл Лоулър, маркиз на Бърн, за свой приятел и не й харесваше начинът, по който баща й говореше за него, сякаш бе човек без стойност и значение.
	Но пък реално тя не познаваше Майкъл — не познаваше мъжа. Дори не се бе сещала за него от цяла вечност, а когато се появеше в мислите й, той не бе двадесет и пет годишен мъж, който бе изгубил всичко в глупава игра.
	Не, в съзнанието й Майкъл си оставаше приятел от детството, първият приятел, който бе имала — дванадесетгодишен хлапак, който я води сред калния пейзаж наоколо от едно приключение към друго, смее се в неподходящи моменти, докато тя не издържи и не се разсмее заедно с него, цапа коленете си в мокрите полета, които се простираха между домовете им, и хвърля камъчета към прозореца й в летните утрини, преди да отиде за риба на езерото, което разделяше земите на Нийдъм и Бърн.
	Вероятно сега и езерото бе част от зестрата й.
	На Майкъл щеше да му се наложи да я моли за разрешение, ако иска да лови риба там.
	_Щеше да му се наложи да иска разрешение от съпруга й._
	Самата мисъл щеше да е смешна, ако не бе толкова… грешна. И изглежда, никой не го забелязваше.
	Пенелопи вдигна очи и през масата срещна погледа на Пипа, широко отворените й сини очи примигваха зад очилата, а тези на Оливия бяха изпълнение с… облекчение?
	В отговор на въпросителния й поглед най-малката й сестра каза:
	— Признавам, че не ми харесваше мисълта да имам сестра, която не е успяла да се омъжи. Сега вече е много по-добре за мен.
	— Радвам се, че има някой, който е доволен от днешните събития — каза Пенелопи.
	— Ама наистина, Пени — настоя Оливия, — трябва да признаеш, че твоят брак ще помогне на всички ни. Твоето положение бе основната причина Виктория и Валери да се примирят със скучните си стари съпрузи.
	_Не бе планирала да се случи така._
	— Оливия! — тихо каза Пипа. — Това не е много мило.
	— Да бе! Пени знае, че е вярно.
	_Знаеше ли?_
	Тя погледна към Пипа.
	— Направих ли нещата трудни за теб?
	Пипа се поколеба.
	— Съвсем не. Миналата седмица Касълтън писа на татко, че смята сериозно да ме ухажва, а и аз не съм съвсем типичната дебютантка.
	Меко казано. Пипа бе нещо като интелектуалка, концентрирана върху естествените науки и очарована от устройството на всички живи същества — от растения до хора. Веднъж бе откраднала една гъска от кухнята, за да й направи дисекция в спалнята си. Всичко бе наред до момента, в който една камериерка не влезе и откри Пипа, покрита до лакти в птичи вътрешности, и изпищя, сякаш се е озовала на местопрестъпление на „Севън Дайлс“*.
	[* „Севън Дайлс“ (Seven Dials) — малко, но много известно кръстовище в Уест Енд, Лондон. — Бел.прев.]
	Пипа бе сериозно смъмрена, а камериерката бе преназначена на един от долните етажи на имението.
	— Трябвало е да го кръстят лорд Глупавтън — откровено каза Оливия.
	Пипа се изкикоти.
	— Стига. Той е наистина мил. Обича кучета. — Тя погледна към Пенелопи. — Също както и Томи.
	— Дотам ли стигнахме? Да избираме бъдещите си съпрузи, защото обичат кучета? — попита Оливия.
	Пипа просто повдигна рамене.
	— Така се прави. Повечето двойки във висшето общество нямат дори толкова общо помежду си.
	_Тя беше права._
	Но не така трябваше да бъде. Млади жени с външния вид и произход на сестрите й би трябвало да избират съпрузите си не заради слабостта им към животни. Би трябвало да бъдат любимки на висшето общество, да държат всички в ръцете си и да ги моделират по своя воля.
	Но не бе така, и то заради Пенелопи, която по ирония на съдбата бе признавана за най-голямата любимка на висшето общество, когато направи своя дебют — избраната булка на безупречно възпитания и с безупречно родословие херцог на Лейтън. След като годежът им се разпадна сред буря от съсипани млади жени, извънбрачни деца и вечна любов, Пенелопи, за съжаление на сестрите си, изгуби този статус. Вместо това бе понижена до „добър приятел“ на висшето общество, след това „приятна позната“, а напоследък „гост, който прекаляваше с престоя“.
	Не бе красива, нито умна. Не бе нищо повече от най-голямата дъщеря на много богат и титулуван аристократ. Родена и възпитана да бъде съпруга на също толкова богат и високопоставен аристократ.
	И почти се бе превърнала точно в това. Докато всичко не се промени.
	Включително и очакванията й.
	За съжаление, очакванията не водеха след себе си добри бракове. Нито за нея, нито за сестрите й. Просто не бе честно да страда заради развален преди почти десетилетие годеж, не бе честно и сестрите й да си патят.
	— Не съм искала да ви създавам трудности — тихо каза тя.
	— В такъв случай имаш късмет, че можеш да оправиш нещата — предложи Оливия, очевидно без да се интересува от чувствата на сестра си. — Все пак твоите шансове за добър съпруг може и да са малки, но моите са много добри. Дори ще се подобрят, ако се омъжиш за бъдещ виконт.
	Чувството за вина избуя и Пенелопи се обърна към Пипа, която бе затворила книгата си и внимателно я наблюдаваше.
	— Съгласна ли си, Пипа?
	Сестра й изви глава, сякаш преценяваше какво да каже, и накрая се спря на:
	— Няма да боли, Пени.
	_Поне не теб_, помисли си Пенелопи, потънала в меланхолия, докато си даваше сметка, че ще приеме предложението на Томи.
	За доброто на сестрите си.
	Можеше да е и по-зле. Може би след време щеше да го обикне.


	Същата вечер, когато всички в къщата спяха, Пенелопи приготви най-топлото си палто и маншона си, взе фенер от писалището и тръгна на разходка из земите си.
	Е, не точно нейните. А земите, които бяха обвързани с брака й. Земите, които Томи и неизвестен брой млади ухажори с радост биха приели в замяна на това да откъснат Пенелопи от семейството й и да я направят своя съпруга.
	_Колко романтично._
	Твърде много години бе прекарала в надежди за нещо повече. И макар да си повтаряше да не го прави, вярваше, че и тя може да извади такъв късмет. Че може да намери нещо повече.
	Не. Нямаше да мисли за това.
	Особено сега, когато се бе отправила с големи крачки към брак, какъвто винаги се бе надявала да избегне. Вече нямаше съмнение, че баща й бе решен да омъжи най-голямата си дъщеря този сезон — за Томи или за някой друг. Замисли се за необвързаните мъже във висшето общество, които бяха достатъчно отчаяни, за да се оженят за двадесет и осем годишна жена с развален годеж зад гърба си. От никой от тях нямаше да излезе съпруг, за когото да я е грижа.
	_Съпруг, когото би могла да обича._
	Значи, Томи.
	Щеше да е Томи.
	Скова се заради студа, сгуши се в палтото и дръпна качулката ниско над челото си. Знаеше, че добре възпитаните дами не се разхождат посред нощ, но всички в Съри спяха, най-близкият им съсед бе на мили от тях, а хапливият студ много подхождаше на горчивото й разочарование от всичко, което се бе случило през деня.
	Рядко един развален годеж от далечното минало се оказваше такъв проблем в настоящето. Човек би си помислил, че за осем години Лондон ще забрави легендарната есен на 1823-а, но вместо това Пенелопи носеше товара на миналото си. Шепотът в балните зали продължаваше, ветрилата в дамските салони все още се вееха като крила на колибри, за да скрият разговорите, които долавяше от време на време — тихи предположения какво бе направила, за да изгуби интереса на херцога, или защо се мислеше за толкова важна, че да отхвърли другите предложения.
	Разбира се, не се считаше за толкова важна.
	Но смяташе за важна възможността за нещо повече. Възможността за любов. За приключения. За живот, изпълнен с нещо повече от съпруг, който, както бе научена да очаква, щеше да е привързан към нея, без да я обича, и едно-две деца, за които винаги бе смятала, че ще я обичат, без да я познават.
	Твърде много ли искаше?
	Очевидно.
	Тя изкачи заснежения хълм и спря за кратко на върха му, за да отправи поглед към езерото, което се чернееше долу и бележеше границата между владенията на Нийдъм и тези на Бърн… по-точно _бившите_ земи на Бърн. И докато стоеше взряна в мрака и замислена за бъдещето си, осъзна колко малко желае да има тих живот, изпълнен с пастелни тонове, кадрил и безвкусна лимонада.
	Искаше повече.
	Думата заля мислите й като вълна от тъга.
	_Повече._
	Повече, отколкото, изглежда, щеше да получи.
	Повече, отколкото й бе позволено да мечтае.
	Не че животът й бе нещастен. Той наистина бе луксозен. Радваше се на добри грижи, качествена храна, а от нея се искаше много малко. През повечето време семейството й бе поносимо, а имаше и приятели, с които от време на време можеше да прекарва по някой следобед. Всъщност дните й нямаше да са много по-различни, ако се омъжеше за Томи.
	Тогава защо се натъжаваше толкова при мисълта за брак с него? Той все пак бе мил, щедър, имаше чувство за хумор и топла усмивка. Не бе твърде красив, за да привлича внимание, нито твърде умен, за да дразни. Всички тези черти изглеждаха приемливи.
	Представи си как поема ръката му и му позволява да я придружи на бал, на театър, на вечеря. Представи си как танцува с него. Как му се усмихва. Представи си усещането за ръката му върху нейната.
	_Беше…_
	_Беше влажна._
	Разбира се, нямаше никаква причина да смята, че ръцете на Томи ще са такива, той вероятно имаше топли, съвсем сухи ръце. Въпреки това Пенелопи изтри длан в полите си. Не трябваше ли съпрузите да имат силни, здрави ръце? Особено във фантазиите? Защо ръцете на Томи не бяха такива?
	Той бе добър приятел. Не беше много мило от нейна страна да си го представя с потни ръце. Той заслужаваше нещо повече.
	Пенелопи си пое дълбоко дъх, наслаждавайки се на ледения въздух, затвори очи и отново опита… наистина се постара да си представи, че е лейди Томас Алес.
	Усмихна се на съпруга си. Любящо.
	Той също й се усмихна. _Да го направим, какво ще кажеш?_
	Тя отвори очи.
	_По дяволите!_
	Бавно започна да се спуска по склона към заледеното езеро. Щеше да се омъжи за Томи.
	_За нейно собствено добро._
	_За доброто на сестрите си._
	Само че нещата изобщо не изглеждаха добре. Съвсем не. Въпреки това така правеха добре възпитаните най-големи дъщери.
	_Правеха, каквото им се каже._
	Дори ако изобщо не го искаха. Дори ако искаха нещо повече.
	В този миг забеляза светлина в далечината, сред шубраците в другия край на езерото. Тя спря и се взря в тъмнината, без да обръща внимание на вятъра, който щипеше бузите й. Може би си бе въобразила. Или бе просто отблясък от лунната светлина върху снега.
	Това щеше да е разумно предположение, ако сипещият се сняг не скриваше луната от погледа й.
	Светлината отново проблесна и Пенелопи ахна и отстъпи крачка назад с широко отворени очи, докато следеше бързото й движение сред дърветата.
	Тя се взря в тъмнината и се приведе напред, вперила поглед в жълтеникавото сияние, което блещукаше в гората.
	— Има някой… — промълви, а думите заглъхнаха в студената тишина.
	Имаше някой там.
	Може би някой прислужник, но това не изглеждаше особено вероятно. Прислужниците на Нийдъм нямаха причина да се навъртат около езерото посред нощ, а бе изминала цяла вечност, откакто и последният слуга бе напуснал „Фалкънуел“. След като бяха заминали, всичко от имението бе събрано и огромната каменна сграда бе оставена празна и самотна. Никой не бе влизал в къщата от години.
	_Трябваше да направи нещо._
	Можеше да е какво ли не. Пожар. Бракониер. _Призрак._
	Е, едва ли беше последното.
	Но бе много възможно да е нарушител, който скоро щеше да навлезе в чужда собственост. Ако беше така, то някой трябва да стори нещо. Все пак не можеше просто да се позволи на хората да се настаняват в къщата на маркиза на Бърн.
	Щом той не смяташе да пази собствеността си, изглежда задачата се падаше на Пенелопи. В момента тя имаше същите права върху „Фалкънуел“, нали? Ако къщата на имението бъдеше завладяна от пирати или разбойници, това определено щеше да повлияе на стойността на нейната зестра, нали така?
	_Не че бе въодушевена от перспективата да използва тази зестра._
	Но въпросът бе принципен.
	Светлината отново проблесна. Изглежда, разбойниците не бяха много на брой, освен ако нямаха проблем със снабдяването с фенери. Всъщност не беше много вероятно пирати или разбойници да планират завземане на къщата във „Фалкънуел“, имайки предвид, че океанът бе доста далеч.
	_И все пак._
	Там имаше някой. Въпросът беше кой? И защо?
	Пенелопи бе сигурна в едно. Добре възпитаните най-големи дъщери не изследваха странни светлини посред нощ. Това определено би било твърде авантюристично.
	Би било нещо _повече_.
	Точно това я накара да се реши. Беше си казала, че иска нещо повече, и желанието й бе изпълнено. Вселената работеше по прекрасен начин, нали?
	Тя си пое дълбоко въздух, изпъна рамене и тръгна напред. Преди да осъзнае глупостта на собствените си действия, вълнението я тласна към една голяма група храсти от зеленика на брега на езерото.
	Беше навън. През нощта. В свирепия студ. Беше се отправила към неизвестен брой съмнителни, нечестиви същества. И никой не знаеше къде се намира.
	Внезапно бракът с Томи не й се стори толкова лоша идея. Не и когато изглеждаше много вероятно да бъде убита от пирати, които действаха на сушата.
	Тя чу скърцане на сняг наблизо, спря, вдигна фенера си високо и се взря в мрака отвъд зелениката, към гората, където бе видяла светлината.
	Сега не виждаше нищо. Нищо, освен сипещ се сняг и една сянка, която като нищо можеше да е на вбесена мечка.
	— Каква глупост — прошепна си, а звукът на собствения й глас в тъмнината я успокои. — В Съри няма мечки.
	Все пак не бе убедена в това и не остана на мястото си, за да разбере дали черната сянка наистина е на мечка. Имаше неща, които трябваше да свърши у дома. И първото бе да приеме предложението на Томи.
	Както и да се старае повече с иглата за бродерия.
	Само че точно в момента, в който реши да се обърне и да се прибере, между дърветата се показа мъж с фенер в ръка.


>	Глава 3

	_Бягай!_
	Думата отекна в нея като писък в нощта, но крайниците на Пенелопи изглеждаха неспособни да последват тази заповед. Вместо това приклекна, за да се скрие зад храстите с отчаяната надежда, че мъжът няма да я забележи. Когато чу наблизо стъпките му в снега, пропълзя покрай живия плет към езерото, подготвяйки се да хукне надалеч, но настъпи подгъва на палтото си, изгуби равновесие и се приземи право в зелениката.
	Която бе доста трънлива.
	— Оох! — Тя протегна ръка, за да не се оплете в проклетото растение, но вместо това се убоде на един клон. Прехапа устни и замръзна, когато стъпките се приближиха.
	Затаи дъх. Може би не я беше забелязал. Все пак беше доста тъмно.
	_Само да не държеше фенер._
	Бутна светлината в гъсталака. Но това не помогна, защото почти моментално бе залята от друга светлина.
	_Неговата светлина._
	Той направи крачка към нея.
	Пенелопи притисна гръб към храста, предпочиташе острите му листа пред неясната фигура пред себе си.
	— Здравейте.
	Той спря, но не отговори и двамата застинаха в продължително, непоносимо мълчание. Сърцето на Пенелопи биеше лудешки в гърдите й, изглежда, това бе единствената част от нея, която се движеше. Не можеше да понесе тази тишина и секунда повече, затова проговори и въпреки странната си позиция в храста опита да прозвучи максимално твърдо:
	— Навлизате в чужда собственост.
	— Така ли? — Имаше много хубав глас като за пират. Извираше дълбоко от гърдите му и я караше да мисли за гъши пух и топло бренди. Тя поклати глава при тази мисъл, очевидно студът погаждаше номера на разума й.
	— Да, така. Къщата в далечината е „Фалкънуел Манър“. Собственост на маркиза на Бърн.
	Сърцето й подскочи.
	— Впечатляващо — каза пиратът, но на нея й се стори, че изобщо не го мисли.
	Тя опита да се изправи надменно. И се провали. Два пъти. На третия опит приглади полите си и каза:
	— _Много_ е впечатляващо. Уверявам ви, маркизът ще е много недоволен, когато разбере, че вие… — тя махна с ръка във въздуха — … правите каквото правите… на неговата земя.
	— Така ли? — Пиратът изглеждаше безразличен, когато сведе фенера си и горната част от тялото му остана в сянка, което запази предимството му.
	— Определено. — Пенелопи изпъна рамене. — И ще ви дам един безплатен съвет: с него шега не бива.
	— Изглежда, с маркиза сте много близки.
	Тя повдигна фенера си и започна полека да се отдалечава.
	— О, да. Така е. Доста сме близки. Дори много.
	Това не беше точно лъжа. Наистина бяха много близки по времето, когато той още носеше къси панталонки.
	— Не ми се вярва. — Гласът му бе тих и заплашителен. — Всъщност не мисля, че маркизът е някъде наблизо. Не мисля, че тук изобщо има някой.
	Тя спря при заплашителния му тон и обмисли възможностите си като елен, който се колебае пред насочената към него пушка.
	— На ваше място не бих бягал — продължи той, сякаш прочел мислите й. — Тъмно е, а снегът е натрупал. Няма да стигнете далеч, преди…
	Думите му заглъхнаха, но тя знаеше какъв е краят на изречението.
	_Преди той да я хване и да я убие._
	Затвори очи. Когато бе казала, че иска повече, не бе имала предвид това. Щеше да умре тук. В снега. Нямаше да я намерят до пролетта.
	Ако гладни вълци не отнесяха трупа й преди това.
	Трябваше да направи нещо. Отвори очи и откри, че той е вече много, много по-близо.
	— Ааааа! Не се приближавайте повече! Аз… — Не успя да измисли подходяща заплаха. — Въоръжена съм!
	Той не помръдна.
	— Смятате да ме удушите с маншона си?
	— Вие, сър, не сте джентълмен.
	— Аха. Най-накрая нещо вярно.
	Пенелопи направи още една крачка назад.
	— Отивам си у дома.
	— Не мисля така, Пенелопи.
	Сърцето й спря, когато чу името си, и после отново заби в такъв луд ритъм, че беше сигурна, че този… този… негодник може да го чуе.
	— Откъде знаете името ми?
	— Зная много неща.
	— Кой сте вие? — Повдигна фенера си, сякаш той би могъл да я предпази от опасността, и мъжът пристъпи напред в обсега на светлината.
	Не приличаше на пират. Изглеждаше… _познат_. Имаше нещо в красивите черти и дълбоките порочни сенки, в скулите и правата линия на устните му, в острите очертания на челюстта му… която имаше нужда от бръснене.
	Да, имаше нещо — блед спомен за нещо познато.
	Носеше шапка на тънко райе, покрита със сняг, периферията на която оставяше очите му в сянка. Те бяха липсващата част от пъзела.
	Така и не разбра откъде се появи този инстинктивен жест — може би от желанието й да разбере самоличността на мъжа, който щеше да сложи край на живота й — но не можа да се сдържи, протегна ръка и бутна шапката назад, за да види очите му.
	Много по-късно щеше да осъзнае, че той не направи опит да я спре.
	Очите му бяха с лешников цвят, смесица от кафяви, зелени и сиви нюанси, обрамчени от дълги тъмни мигли, покрити със сняг. Би ги разпознала навсякъде, въпреки че сега бяха много по-сериозни, отколкото преди.
	Обзе я шок, последван от невероятна вълна на щастие.
	_Той не бе пират._
	— Майкъл? — Мъжът се вцепени, когато чу името си, но тя нямаше време да се попита защо. Опря длан до студената му буза — действие, на което по-късно щеше да се чуди — и се засмя, а снегът, който се сипеше около тях, приглуши звука. — Ти си, нали?
	Той вдигна ръка и отмести нейната от лицето си. Не носеше ръкавици, но въпреки това бе толкова _топъл_.
	_И ръцете му изобщо не бяха влажни._
	Преди да успее да го спре, той я дръпна към себе си, отметна качулката на палтото й и остави светлината и снега да я покрият. Погледът му я обхожда дълго, но тя не се почувства неудобно.
	— Пораснала си.
	Тя не можа да се сдържи и отново се засмя.
	— _Наистина_ си ти! Звяр такъв! Изплаши ме! Престори се, че не _знаеш_. Къде…? Кога си…? — Поклати глава, а бузите я заболяха от широката усмивка. — Дори не знам откъде да започна!
	Усмихна му се, докато го оглеждаше. Последния път, когато го бе видяла, бе само няколко инча по-висок от нея — върлинесто момче, чиито ръце и крака бяха твърде дълги за тялото му. Вече не бе така. Този Майкъл бе истински мъж, висок и строен.
	_И много, много красив._
	Все още не можеше напълно да повярва, че това е той.
	— Майкъл!
	Той срещна директно погледа й и през нея премина искра от удоволствие, сякаш взорът му бе физическо докосване, което я стопляше… И я хвана неподготвена. Периферията на шапката отново скри очите му и тя запълни настъпилата тишина с поредния въпрос:
	— Какво правиш тук?
	Устните му не помръднаха и на милиметър, за да променят идеалната си права линия. Последва дълга пауза, през която тя се предаде на топлината му. На щастието, че го срещна. Нямаше значение, че е късно и тъмно, а той съвсем да не изглеждаше доволен, че я вижда.
	— Защо се шляеш в тъмнината насред нищото?
	Той избегна отговора на въпроса й, но Пенелопи не я беше грижа.
	— Не е насред нищото. В момента сме на не повече от половин миля от която и да е от къщите.
	— Можеше да те нападне някой разбойник или крадец, или да те отвлече някой, или…
	— Пират. Или мечка. Вече обмислих всички варианти.
	Майкъл, когото познаваше някога, щеше да се усмихне.
	Този не го стори.
	— В Съри няма мечки.
	— Появата на пирати също би била сериозна изненада, не мислиш ли?
	Не последва отговор.
	Тя опита да събуди Майкъл от детството. Да го придума да се покаже.
	— По всяко време бих предпочела стар приятел пред някоя мечка, Майкъл.
	Снегът под краката му се раздвижи, а когато проговори, в гласа му се усещаше стоманена нотка.
	— Бърн.
	— Моля?
	— Наричай ме Бърн.
	Обзеха я шок и смущение. Вярно, че той бе маркиз, но не бе предполагала, че толкова ще държи на титлата си… все пак бяха приятели от детинство. Прокашля се.
	— Разбира се, лорд Бърн.
	— Без титлата. Само името. Бърн.
	Тя преглътна объркването си.
	— Бърн?
	Той кимна леко, едва забележимо.
	— Ще те попитам още веднъж. Защо се шляеш тук?
	Пенелопи не си и помисли да пренебрегне въпроса му.
	— Видях фенера ти и дойдох да разбера какво става.
	— Дошла си сама през нощта да разследваш появата на странна светлина в горите около къща, която е необитаема от шестнадесет години?
	— Необитаема е само от девет години.
	Той замълча, а после рече:
	— Нямам спомен да си била толкова дразнеща.
	— Значи не ме помниш много добре. Бях много дразнещо дете.
	— Не е вярно. Беше много сериозна.
	Тя се усмихна.
	— Значи помниш. Постоянно се опитваше да ме разсмееш. Просто ти връщам услугата, получава ли се?
	— Не.
	Пенелопи вдигна високо фенера си и той й позволи да освети лицето му с топлата златиста светлина. Времето се бе отнесло към него по великолепен начин, бе надраснал дългите си крайници и ъгловатото лице. Пенелопи винаги си бе представяла, че ще стане хубав, но той бе повече от това… беше почти красив.
	Може би заради тъмнината, която се стелеше въпреки светлината на фенера… но имаше нещо опасно в линията на челюстта му, в напрегнатото му чело, в очите, които, изглежда, бяха забравили що е радост, в устните, които бяха забравили как да се усмихват.
	Като дете имаше трапчинка, която често се показваше и почти винаги предвещаваше приключения. Тя я потърси на лявата му буза, искаше й се да открие тази издайническа вдлъбнатина. Не успя.
	Колкото и да оглеждаше това ново, твърдо лице, Пенелопи не успяваше да открие момчето, което бе познавала някога. Ако не бяха очите, изобщо нямаше да повярва, че това е той.
	— Колко тъжно — промълви на себе си.
	Той я чу.
	— Кое?
	Тя поклати глава и срещна погледа му, единственото нещо, което й се струваше познато.
	— Няма го.
	— Кого?
	— Приятеля ми.
	Не бе смятала, че е възможно, но чертите му се втвърдиха още повече, изглеждаха още по-непоколебими и опасни в сенките. За един кратък миг се замисли дали не е прекалила. Той не помръдна, наблюдаваше я с тъмен поглед, който като че ли виждаше всичко.
	Всички инстинкти й казваха да се махне. Бързо. Никога да не се връща. Въпреки това остана.
	— Колко време ще останеш в Съри? — Той не отговори и тя направи крачка към него, макар да знаеше, че не бива. — В къщата няма нищо.
	Не й обърна внимание.
	Тя настоя.
	— Къде ще спиш?
	Едната порочна черна вежда подскочи нагоре.
	— Защо? Да не би да ме каниш в леглото си?
	Грубостта в думите му я жегна. Пенелопи се вцепени, сякаш бе получила физически удар. Изчака секунда, уверена, че той ще се извини.
	Тишина.
	— Променил си се.
	— Може би трябва да си го спомниш следващия път, когато решиш да излезеш на среднощно приключение.
	Той изобщо не приличаше на Майкъл, когото бе познавала.
	Пенелопи се завъртя на пети и се отправи в мрака към имението „Нийдъм“. Бе изминала едва няколко метра, когато се обърна, за да го види. Той не бе помръднал.
	— Наистина се зарадвах да те видя. — Отново се обърна и продължи към дома си. Студът се просмукваше в костите й. Не можа да устои да отправи една последна стрела и се обърна. Искаше да го нарани, както той я бе наранил. — И Майкъл? — Не можеше да види очите му, но със сигурност знаеше, че я наблюдава. И слуша. — В момента си на моя земя.
	Съжали за думите в момента, в който ги изрече. Бяха резултат от объркване и яд, комбинирани с желание да го подразни, което подхождаше повече на подло дете, отколкото на двадесет и осем годишна жена.
	Съжали още повече, когато той се стрелна към нея като вълк.
	— _Твоя_ земя?
	Думите бяха мрачни и заплашителни. Тя веднага отстъпи назад.
	— Д-да.
	Изобщо не трябваше да излиза от къщата.
	— С баща ти мислите да ти хване съпруг с моята земя?
	_Той знаеше._
	Пенелопи не обърна внимание на тъгата, която я прониза едновременно с осъзнаването, че той е дошъл за „Фалкънуел“. _А не за нея._
	Бърн продължи да се приближава все повече, а дъхът на Пенелопи спря, докато отстъпваше назад, като се опитваше да се движи с неговата бързина. Не успяваше. Тя поклати глава. Трябваше да върне думите си назад, да го утеши. Да успокои този огромен звяр, който я преследваше в снега.
	Но не го стори. Беше прекалено ядосана.
	— Не е твоя. Изгуби я. А и вече си хванах съпруг. — Нямаше нужда той да знае, че още не е приела предложението.
	Той спря.
	— Омъжена ли си?
	Тя поклати глава и бързо се отдръпна, използвайки възможността да увеличи разстоянието помежду им, докато изстрелваше към него:
	— Не, но ще бъда… съвсем скоро. И ще живеем щастливо тук, на _нашата_ земя.
	_Какво й ставаше?_ Думите изскачаха бързо и необмислено и не можеха да се върнат обратно.
	Той отново се раздвижи, този път съвсем целенасочено.
	— Всеки мъж в Лондон иска „Фалкънуел“, ако не заради земята, то заради възможността да ми натрие носа.
	Ако се затичаше, можеше да падне в снега, но си струваше да поеме този риск, защото внезапно се уплаши какво точно ще се случи, ако той я хванеше. Тя се препъна в един скрит корен и залитна напред с лек писък, като разпери ръце и изтърва фенера, опитвайки се да предотврати падането.
	Бърн я изпревари, големите му силни ръце я уловиха, повдигнаха я и притиснаха гърба й към един голям дъб. Преди тя да успее да възвърне равновесието си и да избяга, той се облегна на дървото и я улови като в клетка.
	Момчето от спомените й бе изчезнало.
	Мъжът, който бе заел неговото място, бе наистина опасен.
	Той беше близо. Прекалено близо, наведе се напред, а гласът му до бузата й бе тих като шепот, което я караше да се чувства още по-нервна. Пенелопи забрави да диша, толкова бе концентрирана върху топлината, която тялото му излъчваше, в очакване на думите, които щеше да изрече:
	— Дори биха се оженили за някоя стара мома, за да получат имението.
	В този момент го намрази. Възневидя думите и естествената жестокост, с която ги изрече. Очите й се напълниха със сълзи.
	Не. _Не. Нямаше_ да заплаче. Не и заради него.
	Не и заради този звяр, който изобщо не приличаше на момчето, което бе познавала някога. Момчето, за чието завръщане бе мечтала.
	Но не така.
	Опита да се пребори с него, бе ядосана и отчаяно искаше да се освободи. Той бе два пъти по-силен от нея и отказваше да я пусне, притискаше я към дъба и се навеждаше напред, докато не се озова близо… Прекалено близо. Прониза я страх, последван от гняв, за който бе благодарна.
	— Пусни ме!
	Той не помръдна. Всъщност в продължение на един много дълъг момент на Пенелопи й се струваше, че не я е чул.
	— Не. — Гласът му бе абсолютно безизразен.
	Тя отново се размърда, започна да рита и единият й ботуш срещна пищяла му достатъчно силно, за да го накара да изръмжи.
	— По дяволите! — извика, макар да знаеше, че дамите не ругаят и вероятно щеше да прекара цяла вечност в чистилището за подобно прегрешение, но не знаеше как по друг начин да общува с този груб непознат. — Какво ще направиш, ще ме оставиш в снега да замръзна до смърт?
	— Не. — Думата бе изречена тихо и мрачно в ухото й, докато я задържаше с лекота.
	Тя не се отказа.
	— Значи ще ме отвлечеш? Ще поискаш „Фалкънуел“ като откуп?
	— Не, макар това да не е лоша идея. — Беше толкова близо, че можеше да усети как ухае на кедър и бергамот. Тя притихна, когато усети дъха му да гали бузата й. — Но съм намислил нещо много по-лошо.
	Пенелопи застина. _Не би я убил._
	Все пак някога бяха приятели. Много отдавна, преди да стане красив като дявола и два пъти по-зловещ от него. Нямаше да я убие.
	_Нали?_
	— К-какво?
	Той плъзна пръст по извивката на врата й, оставяйки огнени следи след себе си. Тя затаи дъх при това докосване, изпълнено с порочна топлина. Усещането бе почти непоносимо.
	— Земята ми е у теб, Пенелопи — прошепна той в ухото й. Дъхът му леко галеше кожата й и я разсейваше въпреки неспокойните тръпки, които разтърсваха цялото й тяло. — И си я искам обратно.
	Изобщо не трябваше да излиза от къщи тази вечер. Ако оцелееше, никога повече нямаше да я напуска. Поклати глава със затворени очи, той всяваше истински хаос сред сетивата й.
	— Не мога да ти я дам.
	Той нежно плъзна ръка надолу по нейната и хвана китката й с топлите си пръсти.
	— Не, но аз мога да си я взема.
	Пенелопи отвори очи и срещна неговите, които бяха станали абсолютно черни в мрака.
	— Какво означава това?
	— Това означава, скъпа моя — обръщението бе изречено подигравателно, — че ще се оженим.
	Завладя я истински шок, когато той я хвана, метна я на рамото си и се отправи към имението „Фалкънуел“.


>	Глава 4

	Бърн си бе представял половин дузина сценарии, в които измъква Пенелопи от баща й и семейството й и се жени за нея, за да си върне земята. Бе планирал прелъстяване и принуда, и в краен случай дори отвличане.
	Никой от тези сценарии обаче не включваше покрита със сняг жена с прекомерна склонност да се излага на опасност и имаща много по-малко от препоръчителното минимално количество здрав разум, която да му се изпречи на пътя в среднощния януарски студ на Съри.
	Беше му спестила доста работа, затова не би било редно от негова страна да й връзва кусури. Така че просто я беше взел.
	— Звяр такъв!
	Бърн трепна, когато тя започна да го удря с юмруци по раменете, а краката й се мятаха във въздуха. Странният ъгъл, под който висеше, бе единственото, което предпазваше жизненоважни части от анатомията му от някой добре насочен удар.
	— Пусни ме!
	Той не й обърна внимание, вместо това улови краката й с ръка и я изви нагоре, докато тя не изпищя и не се вкопчи в гърба на палтото му, за да запази равновесие. След това отново я намести на рамото си и с немалко удоволствие я чу да изръмжава, когато рамото му се намести в мекотата на корема й.
	Изглежда, на дамата не й харесваше накъде вървят нещата.
	— Да не би да имаш проблем със слуха? — обади се тя надменно или поне толкова надменно, колкото би могъл да звучи човек, докато виси от нечие рамо.
	Той не отговори.
	Нямаше и нужда. Тя запълваше тишината доста добре с мърморенето си.
	— Изобщо не трябваше да излизам… Бог ми е свидетел, ако знаех, че ще си тук, щях да залостя вратите и прозорците и да извикам местния полицай… Като си помисля… аз всъщност бях _щастлива_ да те видя!
	Наистина се бе зарадвала, смехът й бе като слънчев лъч, а вълнението й бе толкова осезаемо, че почти можеше да го докосне. Реши да не се замисля кога за последно някой толкова се е радвал да го види.
	_Да не се пита дали изобщо някой някога се е радвал толкова да го види._
	Той бе унищожил това нейно щастие, хладно, ефикасно и умело — очакваше това да я уплаши и отслаби.
	Вместо това тя проговори. Тихи и простички, думите ехтяха над езерото, а значението им се подсилваше от падащия сняг, кръвта, която бумтеше в ушите му, и болезненото усещане, че това е самата истина.
	_Ти си на моя земя._
	_Не е твоя._
	_Ти я изгуби._
	В тази жена нямаше нищо слабо. Беше силна като стомана. Няколко думи бяха достатъчни, за да му напомни, че само тя стои между него и онова, което бе желал през целия си живот. Единственото, заради което бе имало смисъл да върви напред.
	„Фалкънуел“.
	Земята, където бе роден, както и баща му преди него, и бащата на баща му, поколения назад, повече, отколкото можеше да преброи. Земята, която бе изгубил и се бе заклел да си върне.
	На всяка цена.
	_Дори чрез брак._
	— Не можеш просто да ме отнесеш като… като… овца!
	Крачките му нарушиха своя ритъм за секунда.
	— Овца?
	Тя замълча, очевидно преосмисляше сравнението.
	— Фермерите не носят ли овцете на раменете си?
	— Никога не съм виждал подобно нещо, но пък ти си живяла в провинцията по-дълго, така че… щом казваш, че се отнасям към теб като към овца, така да бъде.
	— Очевидно не те интересува, че се _чувствам_ малтретирана.
	— Нямам намерение да те стрижа, ако това е някаква утеха.
	— Изобщо не е никаква утеха — язвително отвърна тя. — Още веднъж ти повтарям! Пусни. Ме. Долу! — Тя отново се заизвива и почти се измъкна от ръцете му, а единият й крак опасно се приближи до една особено ценна част на тялото му.
	Бърн изсумтя и стегна хватката си.
	— Престани! — Вдигна ръка и я плесна силно по дупето.
	Пенелопи се вцепени.
	— Ти не… Не мога… Ти ме удари!
	Той отвори задната врата към кухненските помещения на „Фалкънуел“ и влезе с маршова стъпка. Постави фенера си на една близка маса и я пусна на земята в средата на тъмното помещение.
	— Имаш половин дузина пластове дрехи, както и зимно палто. Изненадан съм, че изобщо си усетила.
	Очите на Пенелопи блеснаха яростно.
	— И все пак един джентълмен никога не би си помислил дори да… да…
	Той гледаше как тя се мъчи да намери точната дума, наслаждавайки се на неудобството й, и най-накрая предложи:
	— Мисля, че думата, която търсиш, е „напляска“.
	Очите й се разшириха.
	— Да. Точно така. Джентълмените не…
	— Първо, вече установихме, че не съм джентълмен. С това приключих много отдавна. И второ, ще се изненадаш какво правят джентълмените… и какво харесват дамите.
	— Но не и аз. Дължиш ми извинение.
	— На твое място не бих разчитал на това. — Чу ахването й, докато прекосяваше кухнята, за да вземе бутилката уиски, която бе оставил по-рано вечерта. — Искаш ли питие?
	— Не, благодаря.
	— Колко си учтива!
	— Поне един от нас трябва да бъде, не мислиш ли?
	Обърна се към нея, едновременно развеселен и изненадан от острия й език. Пенелопи не беше висока, едва достигаше до рамото му, но в момента му приличаше на амазонка. Качулката на палтото й се бе свлякла назад и косата й бе в безпорядък, стелеше се по раменете й и блестеше в светлорусо на слабата светлина. Брадичката й бе издадена напред в знак на неподчинение, раменете й бяха напрегнати и изправени, а гърдите й се вдигаха и спускаха от силен гняв.
	Изглеждаше, сякаш иска да му причини физическа болка, и то силна.
	— Това е отвличане.
	Бърн отпи голяма глътка от бутилката и се наслади на шокираното й изражение, когато изтри устните си с опакото на ръката си и срещна погледа й. Запази мълчание, харесваше му как тишината я изнервя.
	След секунда тя обяви:
	— Не може да ме отвличаш!
	— Както казах, докато бяхме отвън, нямам намерение да те отвличам. — Приведе се напред, докато лицето му не се озова на едно ниво с нейното. — Смятам да се оженя за теб, скъпа.
	Тя се втренчи продължително в него.
	— Ще си тръгна.
	— Не, няма.
	— Не съм вързана. Бих могла да си тръгна, ако искам.
	— Връзването е за аматьорите. — Той се облегна назад. — Само опитай!
	Пенелопи го изгледа несигурно, след това сви рамене и се отправи към вратата. Той препречи пътя й и тя спря.
	— Разбирам, че доста време си бил далеч от възпитаното общество, но не можеш просто така да отвличаш съседите си.
	— Вече казах, че това не е отвличане.
	— Е, каквото и да е, не е _редно_ — заядливо отвърна тя.
	— Мислех, че вече си забелязала колко малко ме е грижа кое е _редно_ и кое не.
	Тя се замисли над думите му за момент.
	— А би трябвало.
	Имаше нещо смътно познато в начина, по който тя стоеше, изпънала гръб, и го поучаваше как трябва да се държи.
	— Ето я.
	— Коя?
	— Пенелопи от детството ми. Толкова загрижена за порядъчността ми. Изобщо не си се променила.
	Тя вирна брадичка.
	— Не е вярно.
	— Така ли?
	— Изобщо не е вярно. Много съм се променила. Съвсем различна съм.
	— По какъв начин?
	— Аз… — Тя отвори уста, но после спря и той се зачуди какво щеше да каже. — Просто съм различна. А сега ме пусни. — Опита да мине покрай него. Той не помръдна и тя спря, защото не искаше да го докосва.
	_Жалко._ В съзнанието му проблесна спомен за топлината на облечената й в ръкавица ръка върху студената му буза. Очевидно жестът е бил резултат от изненада.
	_И удоволствие._
	Зачуди се какво още би направила от удоволствие. В ума му се оформи образ — руса коса, разпиляна върху тъмни копринени чаршафи, леденосини очи, изпълнени с изненада, докато той показва на превзетата порядъчна Пенелопи що е диво, опияняващо удоволствие.
	Почти я бе целунал в мрака. Всичко започна като опит да я сплаши, да постави основите на систематичното компрометиране на тихата, нищо неподозираща Пенелопи Марбъри, но докато стояха в празната кухня, не можеше да отрече, че се чуди какъв ли е вкусът й, какво ще е чувството да усети дъха й по кожата си, а тялото й — до себе си. Около себе си.
	— Това е глупаво.
	Думите й рязко го върнаха в действителността.
	— Сигурна ли си, че не искаш питие?
	Очите й се разшириха.
	— Аз… не!
	Толкова бе лесно да я подразни. Това не се бе променило.
	— Все пак учтивостта изисква човек да предложи нещо освежително на гостите си, нали?
	— Не и _уиски_. И определено _не_ направо от бутилката!
	— Значи съм объркал всичко. Би ли ми припомнила какво би трябвало да предложа на гостите си в подобна ситуация?
	Устата й се отвори и след това се затвори.
	— Не зная, не ми се случва често да бъда отвлечена посред нощ в изоставена къща в провинцията. — Устните й ядосано се присвиха в права линия. — Бих искала да се върна у дома. В леглото.
	— Това може да се уреди и без да се връщаш у дома.
	Тя раздразнено изсумтя.
	— Майкъл…
	Мразеше името, което излизаше от устните й.
	_Лъжа._
	— Бърн.
	Тя срещна погледа му.
	— Бърн… доказа тезата си. — Той запази мълчание, изпълнен с любопитство и Пенелопи продължи: — Разбирам, че е било грешно от моя страна да се скитам из гората през нощта. Вече ми е ясно, че е било възможно да ме нападнат или отвлекат, ако не и по-лошо, и съм готова да призная, че ми даде един необходим урок.
	— Колко благородно от твоя страна.
	Пенелопи продължи, сякаш той не я бе прекъснал, като в същото време се опитваше да го заобиколи. Бърн се премести, за да застане на пътя й. Тя спря и срещна погледа му, сините й очи блестяха, вероятно от раздразнение.
	— _Освен това_ съм готова да забравя факта, че наруши добрите нрави по нечуван начин, като ме премести — чисто физически — от едно обществено място на едно съвсем неподходящо… и напълно усамотено такова.
	— Не забравяй и че те наплясках.
	— Това също. Съвсем… напълно… далеч _отвъд_ порядъчността.
	— Порядъчността, изглежда, не ти е помогнала да стигнеш много далеч.
	Пенелопи застина и той веднага усети, че е улучил болно място. Някакво неприятно чувство пламна в него, но не му обърна внимание. Може и да смяташе да се ожени за нея, но нямаше никакво намерение да проявява какъвто и да било интерес.
	— Боя се, че имам планове за теб, Пенелопи, и тази вечер няма да ходиш никъде. — Подаде й бутилката с уиски и изрече съвсем сериозно: — Пийни си. Ще те успокои до утре.
	— Какво ще стане утре?
	— Ще се оженим.


	Пенелопи се протегна и взе уискито от ръката на Майкъл, замисли се за секунда и след това отпи голяма глътка. Определено нямаше по-добър момент от този, за да започне живот, отдаден на алкохола.
	— Няма да се омъжа за теб!
	— Боя се, че това вече е решено.
	В гърдите й пламна негодувание.
	— Определено _не_ е решено! — Притисна бутилката към гърдите си и понечи да мине през него на път за вратата. Когато той не помръдна, тя спря точно пред него и палтото й го докосна. Взря се право в сериозните му лешникови очи, отказвайки да се подчини на абсурдното му желание. — Отстъпи, лорд Бърн. Връщам се у дома. Ти си луд.
	Едната му тъмна вежда дразнещо подскочи нагоре.
	— Какъв тон — каза й подигравателно. — Опасявам се, че не съм в настроение да се мърдам. Ще трябва да намериш друг начин.
	— Не ме карай да извърша нещо, за което ще съжалявам.
	— Защо да съжаляваш? — Той вдигна ръка и топлият му пръст повдигна брадичката й, докато тя не срещна погледа му. — Бедната Пенелопи, толкова се бои да рискува.
	_Бедната Пенелопи._
	Тя присви очи при този омразен израз.
	— Не се боя да рискувам. Нито ме е страх от теб.
	Тъмните му вежди се извиха.
	— Наистина ли?
	— Наистина.
	Той се наведе близо до нея. Прекалено близо. Достатъчно близо, за да я потопи в ухание на бергамот и тютюн. Достатъчно близо, за да забележи прекрасния кафяв нюанс на очите му — беше по-хубав, отколкото го помнеше.
	— Докажи го.
	Гласът му бе нисък и дрезгав и изпращаше тръпки от вълнение по гръбнака й.
	Той пристъпи по-близо, достатъчно близо, за да я докосне — и топлината му да я сгрее в леденостудената стая — и пръстите му се плъзнаха в косата на тила й, държаха я здраво, докато той изпълваше въздуха със заплаха. С обещание.
	Сякаш я желаеше. Сякаш бе дошъл за нея. Което, разбира се, не бе вярно.
	Той изобщо нямаше да е тук, ако не бе „Фалкънуел“.
	Не биваше да го забравя.
	Той я желаеше не повече от който и да е друг мъж в живота й.
	_И това не бе честно._
	Само че нямаше никакво намерение да му позволи да направи вместо нея единствения избор, който й бе останал. Тя вдигна ръце, здраво стиснала бутилката уиски в лявата, и го бутна с всички сили, което при други обстоятелства не би било достатъчно, за да отмести мъж с неговите размери, но този път изненадата бе на нейна страна.
	Той се препъна назад и Пенелопи се втурна покрай него. Почти достигна вратата на кухнята, когато той възвърна равновесието си и хукна след нея. Хвана я с думите: „О, не, няма да стане“, и я завъртя с лице към себе си.
	Тя даде воля на гнева си.
	— Пусни ме!
	— Не мога — каза й просто. — Имам нужда от теб.
	— Заради „Фалкънуел“.
	Той не отговори. Нямаше нужда. Тя си пое дълбоко въздух. _Майкъл щеше да я компрометира._ Сякаш бяха в Средновековието и тя бе просто някаква вещ. _Сякаш стойността й се измерваше единствено със земята, обвързана с брака й._
	Пенелопи спря при тази мисъл и в гърдите й се надигна разочарование.
	_Той бе по-лош от останалите._
	— Е, жалко за теб тогава — каза му, — защото бракът ми _вече е уговорен_.
	— Не и след тази нощ. Никой няма да се ожени за теб, след като прекараш нощта насаме с мен.
	В думите му би трябвало да се усеща намек за заплаха. За опасност. Въпреки това бяха изречени като обикновен факт. Той бе най-лошият измежду всички негодници. На сутринта репутацията й щеше да е разбита на пух и прах.
	Бе й отнел правото на избор. Както бе направил по-рано и баща й. Също и херцогът на Лейтън преди всички онези години.
	Отново бе вкарана в капана на един мъж.
	— Обичаш ли го?
	Въпросът я изненада.
	— Моля?
	— Годеника ти. Вярваш ли, че си дълбоко влюбена? — Говореше подигравателно, сякаш думите „любов“ и „Пенелопи“ бяха комбинация, която будеше само смях. — Замаяна от щастие?
	— Има ли значение?
	Изненада го. Видя го в очите му, преди да скръсти ръце и да повдигне вежди.
	— Никакво.
	Студен полъх премина през кухнята и Пенелопи се сгуши в палтото си. Майкъл забеляза жеста и грубо измърмори нещо на себе си. Пени предположи, че използваните думи не са подходящи за възпитана компания. Той свали връхната си дреха, внимателно я сгъна и я остави върху един рафт наблизо, след което се обърна към голямата дъбова маса в средата на кухнята. Липсваше й един крак, а в издрасканата й повърхност бе забита брадва. Вероятно подобна обезобразена мебел би трябвало да я изненада, но много малко от нещата, случили се тази вечер, бяха нормални.
	Преди да измисли какво да каже, Бърн взе брадвата и се обърна към нея.
	— Отдръпни се.
	Той бе мъж, който очакваше подчинение. Не изчака да види дали Пенелопи ще последва заповедта му, а вдигна брадвата над главата си. Тя не се възпротиви, просто се сгуши в ъгъла на тъмната стая, докато той атакуваше масата с всички сили. Но беше толкова изненадана, че не се сдържа и го проследи с поглед.
	_Тялото му бе красиво._
	Като великолепна римска статуя. Докато вдигаше брадвата, светлият лен на ризата подчертаваше стройните му мускули, а ръцете му уверено стиснаха дръжката, когато острието се спусна надолу към старото дърво със силно тупване, при което едно парче прелетя през помещението и се приземи върху неизползваната печка. Той подпря ръка на масата и отново вдигна брадвата, изваждайки забитото в нея острие. Докато отстъпваше, обърна глава, за да се увери, че Пенелопи е на безопасно разстояние, което й се стори успокоително, и отново замахна мощно към дървото.
	Острието потъна в дъба, но масата удържа на удара. Той поклати глава и отново вдигна брадвата, като този път се прицели към един от останалите крака.
	_Тряс!_
	Очите на Пенелопи се разшириха, когато светлината на фенера разкри как вълнените панталони стегнато обвиват силните му бедра. Не трябваше да забелязва… не биваше да обръща внимание на подобна очевидна… мъжественост.
	Само че никога не бе виждала такива крака.
	_Тряс!_
	Никога не бе и помисляла, че е възможно да бъдат толкова… завладяващи.
	_Тряс!_
	Не можеше да се сдържи.
	_Тряс!_
	Последният удар приключи с разцепване на дървото, кракът на масата се изви под силата на ударите, масивният плот се наклони и единият му край се подпря на земята. Майкъл хвърли брадвата настрана, хвана крака с голи ръце и го изтръгна от мястото му. После се обърна към нея, потупвайки с единия край на дървения крак празната длан на лявата си ръка.
	— Успях — обяви той.
	Сякаш тя бе очаквала нещо друго.
	Сякаш той би _приел_ нещо друго.
	— Браво — каза му, понеже не можа да измисли нещо по-добро.
	Той подпря дървото на широкото си рамо.
	— Не се възползва от възможността да избягаш.
	Тя замръзна.
	— Не. Не го направих. — Макар че не би могла да каже защо, дори животът й да зависеше от това.
	Бърн остави крака на масата в широката мивка, внимателно вдигна палтото си, тръсна го, за да изглади гънките, и го облече.
	Пенелопи проследи с поглед как изключително добре ушитата дреха покрива раменете му, подчертавайки идеалния му силует, който тя вече не приемаше за обикновена даденост, след като бе видяла Витрувианския човек*, който се криеше под пластовете плат.
	[* Скица на Леонардо да Винчи, рисувана около 1490 г., изобразяваща мъжка фигура в различни пози; счита се, че представя идеалните пропорции на тялото. — Бел.прев.]
	_Не._
	Тя поклати глава. Нямаше да мисли за него по този начин. И без това вече бе твърде плашещ.
	Отново поклати глава.
	— Няма да се омъжа за теб.
	Той оправи маншетите си, внимателно закопча палтото и изтърси прашинките от ръкавите си.
	— Това не подлежи на обсъждане.
	Тя опита да призове здравия му разум.
	— От теб ще излезе ужасен съпруг.
	— Никога не съм твърдял противното.
	— Значи няма да ме осъдиш на цял живот, обвързан в нещастен брак?
	— Ако се налага. Макар че твоето нещастие не е _пряката_ ми цел, ако това те успокоява.
	Тя примигна. Бърн говореше сериозно. Разговорът определено сваляше картите на масата.
	— И това трябва да спечели благоразположението ми?
	Той безгрижно вдигна рамене.
	— Не се заблуждавам, че целта на брака е щастието на която и да е от двете страни. Смятам да върна земите на „Фалкънуел“ към имението и за твое нещастие, тази цел изисква нашия брак. Няма да бъда добър съпруг, но и нямам никакво намерение да те държа в пълно подчинение.
	Пенелопи зяпна при тази откровеност. Той дори не се преструваше на мил. Заинтересуван. Загрижен.
	Тя затвори уста.
	— Разбирам.
	Той продължи:
	— Можеш да правиш или имаш каквото поискаш и когато го поискаш. Разполагам с достатъчно пари, за да ги пилееш за каквото искат жените от твоя вид.
	— Жените от моя _вид_?
	— Стари моми, които мечтаят за нещо повече.
	Сякаш внезапно някой прогони всичкия въздух от стаята. Какво ужасно, неприятно и абсолютно вярно описание. _Стара мома, която мечтае за нещо повече._ Сякаш по-рано същата вечер бе присъствал в салона на дома й и бе видял как предложението на Томи я изпълва с разочарование. С мечти за нещо повече.
	Нещо различно.
	Е, това определено бе нещо различно.
	Той протегна ръка към нея, погали я по бузата, а тя трепна при докосването му.
	— Недей.
	— Ти ще се омъжиш за мен, Пенелопи.
	Тя рязко дръпна глава назад, далеч от обсега му, не искаше да я докосва.
	— И защо трябва да го правя?
	— Защото, скъпа… — Той се приведе напред, а в гласа му трептеше мрачно обещание, когато плъзна силния си топъл пръст надолу по врата й и по голата кожа над роклята й. Сърцето й се разтуптя лудо, а дишането й се затрудни. — Никой никога няма да повярва, че не съм те компрометирал напълно.
	Той стисна ръба на плата и със силно дръпване съдра роклята и долната й риза, разголвайки я до кръста.
	Пенелопи ахна и пусна бутилката, за да притисне роклята към гърдите си, а уискито я заля, докато падаше надолу.
	— Ти… ти…
	— Не бързай, скъпа — каза той провлачено и се отдръпна назад, за да се наслади на резултатите от действията си. — Ще почакам да намериш точната дума.
	Тя присви очи. Нямаше нужда от дума, а от камшик. Направи единственото нещо, за което се сещаше. Ръката й се стрелна сякаш по собствена воля и достигна целта си със силен плясък — звук, който би й доставил огромно удоволствие, ако не бе толкова ужасена.
	Главата му се отметна назад от удара и той веднага вдигна ръка към червеното петно, което вече започваше да се оформя на бузата му. Пенелопи отново отстъпи назад към вратата, а гласът й трепереше, когато каза:
	— Никога… _никога_… няма да се омъжа за човек като теб. Да не би да си забравил всичко онова, което беше? Всичко, което можеше да бъдеш? Сякаш си бил отгледан от _вълци_.
	След това се обърна и стори онова, което трябваше да направи още в момента, в който го бе видяла да се появява.
	Побягна.
	Дръпна вратата с всички сили и се втурна в снега навън. Хукна невиждащо към имението „Нийдъм“, но успя да измине само няколко метра, преди едната му стоманена ръка да я улови и да я повдигне от земята. Чак тогава тя изкрещя.
	— Пусни ме! Звяр такъв! Помощ!
	Започна да рита, краката й го улучиха по пищяла и той изруга цветисто до ухото й.
	— Престани да се бориш, харпия такава.
	Как ли пък не! Тя удвои усилията си.
	— Помощ!
	— Наоколо в радиус от почти миля няма жива душа, луда жено. А и по-далеч няма никой буден. — Думите му й дадоха нов импулс и той изръмжа, когато лакътят й го удари отстрани точно когато стигнаха до кухнята.
	— Пусни ме! — изкрещя тя в ухото му с всички сили.
	Той извърна глава и продължи да върви. Докато минаваше през помещението, взе фенера и крака, който бе отсякъл от масата.
	— Няма.
	Тя продължи да се бори, но той я държеше здраво.
	— Как точно смяташ да го направиш? — попита го. — Ще ме изнасилиш тук, в празната си къща, и ще ме върнеш на баща ми малко употребена? — В момента минаваха по дълъг коридор, от двете страни на който бяха подредени редици дървени летви, обозначаващи площадката на слугинското стълбище. Тя се протегна, за да хване една от тях, и я стисна с всички сили.
	Бърн спря, изчаквайки тя да отпусне хватката си. Когато проговори, гласът му бе невероятно търпелив.
	— Не изнасилвам жени. Не и без те да са ме помолили _много_ любезно.
	Думите му я накараха да се замисли. Разбира се, че нямаше да я изнасили. Вероятно не бе помислил и за миг за обикновената, порядъчната Пенелопи — единственото нещо, което го делеше от възвръщането на семейното му наследство.
	Не беше сигурна дали това правеше положението по-добро, или по-лошо.
	Но все пак я заболя. Той не се интересуваше от нея. Не я желаеше. Не я считаше за достатъчно значима дори само за да се престори. Да имитира интерес. Да _опита_ да я прелъсти.
	Използваше я заради „Фалкънуел“.
	_А Томи не направи ли същото?_
	Разбира се. Томи бе погледнал дълбоко в очите й и бе видял не техния син цвят, а синьото небе на Съри над „Фалкънуел“. Да, определено бе видял и приятелката си, но не затова й бе направил предложение.
	Майкъл поне бе честен.
	— Репутацията ти е оправдана, знаеш ли?
	— Да. Така е. И това съвсем не е най-лошото нещо, което съм правил. Трябва да го знаеш.
	Би трябвало тези думи да бъдат изпълнени с гордост или поне да са казани без всякакво чувство, но не бяха. Бяха честни. И в тях прозвуча нещо, което изчезна толкова бързо, че тя не бе съвсем сигурна, че го е доловила.
	Пенелопи пусна летвата на перилата и той я остави да стъпи няколко стъпала над него.
	_Тя сериозно го обмисляше. Сякаш бе полудяла._
	Опитваше се да си представи какво би било да се омъжи за този нов и странен Майкъл, но не успя. Умът й не успяваше да побере представата за брак с мъж, който, без да се замисля, можеше да забие брадва в кухненска маса. И да отвлече пищяща жена в изоставена къща.
	Това определено нямаше да е типичният брак във _висшето общество_.
	Тя срещна погледа му директно благодарение на по-високото стъпало, на което я бе оставил.
	— Ако се омъжа за теб, ще бъда съсипана.
	— Най-голямата тайна на висшето общество е, че да бъдеш съсипан, не е толкова лошо, колкото го изкарват. Ще разполагаш с всички свободи, които вървят в комплект с унищожената репутация, а те съвсем не са незначителни.
	_Той би трябвало да знае._
	Пенелопи поклати глава.
	— Не става въпрос само за мен. Сестрите ми също ще бъдат съсипани. Ако се оженим, те никога няма да си намерят добри съпрузи. Всички ще сметнат, че те също биха… прегрешили толкова лесно… колкото съм го направила и аз.
	— Сестрите ти не са моя грижа.
	— Но са _моя_.
	Той вдигна вежди.
	— Сигурна ли си, че си в позиция да отправяш искания?
	Не беше. Съвсем не, но въпреки това изпъна раменете и продължи да упорства.
	— Забравяш, че никой свещеник няма да ни ожени, ако аз откажа.
	— Мислиш, че ако го сториш, няма да разкажа на цял Лондон, че тази вечер съм те компрометирал?
	— Да.
	— Грешиш. Бих могъл да измисля такава история, която да накара и проститутка да се изчерви.
	Пенелопи бе тази, която се изчерви, но отказа да отстъпи. Пое си дълбоко въздух и изигра най-силния си коз.
	— Изобщо не се съмнявам, но ако ме унищожиш, ще унищожиш и шансовете си да получиш „Фалкънуел“.
	Той замръзна. Пенелопи затаи дъх от вълнение, докато чакаше отговора му.
	— Назови си цената.
	Беше спечелила. Тя беше _спечелила_.
	Искаше да отпразнува успеха си и поражението, което нанесе на този огромен, невъзмутим звяр, но се вслуша в чувството си за самосъхранение.
	— Тази нощ по никакъв начин не трябва да се отрази на репутацията на сестрите ми.
	Той кимна.
	— Имаш думата ми.
	Пенелопи стисна разкъсаната си рокля в юмрук.
	— Думата на един известен негодник?
	Майкъл пристъпи напред и я приближи, докосвайки я в мрака. Тя се насили да не отстъпи когато чу гласа му, изпълнен едновременно с опасност и обещание.
	— И крадците имат чувство за чест, Пенелопи. А за комарджиите това важи с двойна сила.
	— Аз… не съм нито едното от двете. — Преглътна, близостта му смазваше куража й.
	— Глупости — прошепна той и тя почти можеше да почувства устните му до слепоочието си. — Изглежда, си роден играч. Просто ти трябват напътствия.
	_А той, без съмнение, можеше да я научи на повече неща, отколкото би могла да си представи._
	Пенелопи отблъсна тази мисъл, както и образите, които я съпътстваха.
	— Разбрахме ли се? — попита той.
	Чувството за триумф изчезна, изместено от безпокойство. Искаше й се да може да види очите му.
	— Имам ли избор?
	— Не. — В думата не бе вложена никаква емоция. Ни следа от съжаление или вина. Само студена откровеност.
	Той още веднъж й предложи ръката си и тя усети как широката длан я изкушава.
	_Хадес, който предлага семената на нара._*
	[* В древногръцката митология богът на подземното царство Хадес отвлякъл Персефона и преди да я пусне, й дал няколко зърна от нар, символ на брака. След като тя ги изяла, повече не можела да го забрави или изостави. — Бел.прев.]
	Ако я приемеше, всичко щеше да се промени. Всичко щеше да бъде различно. Нямаше да има връщане назад. Макар в някое ъгълче на съзнанието си да знаеше, че вече, така или иначе, нямаше връщане назад.
	Тя стисна роклята си и пое ръката му.
	Бърн я поведе към стълбите, фенерът му бе единственото спасение от черната като катран тъмнина наоколо и тя не можа да се сдържи да не се вкопчи в него. Искаше й се да е достатъчно смела да го пусне и да се движи сама, да му устои поне за тази дреболия, но имаше нещо в походката му — нещо мистериозно и мрачно, което нямаше нищо общо със светлината — и тя просто не можеше да се насили да го пусне.
	Когато стигнаха подножието на стълбището, той се обърна, очите му бяха потъмнели на слабата светлина на фенера.
	— Все още ли те е страх от тъмното?
	Напомнянето за детството им я обърка.
	— Това беше _лисича дупка_. Вътре можеше да има какво ли не.
	Той тръгна нагоре по стълбите.
	— Например?
	— Може би лисица?
	— В онази дупка нямаше лисици.
	Той бе проверил и това бе единствената причина изобщо да му позволи да я убеди да влезе.
	— Ами… нещо друго тогава. Може би мечка.
	— А може би просто се страхуваше от тъмното.
	— Може би. Но вече не е така.
	— Нима?
	— Тази вечер бях излязла навън, нали?
	Завиха по един дълъг коридор.
	— Така е. — Пусна ръката й и на нея не й хареса усещането, което я обхвана. Той завъртя бравата на една близка врата и тя се отвори с продължително зловещо проскърцване. После прошепна в ухото й: — Бих казал, Пенелопи, че макар да не е необходимо да се боиш от мрака, си напълно права да се страхуваш от съществата, които го обитават.
	Пенелопи се взря в мрака, опитвайки се да различи нещо в стаята, и стомахът й се превърна в кълбо от нерви. Прекрачи прага, дишайки плитко и учестено. Съществата, които обитават мрака… като него.
	Той бавно мина покрай нея, движението бе едновременно ласка и заплаха, като мимоходом й прошепна:
	— Изобщо не те бива да блъфираш. — Думите бяха едва доловими, а усещането за дъха му по кожата й неутрализира обидата, която се съдържаше в тях.
	Светлината от фенера танцуваше по стените на малката непозната стая и хвърляше златни отблясъци по някога елегантните, но вече безнадеждно избелели тапети, които вероятно са били осеяни с прекрасни рози. Помещението бе малко. На едната му стена имаше камина, срещу която бяха разположени два прозореца с изглед към горичката.
	Майкъл се наведе да запали огън, а Пенелопи се приближи до прозорците и проследи с поглед един сноп лунна светлина, който пресичаше снежния пейзаж долу.
	— Каква е тази стая? Не я помня.
	— Вероятно никога не си я виждала. Беше кабинетът на майка ми.
	В съзнанието й проблесна спомен за маркизата — висока и красива, с широка доброжелателна усмивка и добри очи. Естествено, че тази тиха и спокойна стая е била нейна.
	— Майкъл. — Пенелопи се обърна към него, той бе клекнал до огнището и подготвяше куп слама и подпалки. — Така и нямах възможност да… — Тя опита да намери точните думи.
	Майкъл я спря, преди да е успяла да продължи.
	— Няма нужда. Каквото е станало, е станало.
	Студенината в тона му й се стори някак грешна. Не на място.
	— И все пак… Писах ти. Не зная дали някога си…
	— Възможно е. — Той все още бе надвесен над огнището. Тя чу удара на кремъка в кутийката с прахан. — Много хора ми писаха.
	Думите не би трябвало да я наранят, но го сториха. Бе опустошена при новината за смъртта на маркиза и маркизата на Бърн. За разлика от собствените й родители, отношенията между които се градяха на съвсем малко повече от спокойна вежливост, тези на Майкъл, изглежда, дълбоко се обичаха, обичаха и сина си, и Пенелопи.
	Когато чу за инцидента с каретата, потъна в тъга за онова, което бе загубено, и това, което можеше да бъде. Беше му писала писма, цяла дузина, преди баща й да откаже повече да ги изпраща. Тя продължи и след това с надеждата, че той някак ще разбере, че тя мисли за него, че винаги ще има приятели във „Фалкънуел“… в Съри… без значение колко самотен се чувства. Беше си представяла как някой ден той ще се върне у дома.
	Само че той не се бе върнал. Никога.
	Накрая Пенелопи просто спря да го чака.
	— Съжалявам.
	Праханта заискря и сламата се запали.
	Той се изправи и се обърна с лице към нея.
	— Светлината от огъня ще трябва да ти е достатъчна. Фенерът ти е някъде в снега.
	Тя преглътна тъгата си и кимна.
	— Ще се оправя.
	— Не излизай от тази стая. Къщата е занемарена, а още не съм се оженил за теб.
	Той се завъртя на пети и излезе.


>	Глава 5

	Пенелопи се събуди на слабата светлина на огъня, носът й бе непоносимо студен, но всичко останало бе невероятно топло. Объркано примигна няколко пъти, оглеждайки непознатата обстановка, преди сияйната жарава и розите по стените да й припомнят къде се намира.
	Лежеше по гръб сред купчината одеяла, която бе подредила, преди да заспи, и бе завита с едно друго, голямо и топло, което ухаеше прекрасно. Тя зарови леденостудения си нос в плата и вдиша дълбоко, опитвайки се да разпознае аромата — смесица от бергамот и тютюн.
	Тя извърна глава.
	_Майкъл._
	В гърдите й избухна шок, а след това и паника.
	_Майкъл спеше до нея._
	Само че имаше чувството, че я обгръща от всички страни. Беше обърнат на една страна, главата му лежеше върху сгънатата му ръка, а другата бе обвита около нея и я прегръщаше здраво. Тя рязко си пое въздух, когато осъзна точно колко близо бе дланта му до определени… части от нея… които не биваше да бъдат докосвани.
	Ръката му не беше единственият проблем. Той се притискаше към нея, гърдите, ръцете, краката му… както и други части. Не можеше да прецени дали е ужасена, или извънредно развълнувана.
	_И двете?_
	Вероятно бе най-добре да не се замисля прекалено по въпроса.
	Пенелопи се обърна към него, като се опитваше да избегне всякакви ненужни движения или звуци. Не можа да пренебрегне начина, по който ръката му погали кръста й, докато се завърташе. Когато се озова с лице към него, издиша внимателно и продължително и обмисли следващото си действие.
	Все пак не всеки ден се будеше в ръцете на… е, _под_ ръката на… някой джентълмен. Само дето той не бе точно джентълмен, нали?
	Буден, Бърн бе изтъкан от остри линии и напрежение. Мускулите на челюстта му бяха изопнати като тетива на лък, сякаш постоянно се опитваше да се възпира. Сега обаче, докато спеше на светлината на огъня, бе…
	_Красив._
	Острите линии продължаваха да са там — безупречни, сякаш невероятен скулптор бе участвал в извайването им — извивката на челюстта, трапчинката на брадичката, дългият, съвършен нос, идеалната извивка на веждите и тези мигли… същите, които помнеше от времето, когато бе момче — невероятно дълги и гъсти, ветрила от черна коприна, които галеха бузите му.
	И устните му. Сега не бяха стиснати в мрачна твърда линия, а бяха плътни и прекрасни. Някога се усмихваха толкова често, но сега… сега бяха опасни и изкусителни както никога преди. Проследи с поглед извивките на горната му устна и се зачуди колко ли жени са го целували. Замисли се какво ли е усещането — мекота или твърдост, светлина или мрак. Въздъхна, а изкушението направи звука още по-продължителен и тежък.
	_Искаше да го докосне._
	Замръзна при тази мисъл, струваше й се толкова чужда и в същото време толкова истинска.
	Не _би трябвало_ да иска да го докосва. Той беше звяр. Студен, груб и егоистичен, изобщо не приличаше на момчето, което бе познавала някога. Нито на съпруга, който си бе представяла в мечтите си. Мислите й се върнаха към по-ранните часове на вечерта, когато, застанала в спалнята, си бе представяла обикновения си, скучен бъдещ съпруг.
	Не. Майкъл изобщо не бе такъв.
	_Може би затова й се искаше да го докосне._
	Погледът й се насочи към устата му. Може би не точно там, не тези изкусителни, плашещи устни… може би искаше да докосне косата му, тъмна и чуплива каквато бе някога, макар да бе изгубила младежкото си непокорство. Къдриците вече бяха послушни, прибрани зад ушите и падащи по челото му, дори и след цял ден пътуване, сняг и шапки.
	_Знаеха, че не трябва да се бунтуват._
	Да. Искаше да докосне косата му.
	_Косата на мъжа, за когото щеше да се омъжи._
	Ръката й се раздвижи сякаш по собствена воля и се насочи към тези тъмни къдри.
	— Майкъл — промълви, преди да успее да се спре, когато пръстите й докоснаха копринените кичури.
	Очите му рязко се отвориха, сякаш я бе чакал да проговори, и той светкавично улови китката й в стоманената си хватка.
	Пенелопи ахна.
	— Извинявай… Не исках… — Тя дръпна ръката си веднъж, втори път и той я пусна.
	Майкъл върна своята ръка на предишното й място, неуместно обвита около кръста й, и жестът му й напомни за всяка една част от телата им, където се докосваха — краката му подлудяващо се притискаха към нейните, а мозайката от различни цветове в очите му умело скриваше мислите му.
	Тя преглътна, поколеба се и изрече единственото, което й дойде на ума:
	— Намираш се в леглото ми.
	Той не отговори.
	Пенелопи настоя.
	— Не е… — Опита да намери подходяща дума.
	— Редно? — Гласът му бе едновременно дрезгав и мек от съня и тя не можа да потисне вълнението, което я прониза при звука на тази дума.
	Кимна.
	Майкъл отдръпна ръката си преднамерено бавно и тя се опита да не обръща внимание на съжалението, което я завладя, когато тежестта около тялото й изчезна.
	— Какво правиш тук?
	— _Спях._
	— Имам предвид, защо си в леглото ми?
	— Това не е твоето легло, Пенелопи, а моето.
	Настъпи тишина и нервни тръпки пробягаха по гръбнака на Пенелопи. Как трябваше да отговори? Не й изглеждаше правилно да обсъжда в подробности леглото му, нито пък нейното.
	Той се обърна по гръб, изпъна дългата си ръка, която бе свита под бузата му, и се протегна с наслада, преди да й обърне гръб.
	Пенелопи се опита отново да заспи. Наистина опита.
	Пое си дълбоко въздух и погледът й пробяга по извивката на раменете му, които изпълваха ленената му риза. Беше в леглото. С мъж. И макар че скоро щеше да й стане съпруг, все още не бе заел официално тази роля. Вероятно ситуацията трябваше да е ужасно скандална. Порочно вълнуваща. И все пак… без значение какво щеше да си помисли майка й, когато разбереше за това, нещата изобщо не изглеждаха скандални.
	Което бе някак разочароващо. Явно дори когато й се предоставеше възможност за приключение, не можеше да се възползва както трябва.
	Нямаше значение колко скандален е бъдещият й съпруг… Тя не бе жена, която да го изкуши да оправдае репутацията си. Това поне бе станало ясно. Дори сега, когато бе насаме с джентълмен в изоставена провинциална къща, не бе способна да предизвика вниманието му.
	Пенелопи въздъхна шумно и Майкъл обърна глава към нея, откривайки изглед към едното си идеално оформено ухо. Никога досега не бе обръщала внимание на нечии уши.
	— Какво има? — Гласът му бе дрезгав.
	— Моля? — попита тя.
	Той отново се обърна по гръб, избута одеялото и студеният въздух обгърна едната й ръка. Взираше се в тавана, докато й отговаряше.
	— Зная достатъчно за жените, за да съм наясно, че въздишките никога не са просто въздишки. Показват едната от две възможности. Точно тази въздишка представляваше женско негодувание.
	— Не съм изненадана, че този звук ти е познат — не се сдържа Пенелопи. — А каква е другата възможност?
	Прекрасният му лешников поглед я прикова.
	— Женско удоволствие.
	Бузите й пламнаха. Вероятно му бе лесно да разпознае и това.
	— О!
	Той отново погледна към тавана.
	— Ще си направиш ли труда да ми кажеш какво точно те е направило нещастна?
	Тя поклати глава.
	— Нищо.
	— Неудобно ли ти е?
	— Не. — Одеялата под нея омекотяваха дървения под.
	— Уплашена ли си?
	Тя се замисли.
	— Не. Трябва ли да бъда?
	Той плъзна поглед към нея.
	— Аз не наранявам жени.
	— Най-много да ги отвлечеш и да ги напляскаш?
	— Боли ли те нещо?
	— Не.
	Майкъл отново се извърна, приключил с разговора, и тя се взря продължително в гърба му, преди да избъбри дали от изтощение, дали от гняв:
	— Просто когато една жена е отвлечена и е принудена да се съгласи на брак, тя се надява на малко повече… вълнение. Повече от това в момента.
	Той бавно се завъртя към нея, влудяващо бавно. Въздухът между тях се нажежи и изведнъж Пенелопи ясно осъзна положението им — лежаха върху топъл сламеник насред малка стая в изоставена къща, на сантиметри един от друг, под една и съща завивка, която по една случайност бе неговото палто. В този миг разбра, че вероятно не е трябвало да намеква, че нощта не е вълнуваща.
	Защото съвсем не бе сигурна, че е готова да понесе още малко вълнение.
	— Не исках да кажа… — побърза да се поправи.
	— О, мисля, че добре се справи с изказването. — Думите прозвучаха тихо и мрачно и тя внезапно усети, че май все пак се страхуваше. — Не съм достатъчно вълнуващ за теб, така ли?
	— Не ти… — отвърна му бързо. — Цялата… — Не можа да измисли как да довърши изречението, затова махна с ръка, повдигайки палтото. — Няма значение.
	Погледът му я обгръщаше, напрегнат и втренчен, и макар той да не бе помръднал, като че ли внезапно бе станал по-голям, по-опасен. Сякаш бе изцедил по-голямата част от въздуха в стаята.
	— Как мога да направя нощта по-задоволителна за вас, милейди?
	Тихият въпрос разпрати тръпки на вълнение по цялото й тяло. Начинът, по който думата _задоволителна_ се бе изтърколила по езика му, караше сърцето й да препуска, а стомахът й да се свие на топка.
	Изглежда, нощта вървеше с бързи стъпки към доста по-високи нива на вълнение.
	Всичко се развиваше твърде бързо за вкуса на Пенелопи.
	— Не е необходимо. — Гласът й бе изтънял обезпокоително. — Всичко е наред.
	— Наред. — Думата лениво се изтърколи от езика му.
	— Доста е вълнуващо. — Тя кимна и вдигна ръка към устата си, имитирайки прозявка. — Всъщност е толкова вълнуващо, че се чувствам невероятно изтощена. Смятам да ти пожелая лека нощ.
	— Не мисля така. — Тихите му думи отекнаха като изстрел в малкото пространство, което ги делеше.
	А след това я докосна. Улови китката й, за да не мърда, и я обърна към себе си, за да срещне нетрепващия му поглед.
	— Не бих искал тази вечер да останеш толкова… незадоволена.
	_Незадоволена._
	Думата стегна на топка стомаха й и Пенелопи си пое дълбоко въздух, за да успокои чувствата, които бушуваха в нея.
	Не се получи.
	Майкъл помръдна, ръката му пусна китката й, намести се на бедрото й и всичките й усещания се фокусираха на това място. Бе съвсем сигурна, че може да усети изгарящата топлина на силната му ръка през всички пластове поли, фусти и дори през палтото. Той не стегна хватката си, не опита да я придърпа към себе си, не направи абсолютно нищо. Тя знаеше, че може да се отдръпне… че _трябва_ да се отдръпне… и все пак…
	Не искаше да го прави.
	Вместо това се поколеба, сякаш застанала на ръба на преграда, отвъд която я очаква нещо ново и различно, нещо _вълнуващо_. Срещна тъмния му поглед на светлината на огнището и безмълвно го помоли _да направи нещо_.
	Но той не го стори. Вместо това каза:
	— Изиграй картите си, Пенелопи.
	Тя зяпна при тези думи. Майкъл й даваше властта над момента и Пенелопи осъзна, че за първи път през целия й живот някой мъж й даваше възможност сама да избира. Каква ирония, че това бе точно този мъж. Мъжът, който само за няколко часа й бе отнел всяка възможност да решава сама. А сега й предлагаше свободата, която бе споменал. Приключението, което бе обещал.
	Усещането за власт бе главозамайващо. Неустоимо.
	_Опасно._
	Не я интересуваше. Точно това порочно, прекрасно чувство за власт я накара да каже:
	— Целуни ме.
	Бърн се раздвижи още преди тя да е довършила и устните му уловиха края на думите й.


	Пенелопи Марбъри си имаше тайна.
	Не беше голяма тайна, нищо, което да разпусне Парламента или да детронира краля… нищо, което би могло да съсипе нейното или нечие друго семейство… но в личен план бе ужасяваща и тя се опитваше да я забрави при всяка възможност.
	Не бе особено изненадващо, че до тази вечер животът на Пенелопи бе образец за подражание — въплъщение на благоприличието. Доброто поведение в детството й бе последвано от идеални обноски — пример за по-младите й сестри, и тя се държеше точно както подобава на всички млади дами с благородно потекло.
	Унизителната истина бе, че макар да бе ухажвана от няколко мъже и дори сгодена за един от най-влиятелните благородници в Англия, който, изглежда, не се притесняваше да излага на показ страстта си, Пенелопи Марбъри никога не бе целувана.
	Досега.
	Наистина бе абсурдно и тя го знаеше.
	Годината бе 1831, за бога, младите дами придърпваха надолу деколтетата си. А тъй като имаше четири сестри, бе наясно, че няма нищо лошо в някое невинно докосване на устните от страна на разпален ухажор. Само дето никога досега не й се бе случвало, а това в момента определено не бе невинно. По-скоро бе абсолютно порочно и изобщо не приличаше на целувка, която една дама би очаквала от бъдещия си съпруг.
	Приличаше на нещо, което една дама никога _не би обсъждала с бъдещия си съпруг._
	Майкъл се отдръпна назад съвсем леко, колкото да прошепне до устните й:
	— Спри да мислиш.
	_Как бе разбрал?_
	Не беше важно. Единственото, което имаше значение, бе, че да пренебрегне молбата му, би било проява на грубост. Тя се отпусна и се отдаде на това странно ново усещане да бъде целувана. Устните му бяха едновременно твърди и меки, а дрезгавият му дъх милваше бузата й. Пръстите му нежно галеха врата й и повдигнаха брадичката й, за да осигурят по-добър достъп на устните му.
	— Така е много по-добре.
	Пенелопи ахна, когато той отново долепи устни до нейните и изтри всичките й мисли само с една-единствена шокираща… порочна… _прекрасна_ ласка.
	Това _езикът_ му ли беше?
	Той галеше невероятно линията на затворените й устни, убеждаваше я да ги разтвори и на нея все повече й се искаше да го стори. След това прокара огнена диря по долната й устна и Пенелопи се зачуди дали бе възможно човек да полудее от удоволствие.
	Нямаше начин всеки мъж да целува така… иначе жените нямаше да успяват да мислят за нищо друго.
	Той се отдръпна назад.
	— Отново мислиш.
	Така беше. Мислеше, че е великолепен.
	— Не мога да се спра. — Пенелопи поклати глава и се протегна към него.
	— Значи не го правя както трябва.
	О, боже! Ако започнеше да я целува още по-правилно, щеше да застраши здравия й разум.
	_А може би вече го бе сторил._
	Наистина не я интересуваше. Стига той да продължеше.
	Пръстите й като че ли по собствена воля се вплетоха в косата му и го придърпаха по-близо, докато устните му отново не се озоваха върху нейните, и този път… този път тя изгуби контрол.
	Отвърна на целувката му и се наслади на дълбокото ръмжене, което се откъсна от гърлото му — звук, който я завладя и без думи й каза, че въпреки пълната липса на опит бе направила нещо както трябва.
	Ръцете му бавно се движеха все по-нагоре, докато накрая не започна да й се струва, че като нищо ще умре, ако той не я докосне… точно там, при извивката на гърдата. Ръката му порочно се плъзна под скъсания плат на роклята й, който сам той бе раздрал, за да си спести усилието да я прелъстява.
	Разбира се, в момента това не му костваше абсолютно никакви усилия.
	Тя прокара ръка по неговата и притисна дланта му още по-силно към себе си, прошепвайки името му.
	Майкъл се отдръпна при този звук, отхвърли палтото настрана и разгърна роклята й, за да не може нищо да попречи на очите му да я обходят, а след това отново започна да я милва, докато тя не се изви срещу него.
	— Това харесва ли ти? — Той бе наясно, че никога през живота си не бе изпитвала нещо толкова силно. Толкова завладяващо.
	— Не би трябвало. — Ръката й се върна върху неговата, за да я задържи.
	— Но ти харесва. — Целуна нежната кожа в основата на шията й и опитните му пръсти откриха местенцето, което най-силно копнееше за докосването му. Тя задъхано промълви името му, когато той прокара зъби по извивката на ухото й и я накара да потрепери. — Говори ми.
	— Невероятно е. — Не искаше да разваля момента, не искаше той да спира.
	— Продължавай — промълви Майкъл, дръпна плата и обхвана едната й гърда, оголвайки напрегнатото зърно в студената стая. След това се взря в нея, наблюдавайки как връхчето се стяга заради хладния въздух или неговия поглед, а може би и заради двете.
	Пенелопи внезапно бе обхваната от силно смущение. Ненавиждаше недостатъците си, искаше й се да бъде някъде другаде, навсякъде, но не и тук, с него, с този идеален… мъж. Тя протегна ръка, за да придърпа палтото, уплашена, че той я гледа и преценява.
	_И ще промени решението си._
	Майкъл бе по-бърз и улови китките й, за да я спре.
	— Недей — изръмжа. — Никога не се крий от мен.
	— Не искам… не трябва да гледаш.
	— Ако мислиш, че ще извърна поглед, значи си луда. — Той бързо захвърли палтото надалеч, за да не може тя да го достигне, и довърши започнатото с роклята й, освобождавайки се от разкъсаните краища.
	Толкова дълго се взира в нея, че Пенелопи вече не можеше да понесе погледа му. Ужасяваше се, че той може да я отхвърли, защото това усещане й бе най-познато от общуването с противоположния пол. Отхвърляне, отказ и липса на интерес. Не мислеше, че е в състояние да понесе нещо от това в момента. Не и от него. Не и тази вечер.
	Тя стисна очи и си пое дълбоко дъх, подготвяйки се за мига, в който той ще извърне глава от обикновения й вид и недостатъците й. Сигурна бе, че това ще се случи.
	Струваше й се, че ще се разплаче, когато устните му докоснаха нейните. Завладя устата й със страстна целувка, милваше я и я галеше, докато от смущението й не остана и помен и на негово място се възцари желанието. Позволи й да си поеме дъх едва когато тя стисна реверите на жакета му с всички сили.
	Единият му пръст започна да описва лениви кръгове около гърдата й, сякаш двамата разполагаха с цялото време на света, и тя впери поглед в движението му на слабата светлина на отмиращия огън. Там, в сърцевината на това стегнато връхче, се надигаше вълна от удоволствие… както и на други, много по-скандални места.
	— Това харесва ли ти? — Гласът му бе тих.
	Пенелопи прехапа устни и кимна.
	— Кажи ми — настоя той.
	— Да… да, великолепно е. — Знаеше, че изглежда обикновена и неопитна, но не можеше да скрие изумлението в гласа си.
	Пръстите му не спираха.
	— Би трябвало всичко да е великолепно. Кажи ми, ако не е, за да поправя нещата.
	Целуна врата й и прокара зъби по меката кожа, после вдигна поглед.
	— А това великолепно ли беше?
	— Да.
	Той я възнагради с още много от същите целувки, спусна се по шията й, засмука деликатната кожа на рамото и плъзна език по възвишението на едната й гърда, преди да опише кръг около твърдото зърно. Милваше, галеше и през цялото време избягваше мястото, което най-силно копнееше за докосването му.
	— Ще те покваря. — Това бе обещание, изречено с устни, долепени до кожата й. Едната му ръка се плъзна по корема й и усети как мускулите й се стягат и потрепват от докосването му. — От светла ще станеш тъмна, от добра — лоша. Ще те погубя. — Не я интересуваше. Вече бе негова. В този момент това докосване я притежаваше. — И знаеш ли какво ще бъде усещането?
	Думата дойде на върха на езика й като едва доловима въздишка:
	— Великолепно.
	_Дори повече от това. Повече, отколкото някога си бе представяла._
	Той срещна погледа й и без да отделя очи от нейните, обхвана връхчето на едната й гърда с топлите си устни. Започна да го дразни с език и зъби, след това го засмука силно, което я накара да простене името му, заравяйки пръсти в косата му.
	— Майкъл… — прошепна тихо, за да не развали магията на момента, и затвори очи.
	Той вдигна глава и тя истински го намрази, защото спря.
	— Погледни ме. — Това не беше молба, а заповед.
	Пенелопи срещна погледа му и ръката му отново потъна под остатъка от роклята й, но този път, за да погали къдриците между бедрата й, и тя рязко ги стисна с тих вик.
	_Не е възможно той да… не там…_
	Майкъл отново насочи ласките си към гърдите й, докато всичките й задръжки не изчезнаха и тя отпусна бедра, позволявайки му да плъзне пръсти между тях. Докосна я нежно, но не продължи да движи пръстите си — порочно, прекрасно изкушение. Тя отново застина, но този път не го отхвърли.
	— Обещавам, че ще ти хареса. Довери ми се.
	Пенелопи се засмя треперливо, а пръстите му се раздвижиха и разтвориха бедрата й, за да му осигурят достъп до сърцевината й.
	— Казал вълкът на агнето.
	Той облиза нежната кожа на едната й гърда, преди да се насочи към другата, за да й окаже същото внимание, а тя започна да се извива под него и да мълви името му. Пръстите му бяха наистина покварени, галеха нежно и бавно, докато не достигнаха до топлата й, влажна женственост.
	Майкъл вдигна глава, погледна я в очите и бавно плъзна единия си пръст в нея, разпръсквайки фойерверки от неочаквано удоволствие в цялото й тяло. Целуна местенцето между гърдите й и пръстът му повтори движението си.
	— Вече си влажна за мен. Възхитително влажна.
	Тя не можа да скрие неудобството си.
	— Съжалявам.
	Целувката, която последва, бе бавна и дълга, езикът му се стрелна дълбоко в устата й, а пръстът му повтори неговото движение, преди той да се отдръпне и да опре чело до нейното.
	— Това означава, че ме желаеш. Означава, че дори след всички тези години, след всичко, което съм извършил, и всичко, което съм, все пак мога да те накарам да ме желаеш.
	По-късно щеше да размишлява над тези думи, щеше да й се иска да бе казала нещо, но в този момент не бе в състояние да го стори, не и след като втори пръст се присъедини към първия, а палецът му започна да описва кръгове, докато той шепнеше в ухото й.
	— Ще те изследвам, за да открия топлината и мекотата ти, всяка частица от падението ти. — След тези думи я погали и усети как тя пулсира около него. Харесваше му да усеща как бедрата й се надигат, докато палецът му продължава да милва източника на удоволствието й. — Толкова ме възбуждаш.
	Очите й се разшириха при тези думи, но нямаше време да разсъждава над тях, защото той отново раздвижи ръката си, повдигна бедрата й и дръпна роклята надолу, за да я освободи напълно от нея. След това леко разтвори краката й, за да се намести между тях, целувайки нежно копринената кожа между бедрата й точно над чорапите.
	— Всъщност… — Той спря и езикът му описа бавен, главозамайващ кръг. — Не мисля, че бих могъл да изчакам и секунда, без… — Повтори същото движение върху другото й бедро, продължи по-нагоре, по-близо до болката, която туптеше в нея. — … да те вкуся.
	И в следващата секунда пръстите му я разтвориха и устата му я целуна, езикът му бавно започна да я ближе и непоносимо да кръжи около местенцето, където удоволствието се надигаше като приливна вълна, която копнее за освобождаване.
	— Отпусни се… и ми позволи да те вкуся. Нека ти покажа колко хубаво може да бъде. Гледай! Кажи ми какво ти харесва. От какво имаш нужда.
	И бог да й е на помощ, тя го направи. Съвършеният му език и порочните му устни ближеха и смучеха, а тя шепнеше окуражително, научавайки с всяка изминала секунда точно какво й харесва, макар и да нямаше представа какъв ще бъде крайният резултат.
	_Още, Майкъл…_
	Пръстите й се вплетоха в косата му и го придърпаха по-близо.
	_Отново, Майкъл…_
	Бедрата й се разтвориха още по-широко.
	_Там, Майкъл…_
	_Майкъл…_
	Той беше нейният свят. Не съществуваше нищо друго освен този момент.
	Пръстите му се присъединиха към езика и на нея й се стори, че ще умре. Той продължаваше да гали все по-настоятелно, давайки й всичко, което тя дори не знаеше как да поиска. Очите й рязко се отвориха и името му се откъсна от устните й.
	Езикът му започна да се движи още по-бързо. Всички задръжки бяха изчезнали, потънали сред вълните на всепоглъщащо удоволствие. Единственото, което искаше, бе да разбере какво има отвъд това.
	— Моля те, не спирай — прошепна.
	И той я послуша.
	Пенелопи достигна върха с неговото име на уста, притискайки се към него, умолявайки го за още, и той й го даде. Езикът, устните и пръстите му продължиха да я издигат все по-високо, докато всичко около нея не изчезна. Всичко, освен дръзкото, невероятното удоволствие, което той й бе подарил.
	Докато тя се възстановяваше от изтощителния оргазъм, Майкъл продължи нежно да целува вътрешната страна на бедрата й. Тя прошепна името му и протегна ръка към меките му кестеняви къдрици. Не искаше нищо друго, освен да лежи до него поне час… ден… цял живот.
	Майкъл застина, когато пръстите й се вплетоха в косата му, и двамата останаха дълго така. Удоволствието бе отнело всичките й сили, а целият й свят в момента бе съсредоточен в копринените къдрици, които ръцете й докосваха, и лекото драскане на краката му по нежната кожа на бедрата й.
	_Майкъл._
	Пенелопи запази мълчание, чакайки той да проговори. Чакаше да каже какво мисли… да заяви, че това е било забележително изживяване и ако можеше да се съди по тази нощ, то бракът им щеше да бъде много повече, отколкото някога бе предполагал.
	Всичко щеше да е наред. Трябваше да бъде. Подобни неща не се случваха всеки ден.
	Майкъл най-накрая се размърда и тя усети с какво нежелание го направи. Придърпа палтото, за да я завие, и тя потъна в аромата и топлината му, преди той да се изправи рязко и да вдигне жакета си от мястото, където прилежно го бе сгънал по-рано вечерта.
	Облече го, бърз като светкавица.
	— Вече си напълно компрометирана. — От думите му лъхаше студ.
	Пенелопи се надигна и притисна палтото към тялото си, докато той отваряше вратата. Когато се обърна към нея, широките му рамене се сливаха с мрака зад гърба му.
	— Вече няма никакво съмнение, че ще се оженим.
	И си тръгна, а вратата се затвори зад гърба му, оставяйки Пенелопи да се взира след него. Уверена, че не е чула правилно и той ще се върне. Сигурна, че грешно е разбрала думите му.
	Че всичко ще бъде наред.
	Много по-късно Пенелопи облече роклята си. Пръстите й трепереха, докато придърпваха скъсаните краища, резултат от силата на мъж, който за една нощ бе разрушил и дрехата, и надеждите й.
	След това се върна върху одеялата, твърдо решена да не пролее и една сълза.


>	Глава 6

	Призори Бърн спря пред стаята, където предишната вечер бе оставил Пенелопи. Изобщо не бе спал, след като си тръгна, студът и мислите му бяха обединили усилия, за да му попречат. Вместо това бе обикалял къщата, преследван от спомените, изпълнили празните стаи, които очакваха слънцето да изгрее в деня, в който „Фалкънуел“ ще се върне при изконния си собственик.
	Призори Майкъл не се съмняваше, че маркизът на Нийдъм и Долби ще отстъпи владението на „Фалкънуел“. Човекът не беше глупак. Имаше три неомъжени дъщери, а фактът, че най-голямата от тях бе прекарала нощта в изоставена къща в компанията на мъж — в компанията на _Бърн_ — щеше да попречи на останалите дами Марбъри да спечелят вниманието на потенциални ухажори.
	Един брак щеше да реши проблема. Бърз брак.
	А с него щеше да получи „Фалкънуел“.
	„Фалкънуел“ и Пенелопи.
	Друг мъж на неговото място би имал угризения заради нещастната роля, която се бе паднала на Пенелопи в тази игра, но не и Бърн. Той определено използваше дамата, но нали това бе същината на брака? Не бяха ли всички съпружески връзки основани точно на взаимната изгода?
	Тя щеше да получи достъп до парите му, свободата и всичко останало, което си пожелае.
	Той щеше да получи „Фалкънуел“.
	Така стояха нещата. Нямаше да са първите, които се женят заради собствеността върху земя, нямаше да бъдат и последните. Той беше богат и влиятелен и й предлагаше възможност да замени бъдещето на стара мома, което я очакваше, за живот като маркиза. Щеше да разполага с всичко, което поиска. Той с радост щеше да й го предостави. Все пак Пенелопи щеше да му даде единственото нещо, което някога бе желал.
	Това не беше съвсем вярно. Никой нищо не _даваше_ на Бърн. Той сам си го _вземаше_.
	_Щеше да вземе и нея._
	В главата му изникна образ — огромни сини очи, косо разположени върху обикновеното й лице, в които проблясва удоволствие и още нещо. Нещо твърде близо до емоция. Твърде близо до загриженост.
	Именно заради това умишлено я бе оставил. Хладно. Пресметливо. За да докаже, че бракът им ще бъде просто сделка.
	_Не защото искаше да остане._
	Не защото да отдели устата и ръцете си от нея бе най-трудното нещо, което някога бе правил. Не защото бе изкушен да направи точно обратното — да потъне в нея и да й се наслади. Тя бе мека, където жените трябваше да са меки, и сладка, където трябваше да са сладки. Не защото леките въздишки, които се изплъзваха от устните й, когато я целуваше, бяха най-еротичният звук, който някога бе чувал, нито защото имаше вкус на невинност.
	Той се насили да се отдръпне от вратата. Нямаше причина да чука. Щеше да се върне, преди да се е събудила, за да я заведе до най-близкия викарий заедно със специалното разрешително, за което бе платил сериозна сума, и да се ожени за нея.
	След това щяха да отидат в Лондон, за да живеят отделни животи.
	Той си пое дълбоко въздух, доволен от плана си, и се наслади на свежия утринен въздух, който опари дробовете му. И в този момент я чу да пищи, сърцераздирателният звук бе придружен от чупене на стъкло.
	Той реагира инстинктивно, отключи вратата и почти я извади от пантите, докато я отваряше. Влезе в стаята и веднага спря, а сърцето му бясно биеше.
	Тя не бе наранена, стоеше боса до счупения прозорец, притиснала гръб до стената. Беше се увила в палтото му, под което се виждаше разкъсаната й рокля, която разкриваше прасковена кожа.
	Бърн замръзна за момент, приковал поглед в нежната плът и самотната руса къдрица, която се виеше надолу и привличаше вниманието му към розовото зърно, настръхнало в студената стая. Устата му пресъхна и той се насили да отмести поглед към лицето й. Широко отворените й очи премигваха от изненада и неверие, докато се взираше в огромния прозорец до себе си, от който липсваше парче, натрошено от…
	_Куршум._
	Бърн прекоси малката стаичка, закри я с тялото си и я избута навън в коридора.
	— Стой тук.
	Пенелопи кимна, очевидно шокът я правеше много по-склонна да съдейства, отколкото беше очаквал. Той се върна до прозореца в стаята, но преди да успее да разгледа пораженията, отекна втори изстрел. Куршумът унищожи още едно парче стъкло, минавайки твърде близо до Бърн.
	_Какво, по дяволите…?_
	Той изруга грубо и се притисна към стената до прозореца.
	Някой стреляше по него. Въпросът беше _кой_.
	— Внимавай…
	Пенелопи надникна в стаята и Бърн моментално тръгна към нея, отправяйки й поглед, който би накарал и най-страшните престъпници на Лондон да побегнат.
	— Излизай!
	Тя не помръдна.
	— Не е безопасно да стоиш тук. Може да… — Следващият изстрел прекъсна думите й и той скочи към нея с надеждата да я достигне преди куршума. Блъсна се в нея и я бутна назад през вратата, докато не се озоваха притиснати към отсрещната стена.
	Двамата останаха неподвижни цяла минута, преди тя да довърши изречението си, приглушено от огромното тяло, което се притискаше към нея.
	— Можеше да те ранят!
	_Тя да не бе полудяла?_
	Той я сграбчи за раменете, без да се интересува дали обикновено добре овладяният му темперамент не излиза от контрол.
	— Глупачка! Какво ти казах? — Бърн зачака отговора на въпроса си, но когато такъв не последва, не се сдържа, отново я разтърси и повтори. — _Какво_ казах?
	Очите й се разшириха.
	_Добре. Трябваше да се страхува от него._
	— Отговори ми, Пенелопи. — Усети как в гласа му се прокрадва ръмжене, но не го интересуваше.
	— Ти… — Думите заседнаха в гърлото й. — Каза да остана тук.
	— Да не би по някаква причина да не си в състояние да разбираш съвсем прости инструкции?
	Тя присви очи.
	— Не.
	Беше я обидил, но и за това не го беше грижа.
	— Стой! По дяволите! Тук! — Не обърна внимание на трепването й, отново се върна в стаята и внимателно доближи прозореца.
	Тъкмо щеше да поеме риска да надникне навън, за да се опита да види потенциалния си убиец, когато отдолу се чу глас:
	— Предаваш ли се?
	_Да се предава?_
	Може би Пенелопи бе права. Може би в Съри наистина имаше пирати.
	Не му остана много време да размишлява над въпроса, тъй като Пенелопи извика:
	— О, за бога! — И се втурна обратно при него, притисна палтото му към тялото си и се отправи директно към прозореца.
	— Спри! — Бърн скочи, за да й попречи, обви ръце около кръста й и я дръпна назад. — Ако се приближиш до този прозорец, ще те напердаша. Чуваш ли ме?
	— Но…
	— Не.
	— Просто…
	— _Не._
	— Това е баща ми!
	Думите й го пронизаха като острие и се оказа доста трудно да ги преглътне. Не бе възможно да е права.
	— Дойдох за дъщеря си, негодник такъв! Няма да си тръгна без нея!
	— Откъде знае по коя стая да стреля?
	— Аз… бях застанала до прозореца. Сигурно е забелязал някакво движение.
	Още един куршум разпръсна стъкълца из стаята и Бърн се притисна по-близо до нея, за да я предпази с тялото си.
	— Дали осъзнава, че може да простреля теб?
	— Изглежда, не му е хрумнало.
	Бърн отново изруга.
	— Заслужава някой да го удари с пушката по главата.
	— Мисля, че просто е завладян от мисълта, че е улучил целта. Цели три пъти. Разбира се, имайки предвид, че се цели в _къща_, би било истинска изненада, ако _не бе_ улучил.
	_Тя да не се забавляваше?_
	Не бе възможно. Последва нов изстрел и Бърн усети как и последната преграда, която удържаше гнева му, се срути. Той се отправи към прозореца, без да се интересува дали може да го застрелят.
	— По дяволите, Нийдъм! Можеше да я убиеш!
	Маркизът на Нийдъм и Долби не вдигна поглед от втората пушка, с която се прицелваше, докато през това време един прислужник наблизо зареждаше първата.
	— Но можеше да убия теб! Шансовете ми харесват!
	Пенелопи се приближи зад Майкъл.
	— Ако това е някаква утеха, искрено се съмнявам, че би могъл да те убие. Ужасен стрелец е.
	Майкъл я изгледа.
	— Махни се от този прозорец. Веднага.
	О, чудо на чудесата, тя го послуша.
	— Трябваше да предположа, че ще дойдеш за нея, изчадие такова. Трябваше да се досетя, че ще направиш нещо, достойно за долната ти репутация.
	Бърн се насили да запази спокойствие.
	— Хайде, Нийдъм, така ли се говори на бъдещ зет?
	— Само през трупа ми! — Гласът на по-възрастния мъж се пречупи под напора на яростта.
	— Това може да се уреди — извика Бърн.
	— Изпрати момичето долу. Веднага. Тя няма да се омъжи за теб.
	— След тази нощ няма съмнение, че ще го направи, Нийдъм.
	Ударникът на пушката долу бе запънат и Бърн се отдръпна от прозореца, притискайки Пенелопи в ъгъла, докато още една част от прозореца се пръскаше на хиляди парчета.
	— Негодник!
	Искаше му се да наругае баща й за демонстрираната пълна липса на загриженост за дъщеря му. Вместо това се обърна към прозореца и като си даде вид на напълно незаинтересуван, извика:
	— Кой каквото си намери… Аз я намерих и ще я задържа.
	Последва дълго мълчание, толкова дълго, че Майкъл не се сдържа и подаде глава през рамката на прозореца, за да провери дали маркизът не си е тръгнал.
	Не беше. Следващият куршум се заби във външната стена на няколко сантиметра от главата му.
	— Няма да вземеш „Фалкънуел“, Бърн. Нито дъщеря ми!
	— Е, в интерес на истината, Нийдъм… Вече взех дъщеря ти.
	Ревът на Нийдъм прекъсна думите му.
	— Мерзавец!
	Пенелопи ахна.
	— Нали _не_ каза току-що на баща ми, че си ме _взел_.
	Трябваше да го очаква. Трябваше да знае, че няма да е толкова лесно. Тази сутрин всичко излизаше извън контрол, а Бърн не обичаше да се чувства по този начин. Бавно си пое въздух и се опита да запази търпение.
	— Пенелопи, в момента се крием в къща, по която побеснелият ти баща стреля с безброй пушки с единствената цел да улучи главата ми. Вероятно би трябвало да ми простиш, че правя каквото мога, за да се уверя, че и двамата ще преживеем това събитие.
	— А репутациите ни? И те ли се предполага, че ще оцелеят?
	— Моята репутация отдавна е отишла по дяволите. — Той притисна гръб към стената.
	— Но моята не е! — извика тя. — Да не си си изгубил ума? — Замълча за момент. — А речникът ти е отвратителен.
	— Ще се наложи да свикнеш с него, скъпа. Що се отнася до останалото, когато се омъжиш за мен, и твоята репутация ще тръгне в същата посока. По-добре баща ти да го научи още сега.
	Не се сдържа и се обърна към нея, за да види ефекта от думите си… начина, по който светлината в очите й угасна… как тялото й се вцепени, сякаш я бе ударил.
	— Ужасен си. — Думите бяха съвсем простички. И честни.
	В този момент, докато бе вперила в него спокоен обвинителен поглед, той се мразеше достатъчно силно и за двама им, но бе много добър в прикриването на чувствата си.
	— Така изглежда. — Тонът му бе насмешлив и изкуствен.
	Отвращението й бе очевидно.
	— Защо го правиш?
	Имаше само една причина… само едно нещо, което го бе водило през цялото време. Едно-единствено нещо, което го бе направило студен и пресметлив.
	— Толкова много ли означава „Фалкънуел“ за теб?
	Навън настъпи тишина и някакво мрачно и неприятно усещане, което му бе познато, се загнезди в стомаха му. Цели десет години бе правил всичко възможно, за да си върне земята. Да възстанови историята и да осигури бъдещето си. Нямаше да спре сега.
	— Разбира се, че означава. — В тихия й смях се усещаше пренебрежение към самата нея. — Аз съм просто средство за постигане на целта.
	В часовете, изминали след като бе срещнал Пенелопи при езерото, я бе виждал раздразнена и изненадана, обидена и пламенна… но не и такава.
	Не я беше виждал примирена.
	Не му хареса.
	За първи път от много дълго време — от десет години — Бърн усети желание да се извини на някого, когото бе използвал. Стегна се, за да отблъсне това чувство. Обърна глава към нея — не достатъчно, за да срещне погледа й, а колкото да я наблюдава с ъгълчето на окото си. Достатъчно, за да види сведената й глава и ръцете, които здраво притискаха палтото му.
	— Ела тук — каза й и някаква малка частица от него се изненада, когато тя го послуша.
	Пенелопи прекоси стаята и той се потопи в звука от тялото й — плъзгането на полите й по пода, леките й стъпки, неравното дишане, което издаваше нервността й. Тя спря зад него в очакване, докато той разиграваше наум следващите няколко хода от тази шахматна партия. За секунда се замисли дали да не я пусне.
	_Не._
	Стореното бе сторено.
	— Омъжи се за мен, Пенелопи.
	— Само защото използваш този израз, не означава, че ми даваш избор, знаеш го.
	Искаше му се да се усмихне на раздразнения й тон, но не го стори. Тя внимателно и продължително се взря в него и Бърн — мъж, който бе натрупал състояние, четейки мислите по лицата на хората около себе си — не можа да разбере нейните. Стори му се, че може да му откаже, и се подготви за съпротивата й, изброявайки наум всички свещеници, които дължаха достатъчно пари на него и на „Ангела“, за да се съгласят да венчаят булка, която се съпротивлява. Подготви се да направи всичко необходимо, за да осигури брака си с нея.
	Още един грях, който да бъде добавен към постоянно нарастващата му сметка.
	— Ще спазиш ли обещанието, което ми даде снощи? Този брак да не навреди на сестрите ми?
	Дори сега, когато й предстоеше цял живот с него, тя мислеше за сестрите си.
	_Беше прекалено добра за него._
	Той не обърна внимание на тази мисъл.
	— Ще удържа на думата си.
	— Искам доказателство.
	_Умно момиче_. Разбира се, нямаше доказателство и тя бе права да се съмнява в него.
	Той бръкна в джоба си и извади една гвинея, която бе станала почти гладка от многократно търкане през десетте години, в които бе у него. Подаде й я.
	— Моят залог.
	Тя взе монетата.
	— Какво да правя с това?
	— Ще ми я върнеш, когато сестрите ти се омъжат.
	— Една гвинея?
	— Била е достатъчна за много мъже из цяла Британия, скъпа.
	Тя вдигна вежди.
	— А казват, че мъжете са по-интелигентният пол. — Пое си дълбоко въздух и я пусна в джоба си, а той закопня отново да усети тежестта й. — Ще се омъжа за теб.
	Той кимна веднъж.
	— А годеникът ти?
	Пенелопи се поколеба, а погледът й се зарея някъде над рамото му, докато обмисляше думите си.
	— Той ще си намери друга булка. — Изрече го нежно, с обич и Бърн мигновено изпита някакъв странен гняв към човека, който не я бе опазил. Който я бе оставил сама в света и бе направил завладяването й твърде лесно за него.
	Нещо помръдна в рамката на вратата зад нея. Баща й. Нийдъм очевидно се бе изморил да ги чака да излязат от къщата и вместо това бе дошъл лично да ги изведе.
	Бърн реши, че на него се пада ролята да забие последния пирон на брачния си ковчег с ясното съзнание, че я използва и тя не го заслужава.
	_Че това няма значение._
	Повдигна брадичката й и нежно притисна устни към нейните, опитвайки се да не обръща внимание на начина, по който тя се притисна към ръката му, и на леката въздишка, която се откъсна от устата й, когато вдигна глава.
	До вратата изщрака пушка и звукът подчерта думите на маркиза на Нийдъм и Долби.
	— По дяволите, Пенелопи, какво си направила?!


	— Копеле.
	Бърн вдигна очи от уискито, което пиеше в „Хрътка и кокошка“, и срещна ядосания поглед на бъдещия си тъст. Облегна се назад, придаде си леко развеселения вид, който бе разтрепервал много по-сериозни противници от маркиза на Нийдъм и Долби, и махна с ръка към празния стол от другата страна на масата.
	— Татко — изрече подигравателно, — моля те, присъедини се към мен.
	Преди няколко часа Бърн се бе разположил в един тъмен ъгъл на странноприемницата в очакване Нийдъм да пристигне с документите, които му връщаха собствеността върху „Фалкънуел“. Вечерта премина в нощ и помещението се изпълни със смях и разговори, а той продължаваше да чака. Пръстите го сърбяха да подпише документите, а умът му мечтаеше за онова, което щеше да последва.
	Мечтаеше за отмъщение.
	Усилено се опитваше да не мисли за факта, че бе сгоден. Още по-силно се стараеше да не си спомня за жената, с която бе обвързан — искрена, невинна и абсолютно неподходяща за него.
	Не че имаше представа коя жена би била подходяща.
	Нямаше значение. Той не бе имал избор. Пенелопи бе единственият му шанс да получи „Фалкънуел“, а това я превръщаше в абсолютно _подходящата_ съпруга.
	И Нийдъм го знаеше.
	Едрият маркиз седна и махна с огромната си ръка, за да повика една от прислужничките. Тя бе достатъчно умна, за да донесе бутилка уиски и чаша със себе си, бързо ги остави и се втурна към по-приятни и по-приятелски настроени клиенти.
	Нийдъм изпразни чашата и я тресна върху дъбовата маса.
	— Копеле такова. Това е изнудване.
	Майкъл се престори на отегчен.
	— Глупости. Плащам пребогато. Освобождавам ви от най-голямата ви неомъжена дъщеря.
	— Ще я направиш нещастна.
	— Вероятно.
	— Тя не е достатъчно силна за теб. Ще я съсипеш.
	Бърн се въздържа да отбележи, че Пенелопи е по-силна от повечето жени, които бе срещал.
	— Трябваше да се замислиш за това, преди да я обвържеш със земята ми. — Бърн потупа върху надрасканото дъбово дърво. — Нотариалния акт, Нийдъм. Установявам, че нямам желание да се оженя за момичето, ако той не е у мен. Искам го сега, Нийдъм. Искам документите да са подписани, преди Пенелопи да застане пред викария.
	— Или?
	Бърн се завъртя в стола и кръстоса крака.
	— Или Пенелопи изобщо няма да застане пред викария.
	Нийдъм го прикова с поглед.
	— Не би го направил. Това ще я унищожи. Майка й също. И сестрите й.
	— В такъв случай предлагам сериозно да обмислиш следващите си действия. Минаха десет години, Нийдъм. Десет дълги години, през които копнеех за този момент. За „Фалкънуел“. Ако мислиш, че ще ти позволя да застанеш на пътя ми и да ми попречиш да си върна земите, много грешиш. По една случайност съм доста близък с издателя на вестник „Скандал“. Една дума от моя страна и никой от висшето общество няма да припари до младите дами Марбъри. — Бърн замълча и си наля ново питие, оставяйки студената заплаха да виси във въздуха между тях. — Давай. Пробвай ме.
	Нийдъм присви очи.
	— Значи така стоят нещата? Заплашваш всичко, което имам, за да получиш онова, което искаш?
	Бърн се усмихна самодоволно.
	— Играя, за да спечеля.
	— Не е ли ирония на съдбата, че си известен с това, че загуби?
	Стрелата улучи целта, но Бърн никога не би го показал. Вместо това запази мълчание, знаеше, че това е най-доброто средство, за да разколебае противника.
	Нийдъм реши да запълни тишината.
	— Ти си задник. — След това с ругатня бръкна в палтото си и извади голям сгънат лист хартия.
	Чувството за триумф бе опияняващо. „Фалкънуел“ щеше да бъде негов след брака, който трябваше да се сключи на следващия ден. Единственото, за което съжаляваше, бе, че отец Комптън не работи през нощта.
	След като Бърн прибра документа на безопасно място в собствения си джоб, представяйки си, че може да почувства тежестта на нотариалния акт до гърдите си, Нийдъм заговори:
	— Няма да позволя това да съсипе сестрите й.
	Всички толкова се тревожеха за сестрите й. Ами Пенелопи?
	Бърн пренебрегна въпроса, който изскочи в ума му, и реши да си поиграе с Нийдъм — мъжа, който толкова се бе старал да опази „Фалкънуел“ от него. Вдигна чаша.
	— Женя се за Пенелопи. Утре „Фалкънуел“ ще бъде мой. Кажи ми защо трябва да ме е грижа за репутацията на другите ти дъщери. Те са твой проблем, нали така? — Глътна уискито и постави празната чаша на масата.
	Нийдъм се приведе напред, а тонът му бе въплъщение на твърдостта.
	— Ти си задник и баща ти щеше да е покрусен, ако знаеше в какво си се превърнал.
	Бърн рязко вдигна поглед към очите на Нийдъм и забеляза, че не са сини като на Пенелопи. Неговите бяха тъмнокафяви и в тях проблясваше нещо, което Бърн познаваше много добре — увереността, че е наранил противника си. Бърн застина и в съзнанието му се промъкна неканен спомен за баща му, застанал в центъра на огромното фоайе на „Фалкънуел“ по бричове и риза, смеещ се на сина си.
	Стисна зъби.
	— Значи имаме късмет, че е мъртъв.
	Нийдъм, изглежда, разбра, че е стъпил опасно близо до забранена територия, и леко се отпусна назад в стола си.
	— Подробностите за годежа ти не трябва никога да бъдат разкривани. Имам още две дъщери, които се нуждаят от съпруг. Никой не бива да разбира, че Пенелопи се е омъжила за зестрогонец.
	— Имам три пъти повече пари от теб, Нийдъм.
	Погледът на маркиза потъмня.
	— Но нямаш това, което искаш, нали?
	— Вече го имам. — Бърн оттласна стола си назад. — Не си в позиция да отправяш искания, Нийдъм. Ако дъщерите ти преживеят влизането ми в семейството, то ще е само защото аз съм благоволил да го позволя.
	Нийдъм го проследи с поглед и челюстта му се стегна.
	— Не, това ще се случи, защото имам единственото нещо, което желаеш повече от земята.
	Бърн се вгледа продължително в Нийдъм, докато думите ехтяха в съзнанието му, но той ги прогони.
	— Не можеш да ми дадеш това, което искам повече от „Фалкънуел“.
	— Унищожението на Лангфорд.
	_Отмъщение._
	Думата го прониза като куршум, нашепвайки обещания. Бърн бавно се приведе напред.
	— Лъжеш.
	— Би трябвало да те извикам отвън за тази обида.
	— Това няма да е първият ми дуел. — Бърн зачака, но Нийдъм не се хвана на тази уловка, затова той продължи: — Търсих, няма нищо.
	— Не си търсил където трябва.
	_Трябва да беше лъжа._
	— Мислиш ли, че с моите връзки и с възможностите на „Ангела“, не съм преобърнал Лондон, за да открия дори намек за нещо, което би опетнило Лангфорд?
	— Това го няма дори в досиетата на твоя скъпоценен вертеп.
	— В течение съм на всичко, което е правил, всички места, където е бил. Познавам живота му по-добре, отколкото той самият го познава. И ти казвам, че Лангфорд взе всичко, което имах, и живя безукорно през последните девет години с парите от _моите земи_.
	Нийдъм отново бръкна в палтото си. Извади друг документ, който изглеждаше по-малък. И по-стар.
	— Това се е случило преди повече от десет години.
	Бърн присви очи и забеляза печата на Лангфорд върху документа. След това вдигна поглед към бъдещия си тъст. Сърцето му ускори ритъма си и в гърдите му се надигна нещо, което много приличаше на надежда. Не му харесваше нетърпението, с което очакваше тишината между тях да бъде нарушена. Насили се да се успокои.
	— Смяташ да ме изкушиш с някакво… поздравление за рожден ден?
	— Искаш това писмо, Бърн. То струва колкото дузина от прословутите ти досиета. Твое е, при условие че опазиш имената на дъщерите ми неопетнени.
	Маркизът не бе човек, който внимателно завоалира думите си. Казваше точно това, което мисли, и когато го мисли — човек, който притежава две от най-старите благороднически титли в страната, можеше да си го позволи — и Бърн не можеше да не изпита уважение към него. Нийдъм знаеше какво иска и се стремеше да го получи. Това, което обаче не знаеше, бе, че най-голямата му дъщеря вече бе преговаряла точно по това условие предишната вечер. Какъвто и да бе този документ, на Бърн нямаше да му се налага да плаща допълнително за него.
	Само че Нийдъм заслужаваше да получи доза от собственото си лекарство заради това, че не бе обърнал внимание на поведението на Лангфорд преди толкова години. Наказание заради използването на „Фалкънуел“ на брачния пазар. И Бърн изпитваше силно желание да му го наложи.
	— Ти си истински глупак, ако смяташ, че ще приема, без да зная какво пише в документа. Натрупал съм състоянието си от скандали, от пари, измъкнати от джобовете на греха. Сам ще преценя дали този документ си струва усилията ми.
	Нийдъм разгъна писмото и бавно го постави на масата. Обърна го към Бърн и го задържа с пръст. Бърн не можа да се сдържи. Наведе се напред по-бързо, отколкото му се искаше, и погледът му обходи страницата.
	_Мили боже._
	Вдигна поглед и срещна изпълнените с разбиране очи на Нийдъм.
	— Това истинско ли е?
	По-възрастният мъж кимна веднъж. После още веднъж.
	Бърн отново прочете редовете. Погледът му се спря върху надраскания подпис в края на листа. Без съмнение бе на Лангфорд, макар документът да бе отпреди тридесет години.
	_Двайсет и девет._
	— Защо би споделил това? Защо ще ми го даваш?
	— Не ми оставяш голям избор — защити се Нийдъм. — Харесвам момчето… Държах това подръка, защото смятах, че накрая Пенелопи може да се омъжи за него и той ще има нужда от защита. Сега момичетата ми се нуждаят от тази защита. Един баща прави това, което се налага. Постарай се репутацията на Пенелопи да не пострада от този брак и другите да си намерят добри съпрузи и документът е твой.
	Бърн бавно завъртя чашата си, наблюдавайки отражението на светлината на свещите в нея, и после вдигна поглед към Нийдъм.
	— Няма да чакам сватбите на момичетата.
	Нийдъм наклони глава, демонстрирайки внезапна благосклонност.
	— Ще приема и годежи.
	— Чувам, че годежите са опасно нещо, когато са замесени твоите дъщери — не се сдържа да го подразни Бърн.
	— Би трябвало веднага да си тръгна — заплаши го маркизът.
	— Но няма да го направиш. Странни другари сме ние, ти и аз. — Бърн се облегна назад в стола си, предвкусвайки победата. — Искам другите ти дъщери да пристигнат в Лондон възможно най-бързо. Ще им намеря ухажори. Бракът на сестра им няма да им се отрази.
	— Порядъчни ухажори — уточни Нийдъм. — Не хора, които са заложили половината си състояние в „Ангела“.
	— Доведи ги в града. Изведнъж установих, че нямам желание да чакам повече, за да си отмъстя.
	Нийдъм присви очи.
	— Ще съжалявам, че й позволявам да се омъжи за теб.
	Бърн изпразни на един дъх чашата си и я постави с дъното нагоре върху дървената маса.
	— Колко жалко, че нямаш никакъв избор.


>	Глава 7

C>
	Скъпи М.,
	Изпратих те и седнах веднага да ти пиша.
	Всъщност нямам нищо за казване, поне не нещо, което да не е било вече изречено от всеки човек в Съри. Изглежда глупаво да напиша „съжалявам“, нали? Разбира се, че всички съжаляват. Това, което се случи, е ужасно.
	И все пак съжалявам не само за загубата ти, а и за това, че не успяхме да поговорим, докато беше у дома. Съжалявам, че не можах да присъствам на погребението… Какво глупаво правило, иска ми се да се бях родила мъж, тогава щях да мога да дойда (смятам да си поговоря с отец Комптън за тази недомислица). Съжалявам, че не можах да бъда… по-добра приятелка.
	Сега съм тук, пред белия лист, където на момичетата им е разрешено да бъдат. Моля те, пиши ми, когато имаш време. Или желание.
@	Твоя приятелка П.
	Имението „Нийдъм“, април 1816 г.
C$


	Без отговор.


	Това със сигурност бе най-дългото пътуване в историята — четири безкрайни, убийствено тихи часа от Съри до Лондон. Пенелопи би предпочела да бъде заключена в някой пощенски файтон с Оливия и купчина дамски списания.
	Тя обходи с поглед вътрешността на тъмното купе и го спря върху мъжа, който от няколко часа бе неин съпруг. Той се бе отпуснал назад в седалката с опънати крака и затворени очи, изобщо не помръдваше и тя се опита да успокои хаотичните си мисли, които като че ли се въртяха около няколко извънредно обезпокоителни факта, а именно:
	Беше омъжена.
	От което следваше, че е маркиза Бърн.
	Което обясняваше защо пътува в карета, натъпкана догоре с нейни вещи, и скоро ще пристигне в Лондон, където да живее със съпруга си.
	От което следваше, че _Майкъл_ бе неин съпруг.
	От което следваше, че щеше да прекара първата си брачна нощ с него.
	_Може би отново щеше да я целуне. Да я докосне. И ще направи дори повече от това._
	Вероятно би трябвало, нали? Щом бяха женени. Все пак така правеха съпрузите.
	_Поне се надяваше. О, боже._
	Самата мисъл бе достатъчна, за да й се прииска да намери кураж да отвори вратичката на каретата и да се хвърли навън.
	Толкова бързо и експедитивно се бяха оженили, че почти не помнеше церемонията — едва си спомняше обещанието си да обича, да подкрепя, да почита и да се подчинява, което вероятно бе добре, тъй като частта с обичта бе по-скоро лъжа.
	_Той се бе оженил за нея само заради земята._
	Нямаше значение, че я бе докосвал и я бе накарал да усети неща, които никога не си бе представяла, че тялото й ще почувства. В края на краищата точно за такъв вид брак бе подготвяна — брак, основан върху удобството. И дълга. Брак на благоприличието.
	Той бе обяснил това кристално ясно.
	Каретата подскочи след една голяма неравност на пътя и Пенелопи леко изписка, тъй като почти падна от луксозно тапицираната седалка. След като се успокои, възвърна предишната си позиция, опря и двата си крака стабилно на пода и погледна към Майкъл, който не бе помръднал, ако не се броеше едва доловимото отваряне на очите. Вероятно искаше да се увери, че не се е наранила.
	След като установи, че не й е необходим лекар, отново спусна клепачи. Пренебрегваше я, мълчанието му сякаш й казваше да стои настрана.
	_Не можеше дори да се престори, че се интересува от нея._
	Може би ако не бе толкова погълната от собствената си нервност през целия ден, щеше да успее да запази спокойствие и да му отвърне със същото мълчание.
	Може би.
	Никога нямаше да разбере, защото не можеше да мълчи и секунда повече. Прокашля се, сякаш се подготвяше да направи публично изявление. Той отвори очи и плъзна поглед към нея, но не помръдна по никакъв друг начин.
	— Мисля, че ще е най-добре, ако използваме това време, за да обсъдим нашия план.
	Той отново отвори очи.
	— Нашият план?
	— Планът, който трябва да осигури успешен сезон на сестрите ми. Нали си спомняш обещанието си? — Тя пъхна ръка в джоба на пътническата си рокля, където тежестта на монетата, която й бе дал преди две нощи, притискаше бедрото й.
	По лицето му пробяга нещо, което тя не можа да определи.
	— Спомням си го.
	— Какъв е планът?
	Той се протегна и опъна краката си още по-напред.
	— Смятам да намеря съпрузи на сестрите ти.
	Тя примигна.
	— Имаш предвид ухажори.
	— Щом така предпочиташ да ги наричаш. Вече имам двама мъже предвид.
	Това разпали любопитството й.
	— Какви са те?
	Той погледна през прозореца.
	— С титла.
	— И? — настоя тя.
	— И си търсят съпруги.
	Той наистина я вбесяваше.
	— Стабилни и подходящи ли са за съпрузи?
	— От мъжки пол са и са ергени.
	Очите й се разшириха. Той говореше сериозно.
	— Не за тези качества говорех.
	Бърн отново се обърна към нея.
	— Качества?
	— Характеристики, които правят от един мъж добър съпруг.
	— Виждам, че ти си експерт по въпроса. — Той подигравателно наклони глава. — Моля те, просветли ме.
	Пенелопи се надигна в седалката и започна да изброява на пръсти.
	— Доброта. Щедрост. Добро настроение. От време на време.
	— Само от време на време? Дали ще е приемливо във вторник и четвъртък, да речем?
	— Добро настроение — повтори тя, преди да направи пауза и да добави: — Топла усмивка. — Не можа да се сдържи и допълни: — Макар че в твоя случай бих била доволна и на каквато и да е усмивка.
	Той не се усмихна.
	— Те притежават ли тези качества? — настоя тя, но той не отговори. — Сестрите ми ще ги харесат ли?
	— Нямам представа.
	— Ти харесваш ли ги?
	— Не особено.
	— Упорит човек си.
	— Смятай го за едно от качествата ми.
	Бърн се извърна и тя вдигна вежди. Не успя да се въздържи. През целия й живот никой не бе успял да я раздразни повече от този мъж. _Съпругът й._ Нейният съпруг, който без угризения я бе изтръгнал от всичко познато в живота й. Нейният съпруг, за когото се бе съгласила да се омъжи, защото не искаше репутацията на сестрите й още веднъж да бъде накърнена заради нея. Съпругът, който се бе съгласил да й помогне. Само че сега осъзнаваше, че неговата _помощ_ се изразяваше в уреждането на още един брак без любов. Или два.
	Нямаше да го позволи.
	Не бяха много нещата, които можеше да направи, но можеше поне да се увери, че Оливия и Пипа ще получат възможност да имат щастлив брак.
	_Възможност, която тя не бе имала._
	— Първо, не знаеш дали тези мъже изобщо ще ги поискат.
	— Ще ги поискат. — Той се облегна назад и затвори очи.
	— Откъде знаеш?
	— Защото ми дължат много пари, които аз ще им опростя в замяна на брака.
	Пенелопи зяпна.
	— Ще _купиш_ верността им?
	— Не съм сигурен, че верността е част от сделката.
	Каза го, без да отваря очи, и това не се промени през следващите дълги минути, в които тя обмисляше ужасните му думи.
	Наведе се напред и побутна крака му с пръст. Силно.
	Очите му се отвориха.
	Толкова бе преизпълнена с гняв, че не бе останало място за радост от малкия успех.
	— Не! — Кратката дума рязко отекна в малката карета.
	— Не?
	— Не — повтори тя. — Даде ми думата си, че женитбата ни няма да навреди на сестрите ми.
	— И така ще бъде. Всъщност съюзите им с тези мъже ще ги направят много уважавани във висшето общество.
	— Бракове с аристократи, които ти дължат пари и може да не са им верни, ще ги съсипят по различен начин. По важния начин.
	Бърн вдигна едната си тъмна вежда и придоби дразнещото изражение, което тя дълбоко започваше да намразва.
	— Важният начин?
	Пенелопи не му позволи да я уплаши.
	— Да. Единственият, който има значение. Сестрите ми няма да сключат бракове, основани върху глупави хазартни договорки. Достатъчно лошо е, че аз сключих такъв. Те сами ще изберат съпрузите си. Браковете им ще се основават на нещо повече, на… — Спря, защото не искаше той да й се присмее.
	— Ще се основават върху какво?
	Пенелопи запази мълчание. Нямаше да му достави удоволствието да отговори. Изчака го да я притисне.
	Странно, но той не го направи.
	— Предполагам, че имаш план как да привлечеш подобни мъже с качества?
	Всъщност нямаше.
	— Разбира се, че имам.
	— И?
	— Ще се върнеш във висшето общество. Ще докажеш на всички, че нашият брак не е бил сключен по принуда.
	Той вдигна вежди.
	— _Моята_ земя бе включена в твоята зестра. Мислиш ли, че няма да разберат, че съм те принудил да застанеш пред олтара?
	Тя прехапа устни, мразеше логиката в думите му, затова изрече първото, което й дойде на ума. Първото абсурдно и абсолютно побъркано нещо, което й хрумна.
	— Трябва да се престорим, че това е брак по любов.
	Бърн не показа и частица от шока, който я обхвана в мига, в който произнесе думите.
	— И как по-точно? Видял съм те на селския площад и съм решил да променя порочния си начин на живот?
	_Като ще е гарга…_
	— Това звучи… разумно.
	Веждите подскочиха още по-нагоре.
	— Така ли? Мислиш ли, че хората ще повярват, след като в действителност те компрометирах в едно изоставено имение, преди баща ти да нахлуе там с пушка?
	Тя се поколеба.
	— Не бих го нарекла нахлуване.
	— Той изстреля няколко куршума по къщата ми. Ако това не е нахлуване, не знам какво е.
	Определено имаше право.
	— Добре де. Нахлу, но не тази история ще разкажем. — Надяваше се думите й да са прозвучали категорично, макар вътрешно да се молеше той да се съгласи. — Налага се, за да имат сестрите ми някакъв шанс за истински брак. Ти ми даде думата си. _Залога_ си.
	Бърн замълча за дълго и тя реши, че може да откаже, да предложи възможността за брак на сестрите й или нищо. И какво щеше да прави тогава? Какво би могла да направи, след като вече й бе съпруг и бе обвързана с него и неговата воля, неговата власт?
	Той пак се отпусна назад, а гласът му преливаше от присмех.
	— Добре. Измисли вълшебната ни приказка, целият съм в слух — каза и затвори очи.
	В този момент би заменила всичко, което й бе скъпо, за способността да измисли един-единствен хаплив отговор — нещо, което би го жегнало толкова бързо и точно, както бяха сторили неговите думи. Нищо не й хрумна, разбира се, затова го пренебрегна и започна да гради историята.
	— Тъй като сме се познавали през целия си живот, може да сме се срещнали отново в Деня на свети Стефан.
	Очите му се отвориха едва-едва.
	— Може би е най-добре историята ни да е започнала, преди да бъде обявено, че „Фалкънуел“ е част от зестрата ми. — Пенелопи се престори, че разглежда едно петънце върху палтото си, думите я давеха и й напомняха каква е истината. — Винаги съм харесвала Коледа, а празникът на свети Стефан в Колдхарбър е доста… празничен.
	— Пудинг със смокини и всичко останало, така ли. — Това не бе въпрос.
	— Да. И коледни песни — добави тя.
	— С малки деца?
	— Да, много.
	— Звучи точно като събитие, което бих посетил.
	Тя усети сарказма му, но не му позволи да я стресне. Изгледа го твърдо и не се сдържа да каже:
	— Ако бе прекарал някоя Коледа във „Фалкънуел“, мисля, че много щеше да ти хареса.
	Майкъл, изглежда, мислеше да отговори, но се спря, хладната му маска се пропука и Пенелопи усети как я изпълва чувство на триумф от тази малка победа. Той затвори очи и отново се отпусна назад.
	— И ето ме мен, празнувам Деня на свети Стефан и се появяваш ти, любимата от детството ми.
	— Никога не съм била такава.
	— Истината няма значение. Единственото важно е дали хората вярват, или не.
	Логиката в думите му я подразни.
	— Това първото правило на негодниците ли е?
	— Първото правило при хазарта.
	— Не врат, а шия — натърти тя.
	— Хайде де, да не мислиш, че някой ще си направи труда да проверява тази част от историята, която започва в детството ни?
	— Предполагам, че не — изсумтя тя.
	— Разбира се, че няма. А и това е частта от историята, която най-много се доближава до истината.
	_Така ли?_
	Би излъгала, ако кажеше, че не си е представяла как се омъжва за него, първото момче, което някога бе познавала, онзи, който като дете я бе карал да се усмихва и смее. Само че той никога не си го е представял, нали? Сега, докато се взираше в порасналия мъж, не успяваше да открие и следа от момчето, което бе познавала някога… момчето, което може би я бе смятало за сладка.
	Следващите му думи я изтръгнаха от мислите й.
	— И така, стоиш си синеока и прекрасна, направо сияеш на фона на смокиновия пудинг и аз усещам, че не мога да понеса и секунда повече от свободния си, разюздан и внезапно оказал се нетърпим ергенски живот. В твое лице съм видял моето сърце, моята цел в живота, душата си.
	Пенелопи знаеше, че е абсурдно, но не можа да спре топлината, която обля бузите й при тези думи, изречени тихо в интимната обстановка на каретата.
	— Това… звучи добре.
	Бърн изсумтя, но тя не успя да разтълкува значението на този звук.
	— Бях облечена в зелено кадифе.
	— Колко подходящо.
	Тя не обърна внимание на иронията му.
	— А ти имаше стръкче зеленика на ревера.
	— Лек реверанс към празничния дух.
	— Танцувахме.
	— Жига?
	Подигравателният му тон я изтръгна от фантазията и й напомни за действителността.
	— Възможно е.
	Той рязко се изправи в седалката.
	— Хайде, Пенелопи — смъмри я, — беше само преди няколко седмици, а вече не помниш?
	Тя присви очи.
	— Добре. Танцувахме рил.
	— А, да. Много по-вълнуващо е от жигата.
	Наистина беше ужасен.
	— И защо, кажи ми, съм бил в Колдхарбър на празника на свети Стефан?
	Този разговор й харесваше все по-малко.
	— Не зная.
	— Но знаеш, че съм имал зеленика на ревера… не може да не си се замисляла над този въпрос?
	Мразеше начина, по който думите излизаха от устните му, снизходителни, почти оскърбителни. Може би затова каза:
	— Дошъл си да посетиш гробовете на родителите си.
	Той застина и за известно време единственото движение в каретата бе лекото поклащане на телата им в ритъма на колелетата.
	— Гробовете на родителите ми.
	Тя не се отдръпна, нито опита да избегне втренчения му поглед.
	— Да. Правиш го всяка Коледа. Поставяш рози върху гроба на майка ти и далии на този на баща ти.
	— Така ли? Явно съм много близък с някой собственик на оранжерия в околността.
	Тя извърна поглед към прозореца.
	— Така е. Най-малката ми сестра Филипа отглежда прекрасни цветя в имението „Нийдъм“ през цялата година.
	Бърн се приведе напред и подигравателно прошепна:
	— Първо правило при лъжите е само ние да ги изричаме, скъпа.
	Пенелопи проследи с поглед как тънките брези избледняват в снега зад тях.
	— Това не е лъжа. Пипа е запалена градинарка.
	Последва дълго мълчание, преди тя отново да обърне поглед към него само за да установи, че я наблюдава.
	— Ако някой бе посетил гробовете на родителите ми в Деня на свети Стефан, какво щеше да открие там?
	Би могла да излъже, но не искаше. Колкото и да бе глупаво, искаше той да знае, че е мислила за него на всяка Коледа… че се е чудила какво става с него. Че се е безпокоила.
	_Макар той да не се бе сещал за нея._
	— Рози и далии. Същите като онези, които оставяш всяка година.
	Сега бе негов ред да извърне поглед към прозореца и тя използва възможността да разгледа по-подробно лицето му — силната челюст, правата линия, която образуваха устните му, макар да знаеше от личен опит, че всъщност са пълни, меки и прекрасни. Той бе толкова предпазлив и така напрегнат до крайност, че й се искаше да го разтърси, за да предизвика някаква емоция, да намери пролука в непоклатимия му самоконтрол.
	Някога бе нетърпелив, постоянно в движение, но докато го наблюдаваше сега, й се струваше невъзможно това да е същият човек. Би дала всичко, за да разбере какво си мисли в момента.
	Той проговори, без да я поглежда:
	— Е, изглежда, си помислила за всичко. Ще се постарая да запомня историята за нашата любов от пръв поглед. Предполагам, че често ще я разказваме.
	Тя се поколеба и каза:
	— Благодаря, милорд.
	Той рязко обърна глава.
	— Милорд? Виж ти, Пенелопи, да не би да смяташ да бъдеш съпруга, която строго съблюдава всички официалности?
	— От една жена се очаква да показва уважение към съпруга си.
	Майкъл свъси вежди.
	— Предполагам, че на това са те учили.
	— Забравяш, че щях да ставам херцогиня.
	— Съжалявам, че се наложи да се задоволиш с един опетнен маркиз.
	— Ще се постарая да се справя. — Тонът й бе сух като пясък.
	Пътуването продължи в мълчание, след което тя рече:
	— Ще трябва да се върнеш във висшето общество. Заради сестрите ми.
	— Изглежда, ти става навик да искаш разни неща от мен.
	— _Омъжих_ се за теб. Смятам, че би могъл да направиш една-две жертви, имайки предвид, че аз се отказах от _всичко_, за да можеш да си получиш земята.
	— Имаш предвид от идеалния брак?
	Пенелопи се отпусна назад.
	— Нямаше да е идеален. — Той не отговори, но настоятелният му поглед я накара да добави: — Въпреки това не се съмнявам, че щеше да е по-идеален от _този_.
	_Томи определено нямаше да я дразни толкова._
	Двамата замълчаха за дълго, преди той да каже:
	— Ще изпълнявам задълженията, които титлата изисква. — Отегченият му поглед бе насочен навън. — Ще започнем с Тотнъм. Той е най-близкото нещо до приятел, което имам.
	Описанието бе смущаващо. Навремето Майкъл винаги бе заобиколен от приятели. Беше жизнен, изпълнен с енергия и чар, от него просто струеше живот… всеки, който го познаваше като дете, го обичаше. _Тя го обичаше._ Той бе най-скъпият й приятел. Какво се бе случило с него? Как се бе превърнал в този… студен… мрачен мъж?
	Пенелопи отблъсна тази мисъл. Виконт Тотнъм бе един от най-търсените ергени във висшето общество, а майка му бе просто безукорна.
	— Добър избор. Той дължи ли ти пари?
	— Не. — Възцари се мълчание. — Ще вечеряме с него тази седмица.
	— Имаш ли покана?
	— Още не.
	— Тогава как…
	Той въздъхна.
	— Дай да приключим с това, преди да си започнала, става ли? Притежавам най-печелившия игрален дом в Лондон. Не са много мъжете в Англия, които не биха намерили време да говорят с мен.
	— А съпругите им?
	— Какво за тях?
	— Мислиш, че те няма да те съдят?
	— Мисля, че всички ме желаят в леглото си, така че ще намерят място за мен и в салона си за гости.
	Пенелопи рязко отметна глава назад при думите му. Поразиха я грубостта в тях и самата мисъл, че е способен да каже подобно нещо на съпругата си, представата, че би могъл да прекарва времето си в леглата на чужди жени.
	— Мисля, че надценяваш присъствието си в спалнята на една дама.
	Той вдигна вежди.
	— Ще промениш мнението си след тази нощ.
	В думите му прозираше обещание за сватбената им нощ и Пенелопи с неприязън усети как пулсът й се ускорява, въпреки че й се искаше да го заплюе.
	— Е, каквито и магически сили да вярваш, че притежаваш над жените във висшето общество, мога да ти гарантирам, че те са много по-разумни, когато са сред хора, отколкото насаме. А ти не си достатъчно добър.
	_Не си достатъчно добър._
	Не можеше да повярва, че това се изплъзна от устните й, но той наистина я _вбеси_.
	Когато се обърна към нея, в погледа му се бе промъкнало някакво силно чувство. Нещо, което подозрително приличаше на възхищение.
	— Радвам се, че накрая разбра истината, съпруго. По-добре още сега се откажи от надеждата, че може да се окажа порядъчен мъж и добър съпруг. — Той спря и изтупа някаква прашинка от ръкава си. — Нямам нужда от жените.
	— Жените са пазителки на портите към висшето общество. Определено имаш нужда от тях.
	— За тази цел имам теб.
	— Не съм достатъчна.
	— Защо не? Нали си съвършената английска дама?
	Тя стисна зъби при това описание, което подчертаваше мястото, което й се полагаше преди, а и за в бъдеще.
	— Аз съм почти забравена. Изминаха години, откакто бях красавицата на бала.
	— Сега си маркиза на Бърн. Не се съмнявам, че ще привлечеш интереса им, скъпа.
	Пенелопи присви очи.
	— Не съм ти скъпа.
	Очите му се разшириха.
	— Нараняваш ме. Не си ли спомняш празника Свети Стефан? Нашият рил нищо ли не означава за теб?
	Той беше най-дразнещият и вбесяващ мъж на света. Нямаше да изпита и грам съжаление, ако в този момент вратата на каретата се отвори и той се изтърколи в някоя канавка. Всъщност дори нямаше да спре, за да прибере останките му.
	Не я беше грижа дали той някога щеше да си върне „Фалкънуел“, но се притесняваше за сестрите си и не искаше репутацията на съпруга й да накърни техните. Пое си дълбоко въздух и опита да се успокои.
	— Ще се наложи отново да докажеш колко струваш. Трябва да го видят, да повярват, че _аз_ го виждам.
	Погледът му направо режеше.
	— Струвам три пъти повече от повечето уважавани мъже от висшето общество.
	Пенелопи поклати глава.
	— Говоря за _стойността_ ти. Като маркиз. Като мъж.
	Той застина.
	— Всеки, който познава историята ми, може да ти каже, че не притежавам никаква стойност нито като мъж, нито като аристократ. Изгубих я преди десет години. Може би не си чула?
	Думите бяха процедени презрително и макар да знаеше, че въпросът му е риторичен, тя отказа да покаже, че се страхува.
	— Чух. — Вирна брадичка и срещна погледа му. — И смяташ да оставиш една глупава детинска грешка да засенчи репутацията ти завинаги? Както и моята?
	Бърн заплашително се приведе към нея. Тя не помръдна и устоя на желанието да се отдръпне назад и да отмести поглед.
	— Изгубих всичко. Стотици хиляди лири. С една карта. Беше колосално. Загуба, достойна да остане в историята, а ти наричаш това грешка?
	Тя преглътна.
	— Стотици хиляди казваш?
	— Горе-долу.
	Пенелопи устоя на желанието да попита колко е горе и колко долу.
	— С една карта?
	— Една карта.
	— В такъв случай може би не точно грешка, но със сигурност е било глупаво. — Нямаше представа как й хрумнаха тези думи, но те се изплъзнаха от устата й и тя осъзна, че трябва или да продължи безочливо напред, или да се свие страхливо. Като по чудо погледът й не трепна и не се отдели от неговия.
	Бърн сниши глас и почти изръмжа.
	— Да не би току-що да ме нарече глупак?
	Сърцето й биеше толкова силно, че бе изненадващо как той не го чува в тясното пространство на каретата. Махна с ръка, опитвайки се да си придаде равнодушен вид.
	— Не е там работата. За да убедиш висшето общество, че сестрите ми са добра партия за брак, първо трябва да докажеш, че си повече от достоен да ги придружаваш. — Тя направи пауза. — Трябва да направиш някои промени.
	Бърн мълча достатъчно дълго, за да я накара да си помисли, че е прекалила.
	— Промени?
	Тя кимна.
	— Ще ти помогна.
	— Винаги ли се справяш толкова добре с преговорите?
	— Съвсем не. Всъщност никога не преговарям. Просто се предавам.
	Той присви очи.
	— През последните три дни не си се предала нито веднъж.
	Определено бе по-непокорна от обикновено.
	— Не е вярно. Съгласих се да се омъжа за теб, нали?
	— Така е.
	Думите му я стоплиха, накараха я да усети по-силно присъствието му.
	_Нейният съпруг._
	— Какво друго?
	Тя се обърка.
	— Милорд?
	— Не ми харесват изненадите, които постоянно изскачат от нашата уговорка. Нека поставим картите на масата, става ли? Искаш сестрите ти да имат успешен сезон и да сключат добри бракове. Искаш да се върна във висшето общество. Какво друго?
	— Нищо.
	По лицето му премина сянка на… може би неудоволствие?
	— Ако е невъзможно да изгубиш, тогава залагай, Пенелопи.
	— Още едно от правилата на хазарта?
	— Още едно от правилата на мошениците. Важи и за съпрузите. А за съпрузи като мен с двойна сила.
	_Съпрузи като мен._ Зачуди се какво означава това, но преди да успее да попита, той настоя:
	— Какво друго, Пенелопи? Поискай го сега или никога.
	Въпросът му бе толкова всеобхватен, толкова открит…
	А възможните отговори бяха неизброими. Тя се поколеба, а умът й препускаше. Какво искаше? _Какво искаше наистина?_
	_Какво искаше от него?_
	_Повече._
	Думата премина през нея като полъх, не само спомен за онази нощ, която сега й се струваше толкова далечна и която бе променила всичко, а като нова възможност. Шанс да бъде много повече от кукла на конци в ръцете на съпруга, на семейството си и на обществото. Възможност за забележителни изживявания. За забележителен живот.
	Тя срещна погледа му, който искреше в златно и зелено.
	— Може да не ти хареса.
	— Сигурен съм, че няма.
	— Но след като попита…
	— Вината си е само моя, уверявам те.
	Тя прехапа устни.
	— Искам нещо повече от обикновен порядъчен живот на обикновена порядъчна съпруга.
	Това, изглежда, го стресна.
	— Какво означава това?
	— През целия си живот бях примерна млада дама и почти се превърнах в примерна стара мома. Беше… — _Ужасно._ Думата, която й хрумна, я изненада. Никога не си бе представяла нещо различно. До този момент. _Докато не срещна него._ Той й предлагаше възможност да промени всичко. — Искам различен брак, в който ще бъда нещо повече от дама, чиито дни са изпълнени с бродерия и благотворителност, а познанията й за собствения й съпруг се ограничават с любимия му пудинг.
	— Не ме интересува дали ще бродираш, или не.
	Думите му й дадоха смелост. Тя се усмихна.
	— Това е чудесно начало.
	— Дори да не отделиш и секунда за благотворителност… честно казано, това изобщо не ме вълнува.
	Усмивката й се разшири.
	— Звучи обещаващо. Предполагам, че нямаш любим пудинг?
	— Не. — Той замълча и се вгледа в нея. — Вероятно има и нещо повече?
	Харесваше й как звучи тази дума, излязла от неговата уста. Лееше се като река. Като обещание.
	— Надявам се. Много бих искала да ми го покажеш.
	Погледът му потъмня почти мигновено и придоби прекрасен мъхесто зелен оттенък.
	— Не съм сигурен, че те разбирам.
	— Всъщност е доста просто. Искам приключението.
	— Кое приключение?
	— Онова, което ми обеща във „Фалкънуел“.
	Бърн се облегна назад, а в очите му проблесна веселието, което толкова добре помнеше от детството им.
	— Назови приключението си, лейди Пенелопи.
	Тя го поправи.
	— Лейди Бърн, моля.
	Очите му леко се разшириха. Достатъчно, за да забележи изненадата в тях, преди той да извърне глава.
	— Добре, лейди Бърн.
	Харесваше й как звучи, макар че не биваше. Той не й бе дал причина да го харесва.
	— Бих искала да видя игралния ти дом.
	Той вдигна вежди.
	— Защо?
	— Струва ми се, че това ще бъде истинско приключение.
	— Наистина.
	— Предполагам, че там не ходят жени.
	— Не и жени като теб.
	_Жени като теб._
	Не й хареса подтекстът в думите му. Намекът, че е обикновена и скучна и не е особено вероятно да направи нещо смело… Никога. Тя продължи да упорства.
	— Въпреки това бих искала да отида. — Замисли се за момент и добави: — През нощта.
	— Защо времето има такова значение?
	— Нощем се случват много по-вълнуващи неща. Много по` _забранени_.
	— Какво знаеш ти за забранените неща?
	— Не много, но съм сигурна, че бързо ще се науча. — Сърцето й се разтуптя при мисълта за първата им нощ заедно и удоволствието, което бе открила в ръцете му. Но след това си спомни как я бе изоставил, след като се увери, че ще се оженят и няма връщане назад. Внезапно се почувства неспокойна и се прокашля. — Какъв късмет, че имам съпруг, който може да ме разведе из тези кътчета на греховно удоволствие.
	— Истински късмет — провлече той. — С радост бих се подчинил, ако желанието ти за приключения не влизаше в челен сблъсък с ореола на порядъчност, в който искаш да ме обвиеш.
	В гърдите й пламна гняв. Предложението му за нещо повече не бе искрено. Той искаше да изпълни прищевките й и с готовност щеше да плати цената за брака им и „Фалкънуел“, но това бе цена, определена от _него_ самия.
	Не бе по-различен от другите, от баща й и годеника й, и всеки друг джентълмен, който се бе опитал да я ухажва през годините.
	Нямаше да му го позволи.
	Беше приела брак по принуда поради обстоятелства, които бяха извън нейния контрол, брак с един всеизвестен негодник, но нямаше да му позволи да я превърне в пионка. Не и когато той така я изкушаваше вместо зрител да бъде участник в играта.
	— Това бе част от споразумението ни. Обеща ми го в нощта, когато се съгласих да се омъжа за теб. Каза ми, че мога да имам какъвто живот пожелая, да преживея каквито приключения поискам. Обеща, че ще ми позволиш да откривам нови неща. Каза, че опетнената титла на маркиза на Бърн може да съсипе репутацията ми, но ще ми поднесе целия свят.
	— Това беше, преди да започнеш да настояваш самият аз да съм порядъчен. — Той се приведе напред. — Искаш сестрите ти да сключат добри бракове, тогава не залагай онова, което не си готова да загубиш, скъпа. Трето правило на хазарта.
	— И на негодниците — раздразнено каза тя.
	— Точно така. — Той се взря продължително в нея, сякаш искаше да определи колко е ядосана. — Проблемът ти е, че не знаеш какво наистина искаш. Знаеш какво би трябвало да искаш, но това не съвпада с истинските ти желания, нали?
	Той наистина умееше да разгневява хората.
	— Колко сме докачливи — каза Майкъл развеселено и се облегна назад.
	Пенелопи се приведе напред и каза:
	— Поне ми разкажи.
	— За кое?
	— За твоето адско място.
	Той скръсти ръце на гърдите си.
	— Предполагам, че много прилича на дълго пътуване с карета в компанията на булка с новооткрит копнеж за приключения.
	Пенелопи се разсмя, приятно изненадана от шегата.
	— Не този ад. Адският _игрален_ дом.
	— Какво искаш да знаеш за него?
	_Всичко._
	— Вълнуващ ли е?
	— Ако обичаш да залагаш — простичко й отвърна той и Пенелопи сбърчи нос.
	— Никога не съм залагала.
	— Глупости. Постоянно го правиш, откакто сме заедно. Първо заради сестрите си, а днес и заради себе си.
	Тя се усмихна.
	— Предполагам, че е така. И спечелих.
	— Защото ти позволих.
	— Предполагам, че това не се случва в игралния дом?
	Той тихо се изсмя.
	— Не. Предпочитаме да позволим на играчите да губят.
	— Защо?
	Той я изгледа.
	— Защото, когато те губят, ние печелим.
	— Пари?
	— Пари, земя, бижута… Каквото проявят глупостта да заложат.
	Звучеше очарователно.
	— И се казва „Ангелът“?
	— „Падналия ангел“.
	— Ти ли измисли името?
	— Не.
	— Отива ти.
	— Предполагам, че затова Чейс го избра. Подхожда на всички ни.
	— Всички?
	Той въздъхна, отвори едното си око и я изгледа.
	— Ненаситна си.
	— Предпочитам „любопитна“.
	Майкъл се поизправи и се заигра с маншета на единия си ръкав.
	— Четирима сме.
	— И всички сте… паднали? — Последната дума бе прошепната.
	Лешниковите му очи срещнаха нейните в тъмната карета.
	— В известен смисъл.
	Пенелопи се замисли над отговора му. В начина, по който бе произнесъл думите, нямаше нито срам, нито гордост. Само простичка истина. Внезапно осъзна, че има нещо много изкусително в мисълта, че той е паднал… че е негодник. Че е изгубил всичко — _стотици хиляди лири!_ — и отново си го е върнал за толкова кратко време. По някакъв начин бе възстановил всичко. Без никаква подкрепа от обществото. Само с помощта на непоколебимата си воля и свирепата си решимост.
	Не беше просто изкусително. Беше _героично_.
	Срещна погледа му и внезапно го видя в съвсем нова светлина.
	Той се стрелна напред и каретата изведнъж сякаш се смали.
	— Не го прави.
	Пенелопи се облегна назад, далеч от него.
	— Кое?
	— Виждам как умът ти обрисува всичко в романтични краски и превръща „Ангела“ в нещо, което не е. Представяш си _мен_ като нещо, което не съм.
	Тя поклати глава, обезпокоена от начина, по който бе прочел мислите й.
	— Аз не…
	— Разбира се, че го правеше. Мислиш, че не съм виждал този поглед в очите на дузина други жени? Дори стотици? — Той се обърна към прозореца и се загледа в пътя. — Не го прави — каза й твърдо. — Само ще се разочароваш.
	Настъпи тишина и той раздвижи дългите си крака само за да ги кръстоса отново, преди да затвори очи. И да я пренебрегне.
	Пенелопи го наблюдаваше безмълвно, очарована от неговата неподвижност, сякаш бяха просто спътници, а това бе обикновено пътуване. А може би бе така, тъй като нищо в този мъж не го караше да изглежда като съпруг, а тя определено не се чувстваше като съпруга.
	Съпругите вероятно бяха по-уверени в целите си. Не че тя се бе чувствала по-сигурна предишния път, когато бе на път да се омъжи. Предишния път, когато бе на път да се обвърже с мъж, когото не познава.
	Това я накара да се замисли. Този нов, пораснал Майкъл, който бе толкова променен, не бе по-различен от херцога. Тя огледа лицето му за нещо, което да напомня за стария й приятел, за дълбоките трапчинки на бузите му, непринудената му приятна усмивка, дълбокия смях, който винаги го вкарваше в беля.
	_Него го нямаше._
	На негово място се бе появил този студен, твърд, непоколебим мъж… мъж, който оставяше широка диря в живота на хората около себе си и без колебание вземаше онова, което пожелае.
	_Нейният съпруг._
	Внезапно Пенелопи се почувства по-самотна от всякога, седнала в карета с един непознат, далеч от родителите и сестрите си, далеч от Томи и всичко познато, на път за Лондон в най-странния ден от живота си.
	Тази сутрин всичко се бе променило. _Всичко._ Животът й вече щеше да се дели на две части — преди и след като се омъжи.
	Преди брака бяха Долби Хаус, имението „Нийдъм“ и семейството й, а след това… Майкъл.
	Майкъл и никой друг.
	Майкъл и кой знае _какво_ друго.
	Майкъл — непознатият, който й бе станал съпруг.
	Дълбоко в гърдите й се загнезди някаква болка, а може би тъга? Не. Беше копнеж.
	_Омъжена._
	Пенелопи си пое дълбоко и треперливо въздух, а звукът отекна сред затворените стени на каретата.
	Той отвори очи и срещна погледа й, преди тя да успее да се престори на заспала.
	— Какво има?
	Вероятно трябваше да бъде поласкана, че я пита, но в действителност не можеше да почувства друго освен раздразнение от безчувствения му тон. Той не разбираше ли, че денят бе доста сложен и емоционално объркващ?
	— Може да имаш права над живота, тялото и зестрата ми, милорд, но все още сама съм господарка на мислите си, не е ли така?
	Той се взря продължително в нея и Пенелопи остана с неприятното усещане, че може да чете в нея като в отворена книга.
	— Защо ти бе необходима такава голяма зестра?
	— Моля?
	— Защо не си се омъжила досега?
	Пенелопи се засмя. Не можа да се сдържи.
	— Ти сигурно си единственият човек в Англия, който не знае тази история. — Майкъл не отговори и тя запълни последвалото мълчание с истината. — Оказах се жертва на най-лошия вид развален годеж.
	— И разновидности ли има?
	— О, да. Моят бе особено неприятен. Не толкова разтрогването му… Обстоятелствата ми даваха основание да го направя, но останалото… да се ожени за жената, която всъщност обича, само след седмица? Отне ми години, за да се науча да не обръщам внимание на клюките.
	— За какво изобщо биха могли да клюкарстват?
	— Например защо аз — съвършената английска дама, с добро възпитание, зестра, титла и всичко останало — не съумях да запазя контрол над херцога дори за месец.
	— И защо не успя?
	Тя отмести поглед, защото не можеше да изрече думите в лицето му.
	— Той бе лудо влюбен в друга. Изглежда, всички са подвластни на любовта. Дори аристократите.
	— Вярваш ли в това?
	— Да. Виждала съм ги заедно. Те са… — Опита се да намери правилната дума. — Идеални. — Той не отвърна и Пенелопи продължи: — Поне така бих предпочела да мисля.
	— И защо това има значение за теб?
	— Вероятно не би трябвало, но ми се иска да вярвам, че ако не бяха толкова идеални един за друг, ако не се обичаха толкова много, тогава той нямаше да направи онова, което стори, и…
	— И ти щеше да си омъжена.
	Пенелопи го погледна с иронична усмивка.
	— Така или иначе, вече съм омъжена.
	— Но щеше да имаш брак, за който си била подготвяна толкова време, а не този чиста проба скандал, който се очаква да бъде разкрит.
	— Тогава не го знаех, но и онзи брак бе скандал, който се очаква да бъде разкрит. — Майкъл я погледна въпросително и тя обясни: — Заради сестрата на херцога. Тя бе неомъжена, дори все още не бе представена във висшето общество, а бе бременна. Херцогът искаше нашият брак да даде и друга тема за разговор за семейство Лейтън, освен нейния позор.
	— Смятал е да те използва, за да потуши скандала? Без да ти каже?
	— Различно ли е от това, да ме използват за пари? За земя?
	— Разбира се, че е различно. Аз не те излъгах.
	Вярно бе и по някаква причина това имаше значение, и то достатъчно, за да осъзнае, че не би заменила този брак за онзи отдавна отминал годеж.
	В каретата ставаше студено и тя намести полите си, опитвайки се да запази последните остатъци от топлина, която се излъчваше от нагрятата тухла в краката й. Това й даде време да помисли как да продължи.
	— Чувал си за сестрите ми Виктория и Вайълет, нали? — Тя изчака той да си спомни близначките и след като й кимна, продължи: — Бяха представени в обществото за първия си сезон точно след моя скандал. И пострадаха заради него. Майка ми бе толкова ужасена да не би трагедията ми да ги опетни, че ги накара да приемат първите предложения, които получиха. Виктория се омъжи за един застаряващ граф, който отчаяно копнееше за наследник, а Вайълет — за красив виконт, който притежава повече пари, отколкото разум. Не съм сигурна, че са щастливи, но не мисля, че изобщо са очаквали да бъдат, не и след като станаха на възраст за женене. — Пенелопи замислено млъкна. — Всички го знаехме. Не сме били възпитавани да вярваме, че бракът е нещо повече от делово споразумение, но заради мен стана невъзможно те да получат нещо повече.
	Пенелопи продължи да говори, без да е сигурна защо смята, че трябва да му разкаже цялата история.
	— Моят годеж бе най-прецизно пресметнатата и най-деловата сделка измежду всички. Трябваше да стана херцогиня на Лейтън, да бъда тиха, да следвам заповедите на съпруга си и да родя следващия херцог на Лейтън. И щях да го направя. С радост. — Тя леко сви рамене. — Херцогът… е, той имаше други планове.
	— Отървала си се.
	Никой не се бе изразявал по този начин. Макар никога да не го призна, бе изпитала известна радост, когато годежът й бе развален, въпреки че целият й свят се сгромолясваше около нея. Не искаше майка й да я обвини в егоизъм. Дори сега не можеше да се насили да се съгласи с Майкъл.
	— Не съм сигурна, че повечето жени биха се изразили по този начин. Странно как нещо дребно като един развален годеж може да промени всичко.
	— Не е толкова дребно, предполагам.
	Тя отново срещна погледа му и осъзна, че той внимателно я наблюдава.
	— Не… предполагам, че не е.
	— Това как те промени?
	— Вече не бях награда. Не бях идеалната аристократична дама. — Тя прокара ръце по полите си и изглади гънките, които се бяха появили по време на пътуването. — Вече не бях съвършена, не и в техните очи.
	— Според личния ми опит да си съвършен в очите на висшето общество е доста надценено качество. — Той се взираше в нея, а в очите му проблясваше нещо неопределимо.
	— Лесно ти е да го кажеш, ти им обърна гръб.
	Бърн не отдаде внимание на смяната на темата и не позволи разговорът да се насочи към него.
	— Всички тези неща, всичко, което каза току-що, показва как разваленият годеж те е променил пред _тях_. А как промени _теб_, Пенелопи?
	Въпросът я накара да се замисли. През всичките години, откакто херцогът на Лейтън бе причинил скандала на века и бе унищожил възможността Пенелопи да стане негова херцогиня, тя никога не се бе питала как това я е променило.
	А сега, докато гледаше новия си съпруг от отсрещната страна на каретата — мъж, когото бе приближила посред нощ и за когото се бе омъжила само няколко дни по-късно — истината я осени.
	_Щастието бе станало възможно._
	Преглътна тази мисъл, а той бързо, почти нетърпеливо се наведе напред.
	— Ето. Ето че току-що намери отговор на въпроса.
	— Аз… — Тя спря.
	— Кажи го.
	— Вече няма значение.
	— Вече? Заради мен?
	_Никога не ми е било писано да имам това, което те имат._
	Тя внимателно обмисли думите си.
	— Това ме накара да осъзная, че не е задължително бракът да е делово споразумение. Херцогът е лудо влюбен в съпругата си. В техния брак няма нищо тихо и спокойно.
	— И ти искаше същото?
	_Едва след като осъзнах, че е възможно._
	Само че вече нямаше значение.
	Тя сви рамене.
	— Няма значение какво съм искала, нали? Вече съм омъжена.
	Зъбите й изтракаха при последните думи. Той измърмори нещо недоволно и се премести, за да седне до нея.
	— Студено ти е. — Обви дългата си ръка около раменете й, придърпа я към себе си и топлината му я обля. — Ето така — добави, докато придърпваше одеялото, за да я завие. — Това ще помогне.
	Пенелопи се сгуши в него, опитвайки се да не си спомня последния път, когато бяха толкова близо.
	— Изглежда, ви става навик да споделяте завивките си с мен, милорд.
	— Бърн — изръмжа до ухото й той. — И трябва или да ги споделям, или да те оставя да ми ги отмъкнеш.
	Пенелопи не се сдържа и се засмя.
	Пътуването продължи в дълго мълчание, преди той отново да проговори:
	— Значи, през всичките тези години си чакала щастливия брак.
	— Не зная дали съм го _чакала_, по-скоро съм се надявала.
	Той не отговори и Пенелопи се заигра с копчето на палтото му.
	— А годеникът ти, онзи, от когото те откраднах, дали той щеше да ти го даде?
	_Може би._
	_Може би не._
	— Сега няма смисъл да мисля за това. Поне можеш да разбереш защо не искам сестрите ми да се окажат в капана на нещастен брак. Не желая да нося вината за още два такива. Не съм толкова наивна да смятам, че ще открият истинската любов, но биха могли да бъдат щастливи, нали? Биха могли да открият някого, който им подхожда. Или искам твърде много?
	— Честно казано, не знам. — Едната му ръка се плъзна около нея и я придърпа, когато каретата се заклатушка по моста, който щеше да ги преведе над Темза и да ги въведе в Лондон. — Не съм от хората, които разбират кой с кого си подхожда.
	Не би трябвало да се наслаждава на прегръдката му, но въпреки това се отпусна в топлите му обятия и за миг се престори, че тихият им разговор е само първият от много такива. Ръката му бавно я галеше и с всяко движение й подаряваше топлина и нещо още по-прекрасно.
	— Пипа на практика е сгодена за лорд Касълтън. Очакваме да й предложи съвсем скоро след като тя пристигне в Лондон.
	Ръката му замръзна за момент, преди да продължи бавните си ласки.
	— Тя как се запозна с Касълтън?
	Пенелопи се замисли за обикновения скучен граф.
	— Както обикновено се случва. Балове, вечери, танци. Изглежда достатъчно приятен, но не ми харесва представата да е заедно с Пипа.
	— Защо не?
	— Някои казват, че е странна, но не е така. Просто е пристрастена към четенето и обича науката. Запленена е от начина, по който функционират нещата. Не мисля, че той ще може да бъде в крак с нея. Но честно казано, не мисля, че тя изобщо се интересува дали ще се омъжи и за кого. Стига да има библиотека и няколко кучета, в известен смисъл тя сама ще изгради щастието си. Просто ми се иска да намери някой по-… е, не искам да бъда жестока, но… по-интелигентен.
	— Ммм — уклончиво измърмори Майкъл. — А другата ти сестра?
	— Оливия е много красива.
	— Значи ще отговаря на представата на повечето мъже.
	Пенелопи рязко се надигна.
	— Толкова ли е просто?
	Той срещна погледа й.
	— Красотата помага.
	Пенелопи никога не е била смятана за красавица. Обикновена, да. Дори приемлива в някой от добрите си дни, облечена с нова рокля. Но никога нямаше да мине за красива. Дори когато бе бъдещата херцогиня на Лейтън, не бе красива, а просто… идеална.
	Мразеше истината в думите на Майкъл. Никоя жена не обичаше да й напомнят, че по-хубавите дами я превъзхождат.
	— Е, Оливия е красива и го знае.
	— Звучи добре.
	Тя не обърна внимание на иронията му.
	— И ще има нужда от мъж, който да се отнася много, много добре с нея. Който има много пари и няма нищо против да ги харчи, за да я глези.
	— Това, изглежда, е точно обратното на онова, от което Оливия се нуждае.
	— Не е. Ще видиш.
	Настъпи мълчание, но тя нямаше нищо против, вместо това се сгуши в топлата му прегръдка. Топлината на тялото му правеше пътуването в каретата много по-уютно. Точно когато люлеенето на копелетата започна да я приспива, той се обади:
	— А ти?
	Тя отвори очи.
	— Аз?
	— Да. Ти. Какъв мъж би ти подхождал?
	Пенелопи проследи с поглед как гърдите му се надигат и спускат под одеялото, продължителните равномерни движения й въздействаха странно успокоително.
	_Бих искала ти да ми подхождаш._
	Все пак й беше съпруг. Беше напълно естествено да си представя, че той би могъл да й бъде нещо повече от мимолетен партньор, повече от познат. Повече от приятел. Нещо повече от студения корав мъж, когото бе свикнала да вижда. Харесваше й този Майкъл, който бе седнал до нея, топлеше я и разговаряше.
	Само че не каза нищо от това на глас, вместо това попита:
	— Вече няма особено значение, не мислиш ли?
	— А ако имаше? — Нямаше да й позволи да избегне въпроса.
	Дали заради топлината и тишината, заради пътуването или мъжа до нея, тя все пак отговори:
	— Предполагам, че бих искала някой интересен и мил, някой, който да ми покаже…
	_Как да живея._
	Не можеше да каже _това_. Той щеше да избухне в неудържим смях.
	— Някой, с когото да танцувам и да се смея, някой за когото да ме е грижа.
	_Някой, който го е грижа за мен._
	— Някой като годеника ти?
	Тя се замисли за Томи и за секунда се запита дали да каже на Майкъл, че неизвестният мъж, за когото говореше, бе приятелят, който и двамата бяха познавали през целия си живот. _Синът на мъжа, който му отне всичко._ Това я възпря. Не искаше да го разстройва. Не и сега, когато двамата бяха потънали в топлина и спокойствие и тя можеше да се престори, че всеки се наслаждава на компанията на другия.
	Вместо това промълви:
	— Би ми се искало това да е някой като съпруга ми.
	Той мълча достатъчно дълго, за да се зачуди Пенелопи дали я е чул. Когато се осмели да го погледне изпод мигли, откри, че обезпокоително се е втренчил в нея, а лешниковите му очи изглеждат почти златисти на оскъдната светлина. За момент си помисли, че може да я целуне.
	_Искаше й се да я целуне._
	Тя силно се изчерви при тази мисъл и бързо се извърна. Притисна глава към гърдите му, здраво стисна очи и си пожела моментът да отмине и да бъде забравен заедно с глупостта й.
	_Нямаше да е толкова лошо, ако си подхождаха._


>	Глава 8

	Вечерта след сватбата Бърн напусна градската си къща почти моментално след като остави новата си съпруга на вратата и се отправи към „Падналия ангел“.
	Би излъгал, ако кажеше, че не се чувства като истински задник, задето я остави толкова безцеремонно в нов дом с нови прислужници и нищо познато наоколо, но пред себе си имаше една-единствена неотменима цел и колкото по-скоро я постигнеше, толкова по-добре щеше да бъде за всички.
	Щеше да намери съпрузи на младите дами Марбъри и да си отмъсти.
	Сега нямаше време за новата си съпруга.
	И определено нямаше време за спокойните й усмивки и бързия й ум, нито за начина, по който му напомняше за всичко, което бе изгубил. Всичко, на което бе обърнал гръб.
	В живота му нямаше място за разговори с нея, нито за загриженост за мнението й. Не можеше да си позволи да я смята за забавна или да го е грижа какво мисли за сестрите си или как се е справила с последствията от разваления си преди години годеж. И определено не разполагаше с време да изпитва желание да убие мъжа, който бе отменил този годеж и я бе накарал да се съмнява в себе си и собствената си стойност.
	Нямаше значение, че на Коледа е слагала цветя на гробовете на родителите му.
	И не го интересуваше какъв мъж смята, че би й подхождал.
	Жизненоважно бе да я държи на разстояние и така да определи посоката, в която да се движи бракът им — той да запази стария си начин на живот, а тя да си изгради свой собствен. Макар заедно да търсеха съпрузи за сестрите й, всеки щеше да го прави по свои причини.
	Затова я остави сънена, все още облечена в измачканото си пътническо палто и се отправи към „Ангела“. Положи всички усилия да забрави факта, че тя е сама в сватбената им нощ и това вероятно ще му донесе допълнителни мъчения в ада.
	_Четири часа в каретата и вече се бе размекнал._
	Пое си дълбоко дъх и се наслади на влажния вечерен въздух, сгъстен от януарска мъгла. Докато се движеше през Мейфеър до Риджънт стрийт в избледняващата светлина, срещна само няколко амбулантни търговци. Изникнаха от мъглата едва когато се оказа на една ръка разстояние от тях, но не го заговориха. Добре развитите им инстинкти им подсказваха, че не могат да го накарат да купи нещо. Вместо това изчезнаха в мъглата толкова бързо, колкото се бяха появили, а Бърн продължи към масивната каменна сграда на най-високото място в Сейнт Джеймс.
	Клубът все още не бе отворен и той бе благодарен за липсата на компания, когато влезе през входа за собственици и отиде в залата. Навсякъде бяха запалени фенери, а няколко прислужници довършваха работата си за деня — търкаха килима, лъскаха свещниците и изтриваха прахта от произведенията на изкуството, които висяха по стените.
	Бърн прекоси залата и застана в центъра, за да попие атмосферата на мястото, което бе негов дом през последните пет години.
	През повечето следобеди той пръв от всички собственици пристигаше в „Падналия Ангел“ и това му харесваше. Обичаше тишината, която цареше по това време, спокойните моменти преди крупиетата да пристигнат, за да проверят тежестта на заровете, смазката на рулетката и повърхността на картите и да подготвят мястото за тълпите, които нападаха клуба като скакалци и изпълваха залата със смях и бърборене.
	Харесваше му самотата в клуба, който предлагаше толкова възможности.
	Толкова изкушения.
	Той пъхна ръка в джоба на палтото си, за да потърси талисмана, който носеше винаги, монетата, която му напомняше, че точно изкушението караше хората да се тълпят около тези маси. И точно изкушението ги съсипваше.
	_Човек не излага на риск онова, което не може да си позволи да изгуби._
	Той приближи масата с рулетката и плъзна пръсти по тежката сребърна дръжка на колелото и го завъртя. Цветовете се подгониха и се сляха в кълбо от скорост и лукс, а той протегна ръка към топчето от слонова кост, което въплъщаваше толкова надежди, а след това ги унищожаваше. Хвърли го сред летящата въртележка с отработено движение и се наслади на звука от срещата на кост и метал и трепета, който го обхвана. Блясък и грях.
	_Червено._
	Думата отекна внезапно в съзнанието му, нечакана и нежелана.
	Той се извърна, преди рулетката да забави своя ход и гравитацията да спре топчето на мястото му.
	— Върнал си се.
	От другата страна на залата стоеше Крос, четвъртият партньор в „Падналия ангел“, а отворената врата към счетоводния кабинет зад него очертаваше силуета му. Крос се занимаваше с финансите на клуба и проследяваше пътя на всяко пени. Той бе финансов гений, който нямаше равен на себе си, но нито изглеждаше, нито живееше като такъв. Беше висок, извисяваше се около петнадесет сантиметра над Майкъл, надвишаваше дори Темпъл, който бе с размера на малка тухлена къща, докато Крос бе източен и слаб, ъгловат и жилав. Бърн рядко го виждаше да се храни и ако можеше да се съди по тъмните кръгове под очите му, не бе спал от ден или два.
	— Подранил си.
	Крос потърка с ръка небръснатата си челюст.
	— Всъщност съм закъснял. — Отдръпна се и направи път на една красива жена да излезе от помещението зад него. Тя се усмихна срамежливо на Бърн, преди да вдигне огромната качулка на палтото си, за да прикрие лицето си.
	Бърн проследи с поглед как жената се втурна към изхода и безшумно излезе, след което отново погледна към Крос.
	— Виждам, че работиш много усилено.
	Едното ъгълче на устата на партньора му се изви.
	— Много я бива със счетоводните книги.
	— Предполагам.
	— Не очаквахме да се върнеш толкова бързо.
	Той също не го бе очаквал.
	— Нещата малко се промениха.
	— Към по-добро или по-лошо?
	Брачните клетви, които бе разменил с Пенелопи, отекнаха в главата на Бърн и го изнервиха.
	— Зависи от гледната точка.
	— Разбирам.
	— Съмнявам се.
	— Ами „Фалкънуел“?
	— Мой е.
	— Ожени ли се за момичето?
	— Да.
	Крос изсвири тихо и продължително. Дори Бърн не би могъл да опише по-добре ситуацията.
	— Къде е тя?
	_Твърде близо._
	— В градската къща.
	— _Твоята_ градска къща?
	— Не сметнах за подходящо да я водя тук.
	Крос запази мълчание доста дълго.
	— Признавам, че нямам търпение да се запозная с жената, която се е изправила пред олтара със студения твърд Бърн и не е избягала.
	_Нямаше избор._
	Никога не би се омъжила за него, ако не я бе отвел насила при селския викарий. Ако й бе оставил повече време за размисъл. Той бе нейна пълна противоположност, груб и гневен, загърбил всяка надежда да се върне в света, в който бе роден. В който бе родена _тя_.
	Пенелопи… Тя бе порядъчна и добре възпитана, подготвена да живее в аристократичен свят, а неговият — изпълнен с хазарт, пиене, секс и дори по-лоши неща — щеше да я изплаши до смърт. _Бърн_ щеше да я изплаши до смърт.
	А тя искаше да го види. И той щеше да й го покаже.
	Не можеше да устои на изкушението да я поквари. Мисълта бе твърде привлекателна. Твърде сладка. Тя не знаеше какво иска от него. Смяташе, че едно приключение е нощна разходка в гората около дома от детството й. Да влезе в игралната зала на „Ангела“ в произволно избрана вечер, би я накарало да изпадне в истерия.
	— Какво стана? — попита Крос, облегна се на стената и скръсти ръце. — Каза, че не е минало по план.
	— Съгласих се да намеря съпрузи и на сестрите й.
	Крос вдигна вежди.
	— Колко са?
	— Две. Мисля, че няма да е много трудно. — Той срещна сериозния поглед на Крос. — И трябва да знаеш, че това е брак по любов. Оженихме се тази сутрин. Не бих могъл да понеса да съм разделен от нея дори секунда повече.
	Крос веднага усети лъжата в думите му и разбра значението й.
	— Тъй като си силно влюбен.
	— Именно.
	— Значи тази сутрин. — Крос сякаш искаше да опита звученето на думите.
	Бърн се извърна и подпря ръце на масата на рулетката, притискайки ги към зеленото сукно. Знаеше какво ще последва още преди да чуе думите.
	— Оставил си я сама в сватбената ви нощ?
	— Да.
	— Много ли е грозна?
	_Не._
	А изгубена във вихъра на страстта бе направо великолепна. Искаше да я положи на леглото си и да я направи своя. Споменът за това как се извиваше под него във „Фалкънуел“ го накара да се размърда неудобно, тъй като бричовете му изведнъж се оказаха прекалено тесни.
	Потърка с ръка лицето си, докато изричаше следващата лъжа:
	— Имам нужда от малко време на ринга с Темпъл.
	— Аха. Явно е грозна.
	— Не е.
	— В такъв случай може би трябва да се върнеш у дома и да консумираш брака си с жената, която толкова страстно обичаш. Бог е свидетел, че това е много по-приятно занимание от това, Темпъл да ти разкаже играта на ринга.
	_Дори да си заслужаваш боя._
	За секунда Бърн се замисли над думите му. Разигра наум възможното развитие на събитията след завръщането му у дома при невинната му съпруга. Представи си какво би било да я положи на леглото си и да я вземе, да я направи своя. _Да й покаже приключението, което дори не знаеше, че е поискала._ Представи си как копринената й коса прилепва по наболата му брада, а пълните й устни се разтварят за въздишка, докато той гали нежната й кожа и я кара да вика от удоволствие.
	Какво порочно и прекрасно изкушение. Само че тя нямаше да приеме преживяването по този начин. Щеше да поиска нещо повече. Повече, отколкото бе готов да й даде.
	Погледът му отново се върна към рулетката, неудържимо привлечен към мястото, където се бе приземило бялото топче.
	_Черно._
	Разбира се.
	Той се обърна.
	— Има и още нещо.
	— Винаги има.
	— Съгласих се да се върна във висшето общество.
	— Мили боже! Защо?
	— Сестрите й трябва да си намерят съпруг.
	Крос изруга кратко, но думата бе достатъчна, за да покаже изненадата му.
	— Нийдъм те е накарал? Гениално.
	Бърн не му каза, че всъщност съпругата му първа бе преговаряла за условията на брака, и то успешно. Вместо това рече:
	— Той има информация, която ще съсипе Лангфорд.
	Очите на Крос се разшириха.
	— Как е възможно?
	— Не сме търсили на правилното място.
	— Сигурен ли си, че…
	— Ще го унищожи.
	— И ще ти я предостави, когато сестрите се омъжат?
	— Не би трябвало да отнеме много време, очевидно едната е на път за олтара с Касълтън.
	Крос вдигна вежди.
	— Касълтън е идиот.
	Бърн равнодушно вдигна рамене.
	— Няма да е първият аристократ, който ще си вземе жена, по-умна от него. Няма и да е последният.
	— Ти би ли позволил на сестра си да се омъжи за него?
	— Нямам сестра.
	— Изглежда, вече имаш две.
	Бърн усети неодобрението в думите на Крос и разбра какво се опитва да му каже. Знаеше, че бракът с Касълтън обрича всяка жена с мозък на цял един живот, изпълнен със скука. А Пенелопи щеше да страда, ако бракът на още една от сестрите й е нещастен.
	_Не съм толкова наивна да смятам, че ще открият истинската любов, но биха могли да бъдат щастливи, нали?_
	Той не обърна внимание на спомена.
	— Бракът на практика е уреден. И ме приближава с още една стъпка до Лангфорд. Няма да се меся и да развалям всичко. А и на повечето жени от висшето общество, така или иначе, им се налага да търпят съпрузите си.
	Крос вдигна вежди.
	— Трябва да признаеш, че бракът с Касълтън ще бъде истинско изпитание. Особено за млада дама, която се надява на нещо повече. Би трябвало да я представиш на някой друг. Някой, в чиято глава може да бъде открита ясна мисъл.
	Сега бе ред на Бърн да вдигне вежди.
	— Да не би да си предлагаш услугите?
	Крос го изгледа остро.
	— Все трябва да има някой подходящ.
	— Защо да търся друг, след като Касълтън е на разположение?
	— Наистина си студенокръвно копеле.
	— Правя каквото се налага. — Бърн му отправи хладен поглед. — Може би ти просто омекваш.
	— Може би, но ти си твърд както винаги. — Бърн не отговори и Крос продължи да го притиска: — Може и да получиш някоя и друга покана без чужда помощ, но… за да се върнеш наистина в обществото, ще имаш нужда от Чейс. Само така ще се отворят всички врати, от които имаш нужда.
	Бърн кимна и изправи гръб. След това си пое дълбоко въздух и внимателно изпъна ръкавите на палтото си.
	— Е, тогава трябва да намеря Чейс. — Обърна поглед към сивите очи на Крос. — Ще започнеш ли да разпространяваш новината, че…
	— Си бил пометен от силата на любовта?
	Бърн се поколеба за миг, преди да кимне.
	Крос го забеляза.
	— Ще трябва повече да се постараеш, ако искаш някой да ти повярва. — Бърн пренебрегна думите му и му обърна гръб, но Крос извика след него: — И още нещо. Ако отмъщението ти зависи от брака и добрата ти репутация, най-добре е да си ги подсигуриш по най-бързия начин.
	Бърн рязко вдигна вежди.
	— Какво искаш да кажеш?
	Крос го изгледа самодоволно.
	— Само предлагам да се увериш, че съпругата ти няма основание за анулиране на брака. Отведи жената в леглото, Бърн. По най-бързия начин.
	Бърн не получи възможност да отговори, тъй като иззад полуотворената дъбова врата, която водеше към входа на клуба, се чу силна суматоха.
	— Пет пари не давам, че не съм член. Ще ме пуснете да го видя или ще си поставя за цел да го унищожа… Заедно с това място.
	Бърн срещна погледа на Крос и по-високият мъж спокойно изрече:
	— Забелязал ли си, че всички обещават едно и също, но никой няма силите да го изпълни?
	— Да не би приятелката ти да си има съпруг?
	Лицето на Крос се вкамени.
	— Никога не се забърквам в подобни неща.
	— Значи не е за теб. — Бърн се отправи към вратата, отвори я и видя Бруно и Азриел — двама от портиерите — да притискат среден на височина и телосложение мъж към стената.
	— Господа — изрече провлачено. — Какво си намерихте?
	Азриел се обърна към него.
	— Иска вас.
	При тези думи мъжът започна да се бори с всички сили.
	— Бърн! Ще се срещнеш с мен сега или на разсъмване.
	Той разпозна гласа.
	_Томи._
	Не беше виждал Томи Алес от десет години, откакто баща му с удоволствие бе заграбил всичко, което Бърн притежаваше. Томи бе избрал наследството си — наследството на Бърн — пред приятеля.
	Дори след десет години гневът от предателството го изгаряше. Той му бе обърнал гръб и с готовност се бе съгласил с баща си.
	— Дори за миг не си помисляй, че не бих те срещнал с радост на разсъмване — каза му. — Всъщност на твое място щях доста сериозно да се замисля, преди да го предложа.
	Томи обърна глава към тапицираната с кадифе стена и видя Бърн.
	— Прибери си кучетата.
	Азриел гърлено изръмжа, а Бруно блъсна Томи в стената. Томи изсумтя и Бърн се обърна към него.
	— Внимавай, защото те не понасят хора с лошо възпитание.
	Томи трепна, когато извиха едната му ръка зад гърба.
	— Тази битка не е тяхна. Твоя е.
	Нийдъм вероятно бе предупредил Томи за плановете на Бърн и уговорката им. Нямаше друга причина, поради която синът на Лангфорд да се изправи пред Бърн и гнева му.
	— Това, което търсиш, не е тук.
	— Адски се надявам тя да не е тук.
	_Тя._
	След тази единствена дума всичко си дойде на мястото.
	Томи не бе дошъл за документа на Нийдъм. Вероятно дори не знаеше, че съществува. Беше дошъл за Пенелопи. Беше дошъл за „Фалкънуел“.
	— Пуснете го.
	След като го пуснаха, Томи оправи палтото си и изгледа злобно портиерите.
	— Благодаря.
	Бруно и Азриел отстъпиха назад, но не излязоха, а останаха готови да се притекат на помощ на работодателя си, ако се наложи. Томи присви очи срещу Бърн.
	— Ще се изразя пределно ясно. Ожених се за Пенелопи тази сутрин, което означава, че „Фалкънуел“ е мой. Нито ти, нито баща ти можете да го докопате. Ако разбера, че някой от вас отново е стъпил в тези земи, ще уредя да ви арестуват за влизане в чужд имот.
	Томи потърка с ръка подутата си устна и се изсмя глухо и безрадостно.
	— Мислиш ли, че не бях наясно, че ще се появиш за имението? В секундата, в която баща ми го изгуби, знаех, че ще направиш всичко, за да си го върнеш. Защо мислиш, че първи опитах да се оженя за нея?
	Думите проехтяха в малката стая и Бърн бе благодарен за слабата светлина, защото успя да скрие изненадата му.
	_Годеникът беше Томи._
	Разбира се, трябваше да предположи. Трябваше да се досети, че Томи все още е част от света на Пенелопи. Трябваше да очаква, че и той ще се прицели във „Фалкънуел“ веднага щом земите са престанали да бъдат част от наследството му.
	Томи й бе предложил и глупавото момиче бе приело, мислейки, че обича момчето, което от толкова време й бе приятел. Нали за това мечтаеха глупавите момичета? Да се омъжат за момче, с което се познават от деца? Милият, приятен другар, безопасният приятел, който иска от тях само смях и нищо друго?
	— Кесията на татко все още дърпа конците ти, а, Том? Наложи се да се втурнеш да се жениш, за да получиш имение? _Моето имение?_
	— Не е твое от десет години — изплю Томи. — И не го заслужаваш. Не заслужаваш и нея.
	В съзнанието на Бърн проблесна спомен. Томи, Пенелопи и той седяха в малка лодка сред езерото на „Фалкънуел“. Томи бе застанал несигурно до греблата, преструвайки се на велик морски капитан. Пенелопи се смееше, русата й коса блестеше на следобедната слънчева светлина, а цялото й внимание бе приковано върху младия Томи.
	С поглед вперен в нея Бърн бе стиснал страничните дъски на лодката и я бе разлюлял няколко пъти. Томи загуби равновесие и падна с крясък в езерото. _Томи!_ Пенелопи се бе втурнала с вик към ръба на лодката, а Томи се появи със смях на повърхността, като се опитваше да си поеме въздух. Тя отмести поглед неодобрително, но не каза нищо.
	Бърн прогони спомена и се върна към настоящето, за да срине Томи още веднъж. Би трябвало да се радва, че е успял да измъкне още нещо от ръцете на Томи, но не радост го изпълваше, а ярост.
	Ярост, защото Томи почти бе успял да вземе онова, което принадлежеше на Бърн. „Фалкънуел“. _Пенелопи._ Присви очи и рече:
	— Въпреки това и земята, и дамата са мои. Двамата с баща ти закъсняхте.
	Томи пристъпи към него и изпъна гръб, беше достоен противник на Бърн.
	— Това няма нищо общо с Лангфорд.
	— Не се самозалъгвай. Определено е свързано с Лангфорд. Мислиш ли, че той не е очаквал да се впусна след „Фалкънуел“ още в секундата, в която Нийдъм го е спечелил? Разбира се, че е очаквал. Сигурно е наясно и че няма да спра, докато не го съсипя. — Майкъл спря за момент и огледа мъжа, който някога бе негов приятел. — А междувременно ще унищожа и теб.
	Нещо подобно на разбиране проблесна в погледа на Томи.
	— И това ще ти достави удоволствие, не се съмнявам. Ще ти хареса да унищожиш и нея.
	Бърн скръсти ръце пред гърдите си.
	— Целите ми са ясни: да получа „Фалкънуел“ и да си отмъстя на баща ти. Фактът, че ти и Пенелопи сте застанали на пътя на тези цели, е нещастно стечение на обстоятелствата.
	— Няма да ти позволя да я нараниш.
	— Колко благородно от твоя страна! И какво ще направиш, ще я отвлечеш? Гуинивер и Ланселот? Кажи ми и той ли е бил незаконороден?
	При тези думи Томи замръзна.
	— Значи това е планът ти, да унищожиш баща ми, като дискредитираш мен.
	Бърн вдигна вежди.
	— Неговото наследство срещу моето. Неговият син срещу сина на баща ми.
	— Паметта явно те лъже, щом мислиш, че някога ме е смятал за истински син.
	В думите му имаше истина, никога в детството им Лангфорд не бе намерил добра дума за Томи. Той бе студен и коравосърдечен човек.
	Бърн вече не се интересуваше от това.
	— Няма значение какво е смятал. Важно е само какво мисли останалият свят. Без теб той няма нищо.
	Томи се залюля на пети и стисна зъби, отражение на момчето, което бе някога.
	— Ти си негодник, а аз съм джентълмен. Никога няма да ти повярват.
	— Ще ми повярват, когато им покажа доказателство.
	Томи присви очи.
	— Доказателство не съществува.
	Бърн вдигна вежди.
	— Добре дошъл си да се убедиш в противното.
	Челюстта на Томи се стегна и той гневно пристъпи напред, но Бърн избегна удара още преди Бруно да се появи от мрака, за да предотврати неизбежната схватка. Мъжете се втренчиха един в друг през преградата, която образуваха масивните ръце на Бруно.
	— Какво искаш от мен? — попита Томи.
	— Не притежаваш нищо, което да искам. — Бърн млъкна и остави тишината да измъчва врага му. — Получих „Фалкънуел“, отмъщението си и Пенелопи. А ти нямаш нищо.
	— Тя беше моя, преди да стане твоя. — В гласа на Томи се усещаше гняв. — През всичките тези години… аз бях до нея. Когато види какъв си… в какво си се превърнал… отново ще се обърне към мен.
	Неприятна му бе мисълта, че Томи и Пенелопи са останали приятели дори след като Бърн бе изгубил всичко, дори след като не бе могъл да се върне в Съри и отново да заеме мястото си като третия връх на техния приятелски триъгълник.
	— Явно не ти липсва смелост, щом ме заплашваш. — Майкъл обърна поглед към Бруно. — Погрижи се да си тръгне.
	Томи се освободи от хватката на едрия мъж.
	— И сам ще се справя. — Отправи се към входната врата и спря там за няколко секунди, преди да се обърне, за да срещне погледа на Бърн. — Върни я в Съри, Майкъл. Остави я на мира, преди гневът и отмъщението ти да я унищожат.
	Искаше му се да отрече, но не бе глупак. Разбира се, че щеше да я унищожи. В това бе добър.
	— На твое място щях да се тревожа по-малко за съпругата ми и повече за собственото си име, защото когато приключа с баща ти, няма да можеш да се покажеш в Лондон.
	Когато Томи отговори, в гласа му се усещаше стоманена нотка, която Майкъл не бе забелязвал в момчето, което бе познавал някога.
	— Не се заблуждавам, че ще мога да се предпазя от скандала, който смяташ да разпалиш, но ще направя всичко възможно, за да се преборя с теб и да защитя Пенелопи. Да й напомня, че някога приятелите й бяха готови на всичко, за да я предпазят.
	Бърн вдигна вежди.
	— Изглежда, не си се справил с това, не мислиш ли?
	По лицето на Томи пробяга съжаление.
	— Така е, но това не беше моя задача.
	Думите биха го наранили, ако го позволеше. Вместо това изрече подигравателно:
	— Спокойно, Томи, поне няма да й се наложи да се справя с твоя скандал, когато се появи на страниците на вестниците.
	Томи се обърна и проницателният му поглед срещна този на Бърн.
	— Не, няма да й се налага да се справя със скандала… но ще съжалява, че се е омъжила за теб. В това не се съмнявай!
	_Изобщо не се съмняваше._
	Тежката врата се затвори зад Томи и Бърн обърна гръб на звука. В гърдите му пламнаха гняв, раздразнение и още нещо, което не му се искаше да определи.


>	Глава 9

	Беше я зарязал.
	Застанала на входа на лондонската къща на Майкъл с натрупаните си вещи наоколо, на Пенелопи й трябваха няколко минути, за да дойде на себе си.
	На практика я бе зарязал с едно обикновено:
	— Довиждане.
	Тя се втренчи в масивната дъбова врата, която се бе затворила зад него, и се опита да приеме няколко ключови истини.
	Например, че я бе изоставил.
	В първата й нощ в дома му в Лондон.
	Дори не я бе представил на прислужниците, преди да тръгне.
	_В сватбената им нощ._
	За тази подробност не й се искаше да се замисля особено.
	Вместо това се концентрира върху факта, че стои като глупачка във фоайето на градската къща на съпруга си в компанията единствено на двама млади, добре изглеждащи прислужници, които не бяха съвсем сигурни какво трябва да правят. Пенелопи не знаеше дали фактът, че не им се случваше често да виждат жена в тази къща, трябва да я успокои, или трябва да се обиди, че не я беше завел в салона поне докато измислят какво да прави тя.
	Пенелопи се насили да се усмихне и се обърна към по-възрастния от двамата, който не бе на повече от петнадесет години:
	— Предполагам, че къщата има икономка?
	Забеляза вълната на облекчение, която премина по лицето на младия мъж, и му завидя. Искаше й се да знае как да се държи в тази ситуация.
	— Да, милейди.
	— Чудесно. Дали бихте могли да я доведете?
	Момчето се поклони веднъж и после отново, нетърпеливо да покаже старанието си.
	— Да, милейди. Както желаете, милейди — рече и изчезна бърз като светкавица, а другарят му започваше да се чувства все по-неудобно с всяка изминала секунда.
	Чувството й бе познато. Само че собствената й неувереност не бе причина бедното момче пред нея да се мъчи по същия начин.
	— Няма нужда да оставаш тук. — Тя му се усмихна окуражаващо. — Сигурна съм, че икономката скоро ще дойде.
	Прислужникът, който в интерес на истината бе твърде млад за тази позиция, измърмори нещо в знак на съгласие и почти моментално изчезна.
	Пенелопи въздъхна и огледа мрамора и позлатата, които се преплитаха във фоайето. Гледката бе твърде модерна и скъпа за нейния вкус, но веднага разбра причината за този избор.
	Майкъл бе изгубил всичко в онази прословута игра на карти, но бе спечелил двадесет пъти повече и всеки, който влезеше в къщата му, щеше да го види.
	Сърцето й се сви при мисълта за младия маркиз, който толкова усилено бе работил, за да възстанови състоянието си. Каква сила бе необходима за това, каква всеотдайност.
	_Жалко само, че не чувстваше същото към жена си._
	Тя отблъсна тази мисъл и се обърна към огромния сандък, който бе пристигнал с каретата им същата вечер. Е, ако нямаше да й дадат стая, можеше да се настани удобно и върху него. Разкопча пътническото си палто, седна върху сандъка и се зачуди дали, може би, ще живее тук… във фоайето.
	В задната част на къщата се зароди суматоха — разпален шепот, придружен от бързи стъпки. Пенелопи не можа да сдържи усмивката си. Изглежда, никой от прислужниците не бе уведомен, че господарят им ще доведе булка. Вероятно не трябваше да се изненадва, след като тя самата не бе очаквала подобно нещо допреди два дни.
	Това обаче не означаваше, че не е ядосана на съпруга си. Можеше да отдели минутка, за да я представи на икономката, преди да се отправи към важните дела, които го зовяха по това време на денонощието, каквито и да бяха те.
	_В деня на венчавката му._
	Тя въздъхна и усети нетърпението и раздразнението, които се долавяха в този звук. Дамите никога не демонстрираха раздразнение. Можеше само да се надява, че спазването на това правило не бе толкова задължително, когато въпросната дама е омъжена за низвергнат аристократ.
	Определено отклонение от правилото би трябвало да е възможно, при положение че седеше във фоайето на новия си дом и чакаше да я поканят в някоя стая. Която и да е стая.
	Тя огледа дланта на ръкавицата си и се зачуди какво би направил Майкъл, когато се върнеше след няколко часа и откриеше, че тя седи върху един сандък и го чака.
	Само представата за изражението на лицето му бе достатъчна, за да я разсмее. Може би си струваше да го види.
	Тя се размърда, без да обръща внимание на болката в задните си части. Защото в мислите на маркизите определено не можеше да съществува такова нещо като неудобство в задните части.
	— Милейди?
	Пенелопи скочи на крака и любопитно се завъртя по посока на гласа, който се чу зад нея.
	Идваше от устата на най-красивата жена, която бе виждала през живота си. Нямаше значение, че бе облечена в обикновена униформа, която във всеки дом в Англия би я окачествила като икономка, или че пламтящата й червена коса бе опъната назад в спретнат, идеален кок. Жената бе млада и жизнена, а върху лицето й блестяха най-красивите сини очи, които Пенелопи бе срещала някога.
	Сякаш бе излязла от картина на холандски художник. Не приличаше на никоя от прислужниците, които Пенелопи бе виждала.
	И живееше в къщата на Майкъл.
	— Аз… — Тя спря, когато осъзна, че се е втренчила, и поклати глава. — Аз… да?
	Икономката не показа, че е забелязала странното й поведение, пристъпи напред и направи реверанс.
	— Извинете, че не ви поздравих още щом пристигнахте. Просто не… — Сега бе неин ред да замлъкне.
	_Не ви очаквахме._ Пенелопи се досети за думите, макар да не бяха изречени.
	Икономката отново заговори:
	— Бърн не…
	_Бърн._
	Не лорд Бърн. Само Бърн.
	В гърдите на Пенелопи пламна силно и непознато чувство. _Ревност._
	— Разбирам. Лорд Бърн бе доста зает през последните няколко дни. — Тя леко натърти на титлата му и видя разбиране в погледа на другата жена. — Вие сте икономката, предполагам?
	Красивата жена се усмихна леко и отново направи реверанс.
	— Госпожа Уърт.
	_Беше омъжена._
	Пенелопи изпусна дълга въздишка, която не бе и подозирала, че сдържа.
	— Бихте ли желали да разгледате къщата? Или да се срещнете с персонала? — Госпожа Уърт не бе сигурна как да продължи.
	— Засега бих искала да видя моите стаи. — Пенелопи съжали другата жена, която определено беше толкова изненадана от брака на господаря си, колкото и самата тя. — През по-голямата част от деня пътувахме.
	— Разбира се — кимна госпожа Уърт и я поведе към широкото стълбище, което Пенелопи предположи, че води към частните покои в къщата. — Веднага ще изпратя момчетата да донесат багажа ви.
	Пенелопи не можа да сдържи любопитството си, докато се изкачваха.
	— Съпругът ви също ли работи за лорд Бърн?
	Последва дълго мълчание, преди икономката да отговори:
	— Не, милейди.
	Пенелопи усещаше, че не бива да настоява, но не можа да се спре.
	— Може би в някой дом наблизо?
	Ново мълчание.
	— Съпругът ми вече не е сред нас.
	— Съжалявам. — Пенелопи не знаеше какво друго да каже.
	— Недейте. — Госпожа Уърт я погледна спокойно. — Аз не съжалявам.
	Очите на Пенелопи се разшириха при този неочакван отговор, но икономката вече се бе обърнала и отваряше вратата към една слабо осветена спалня.
	_Може би не беше чула правилно?_
	— Разбира се, веднага ще запалим огън, милейди. — Госпожа Уърт решително тръгна напред, а свещите, които започна да пали, бавно разкриха уютна и добре подредена спалня в прекрасни зелени и сини тонове. — Ще наредя да ви качат и един поднос. Сигурно сте гладна. — Когато приключи със свещите, отново се обърна към Пенелопи. — В момента нямаме камериерка, но аз с радост… — Думите й заглъхнаха.
	Пенелопи поклати глава.
	— Моята камериерка ще пристигне скоро.
	По лицето на икономката пробягна облекчение и тя мълчаливо сведе глава в знак на съгласие. Пенелопи внимателно се вгледа в нея, очарована от прекрасното същество пред себе си, което бе способен служител и в същото време изобщо не бе служител.
	— От колко време работите тук?
	Госпожа Уърт рязко вдигна глава и очите й веднага срещнаха погледа на Пенелопи.
	— За Бъ… — Усети се и спря. — За лорд Бърн? — Пенелопи кимна. — От две години.
	— Много сте млада за икономка.
	Погледът на госпожа Уърт стана предпазлив.
	— Имах голям късмет, че лорд Бърн намери място за мен тук.
	Дузина въпроси се надпреварваха в съзнанието на Пенелопи и бе необходима цялата й воля, за да не ги зададе и да се опита да разбере истината за тази красива жена и как бе дошла да живее при Майкъл.
	Колкото и да бе любопитна, сега не му беше времето. Вместо това вдигна ръце, за да свали шапката си, и я остави на една тоалетка наблизо. Обърна се и освободи икономката.
	— Би било чудесно да получа багажа си, както и вечеря. И една вана, моля.
	Госпожа Уърт направи бърз реверанс.
	— Както желаете, милейди.
	И веднага изчезна, оставяйки Пенелопи сама.
	Тя си пое дълбоко въздух, за да се успокои, и бавно се завъртя в кръг, за да огледа стаята. Беше красива, с богата копринена драперия по стените и огромен полилей, който вероятно бе докаран от Изтока. Мебелите бяха подходящо избрани, а сред тях с вкус бяха разположени произведения на изкуството. В камината гореше огън, но във въздуха все още се усещаше хлад и лек намек за дим — допълнителни знаци за това, че пристигането й бе неочаквано.
	Умивалникът бе разположен до прозорец, който гледаше към просторна, екстравагантна градина. Тя отиде до него, наля вода в купата и изми ръцете си.
	Когато вратата се отвори, Пенелопи отскочи назад. В бързината почти събори стойката на умивалника и разпръска вода върху себе си и килима. Обърна се и видя младо момиче на не повече от тринадесет или четиринадесет години, което влезе с бърз поклон.
	— Дойдох да се погрижа за огъня, милейди.
	Пенелопи проследи с поглед как момичето се наведе с кутийката с прахан в ръка и пред очите й се появи образът на Майкъл, застанал в същата поза във „Фалкънуел“ преди по-малко от седмица. Огънят се разгоря и бузите на Пенелопи се изчервиха при спомена за всичко, което се бе случило през онази нощ… И на следващата сутрин.
	Споменът донесе със себе си съжаление.
	_Съжаление, че той не беше тук._
	Момичето се изправи и се обърна към Пенелопи със сведена глава.
	— Желаете ли нещо друго?
	Любопитството й отново се събуди.
	— Как ти е името?
	Момичето рязко вдигна глава.
	— Моето… името ми?
	Пенелопи опита да се усмихне успокояващо.
	— Ако нямаш нищо против да ми го кажеш.
	— Алис.
	— На колко години си, Алис?
	Момичето отново направи полуреверанс.
	— На четиринадесет, милейди.
	— А от колко време работиш тук?
	— Имате предвид в Хел Хаус*?
	[* Hell House — буквален превод „адската къща“, игра на думи, „hell“ означава едновременно „ад“ и „игрален дом“. — Бел.прев.]
	Очите на Пенелопи се разшириха.
	— _Хел Хаус?_
	_Мили боже._
	— Да, ма’ам — бързо потвърди малката прислужница, сякаш това бе напълно нормално име. — От три години. Двамата с брат ми се нуждаехме от работа, след като родителите ни… — Думите заглъхнаха, но на Пенелопи не й бе трудно да се досети за продължението.
	— И брат ти ли работи тук?
	— Да, ма’ам. Той е прислужник.
	_Което обясняваше неочакваната младост на персонала._
	Алис изглеждаше изключително нервна.
	— Ще желаете ли още нещо от мен?
	Пенелопи поклати глава.
	— Не и тази вечер, Алис.
	— Благодаря ви, ма’ам. — Момичето се отправи към вратата и почти бе достигнала жадуваната свобода, когато Пенелопи отново я повика.
	— О, още нещо. — Момичето се обърна в очакване. — Би ли могла да ми кажеш къде са покоите на господаря?
	— Имате предвид стаите на Бърн?
	_Ето пак. Бърн._
	— Да.
	— Ами повечето от нас използват вратата надолу по коридора, но вие имате междинна — обясни Алис и посочи към далечния край на стаята, където имаше врата, почти скрита от паравана.
	_Междинна врата._
	Сърцето на Пенелопи ускори своя ритъм.
	— Разбирам.
	Разбира се, че щеше да има директен достъп до покоите на Майкъл. Все пак й беше съпруг.
	_Може би той щеше да я използва._
	Нещо припламна в нея, но тя не можа да го определи. Може би страх.
	_Вълнение._
	_Приключение._
	— Сигурна съм, че той няма да има нищо против, че сте тук, милейди.
	_Да можеше и Пенелопи да бъде толкова сигурна._
	Тя усети как бузите й отново пламват.
	— Разбирам — повтори.
	— Лека нощ, милейди.
	— Лека нощ, Алис.
	Момичето излезе и Пенелопи остана взряна във вратата, а в гърдите й се надигна непреодолимо любопитство какво има зад нея. То не изчезна и с пристигането на багажа й, последван от вечеря — простичко великолепно блюдо от хляб, сирене, топла шунка и чудесно чътни. Въпросът продължи да я гризе и по време на храненето, както и след това, докато току-що пристигналата й камериерка разопаковаше най-важните неща от багажа, а после момчетата напълниха ваната й. Не изчезна и след като се изкъпа, изсуши и облече, а после направи отчаян опит да напише писмо на братовчедка си Катрин.
	Когато часовникът удари полунощ и тя осъзна, че сватбеният й ден и съответно сватбената нощ, вече са безвъзвратно отминали, любопитството се превърна в разочарование.
	А по-късно премина в раздразнение. Погледът й отново бе привлечен от междинната врата. Тя огледа махагоновата повърхност и в гърдите й се надигнаха гняв и леко объркване. В тази частица от секундата решението й бе взето.
	Отиде до вратата и рязко я отвори. Посрещна я дълбок мрак.
	Прислужниците знаеха, че той няма да се върне тази вечер, иначе щяха да запалят огън. Тя беше единствената, която го бе очаквала. Единствената, която смяташе, че може би сватбената им нощ е нещо… _повече_.
	Глупава Пенелопи.
	_Той не искаше да се жени за нея._
	Беше принуден да го направи заради „Фалкънуел“. Защо постоянно го забравяше? Тя преглътна буцата, която бе заседнала в гърлото й, и си пое дълбоко въздух. Нямаше да заплаче. Не и тази вечер. Не и в тази нова къща с толкова любопитни прислужници наоколо. Не и в сватбената си нощ.
	_Първата нощ от остатъка от живота й._
	Първата й нощ като маркиза на Бърн с всички свободи, които вървяха с титлата. Така че нямаше да плаче. Вместо това щеше да си намери приключение.
	Едно малко приключение.
	Пенелопи взе един голям свещник от близката масичка и влезе в стаята. Обгърната от облак златиста светлина, тя обиколи стаята, разкривайки покрай едната стена дълги рафтове, изпълнени до крайност с книги, и мраморна камина с две прекрасни кресла, удобно разположени пред нея. Тя спря за момент пред огнището, за да разгледа огромната картина, закачена над него, като повдигна свещта, за да освети пейзажа по-добре.
	И го разпозна. Беше „Фалкънуел“. Не къщата, а земите. Хълмистите възвишения се спускаха към невероятното блестящо езеро, през което минаваше западната граница на плодородното имение — бижуто на Съри. Земята, която някога бе неговото наследство.
	Той се будеше с „Фалкънуел“.
	_Когото изобщо спеше в стаята си._
	Тази мисъл прогони и последната капчица съчувствие, което се бе събудило в нея, и тя рязко се обърна, изпълнена с яд и разочарование. Свещта й освети края на най-голямото легло, което някога бе виждала. Пенелопи ахна, когато погледът й обхвана огромния му размер, масивните, прекрасно гравирани дъбови колони в ъглите и балдахина, който се издигаше на поне два метра… а може би повече. Кадифената драперия бе издържана в цветовете на виното и нощта и тя не се сдържа и прокара пръсти по нея.
	Всичко бе пищно, богато и крайно екстравагантно.
	_И невероятно мъжествено._
	Това я накара да се обърне, за да огледа останалата част от стаята. Погледът й проследи отблясъка от светлината на свещта по една кристална гарафа, пълна с тъмна течност, и комплект чаши, които бяха поставени до нея.
	Зачуди се колко ли често Майкъл си наливаше един пръст скоч и се отправяше към масивното легло. Питаше се колко ли често правеше същото и за някой гост.
	Представата за друга сладострастна жена в леглото на Майкъл, с красота и дързост, равни на неговите, разпали гнева й. Той я бе оставил сама в дома си в първата нощ след сватбата им. И бе заминал, за да пие скоч с някоя богиня. Нямаше значение, че не разполагаше с доказателства. Това не й попречи да се вбеси.
	Разговорът им в каретата нищо ли не означаваше? Как щяха да докажат на цял Лондон и на висшето общество, че в този престорен брак няма нищо скандално, ако той флиртуваше безразборно с… с… някакви нощни създания?
	И какво трябваше да прави тя, докато той води такъв разпуснат живот? Да седи с бродерия в ръка, докато той реши да й окаже честта да се появи?
	_Не._
	Нямаше да го направи.
	— Определено не. — Думите прозвучаха тихо и триумфално в тъмната стая, сякаш щом са изречени на глас, нищо не би могло да ги отмени.
	И може би наистина бе така.
	Тя отново насочи поглед към гарафата, която бе богато орнаментирана и с широко дъно, което да я предпазва от падане при пътуване в бурно море. Типично за него — да има гарафа, подходяща за морски капитан, в тази порочна бърлога на греха, достойна за всеки уважаващ себе си пират.
	_Е, тя щеше да му покаже точно какво означава бурно море._
	Преди да успее да премисли, вече се бе отправила към гарафата. Остави свещника и наля в една от чашите доста повече скоч, отколкото една порядъчна жена би трябвало да пие.
	Всъщност не бе съвсем сигурна точно колко скоч би могла да си позволи някоя порядъчна жена.
	Имаше някакво перверзно удоволствие в начина, по който кехлибарената течност проследяваше вдлъбнатините на кристала. Тя се изкикоти и се зачуди какво би си помислил съпругът й, ако се върнеше точно в този момент и откриеше благоприличната си съпруга, изтръгната насила от редиците на старите моми, да държи чаша, пълна до половината със скоч.
	Пълна до половината с бъдеще.
	_Пълна до половината с приключения._
	Пенелопи с усмивка вдигна тост срещу отражението си в широкото огледало над гарафата и отпи голяма глътка. И почти се прости с живота.
	Не беше подготвена за изгарящия огън, който възпламени гърлото й, избухна в стомаха й и почти я уби.
	— Гадост! — обяви на глас в празната стая, сведе поглед към чашата и се зачуди защо някой — още по-малко най-богатите хора в Англия — би избрал да пие подобна изгаряща, горчива помия.
	Имаше вкус на огън. Огън и… дървета. И беше отвратително.
	В списъка на възможните й приключения това не изглеждаше особено вълнуващо.
	Струваше й се, че ще повърне. Седна на ръба на леглото, приведе се напред и се зачуди дали е възможно да е причинила непоправими щети на вътрешностите си. Пое си няколко пъти дълбоко въздух и паренето започна да намалява, оставяйки след себе си лека, почти окуражаваща топлина.
	Не беше чак толкова зле.
	Отново се изправи, взе свещника и се отправи към рафтовете, изпълнени от край до край с книги, накланяйки настрани глава, за да прочете заглавията на подвързаните с кожа томчета. Не можеше да си представи, че той се задържа достатъчно дълго време на едно място, за да чете, но все пак… Омир, Шекспир, Чосър, няколко немски книги за селското стопанство и цял ред исторически томове за английските крале. Както и родословието на всички перове от Дебре.
	Тя прокара пръсти по златните букви на корицата на книгата, която съдържаше пълната история на британската аристокрация. Подвързията бе леко поизтъркана от многократното й разлистване. Извади книгата от мястото й и приглади кожата, преди да я отвори напосоки. Попадна на страница, която очевидно бе често четена.
	_Маркизът на Бърн._
	Пенелопи плъзна пръсти по буквите, описващи дългия списък с мъже, които бяха притежатели на титлата преди Майкъл. А ето го и него: _Майкъл Хенри Стивън, десети маркиз Бърн, втори граф Аран, роден през 1801 година. През 1815 получава титлата „маркиз на Бърн“, която да бъде носена от него и мъжките му наследници._
	Той можеше да се преструва, че не се интересува от титлата, но се чувстваше свързан с нея по някакъв начин, иначе тази книга нямаше да е разгръщана толкова често. Стана й приятно от мисълта, че може би той си е спомнял за времето в Съри, имението и детството, прекарано в него, спомнял си е за _нея_ по-често, отколкото признаваше.
	Може би не я бе забравил… както и тя не го бе забравила.
	Пенелопи прокара показалец по думите. _Мъжките му наследници._ Представи си групичка тъмнокоси момчета с трапчинки на бузите и размъкнати дрехи. Умалени копия на Майкъл. Които биха били и нейни мъжки наследници.
	_Ако той благоволеше да се прибере у дома._
	Тя върна книгата на мястото й и пристъпи към леглото, за да огледа огромната мебел отблизо. Взря се в тъмното покривало и се зачуди дали е от кадифе, за да подхожда на завесите около него. Остави свещника настрана и протегна ръка. Искаше й се да го докосне, да усети мястото, където той спи.
	Покривалото не беше от кадифе. Беше от кожа. Мека, плътна кожа.
	_Разбира се._
	Тя прокара ръце по нея и за частица от секундата си представи, че лежи в това легло, обгърната от мрак и кожа.
	_И Майкъл._
	Той бе негодник и женкар и леглото му само по себе си бе истинско приключение.
	Меката кожа я зовеше, изкушаваше се да седне върху нея и да потъне в топлината и порочността й. Подчини се на този порив още в секундата, в която мисълта прекоси съзнанието й. Чашата й падна на пода и тя започна да се катери по леглото като дете, което се опитва да достигне високите рафтове при лов за бисквити.
	Това беше най-мекото и разкошно нещо, което бе докосвала през живота си.
	Претърколи се по гръб и широко разпери ръце и крака. Влюби се в начина, по който кожата прие тежестта й и й позволи да потъне в завивките с чисто, неподправено удоволствие.
	Никое легло не биваше да е толкова удобно, но неговото, разбира се, беше.
	— Той е покварен — изрече на глас и се заслуша в ехото на думите, които заглъхнаха в мрака.
	Вдигна ръце, които й се сториха по-тежки от обикновено, и докосна балдахина над себе си, а след това се намести по-удобно, затвори очи и обърна лицето си настрана, за да потърка буза в кожата. Въздъхна. Изглеждаше направо престъпно подобно легло да не се използва.
	Мислите й се движеха бавно, сякаш изплуваха отнякъде много дълбоко, и тя ясно усещаше как тялото й потъва все по-надолу в дюшека.
	_Вероятно точно това великолепно отпускане бе причината хората да пият._
	Което определено я правеше по-благосклонна към този навик.
	— Изглежда, си се изгубила.
	Тя отвори очи при тези думи, изречени тихо в мрака, и откри, че съпругът й е застанал до леглото и се взира в нея.


>	Глава 10

	Бърн притежаваше част от най-луксозния игрален дом в Лондон и изкушението не му беше чуждо. Грехът бе неговата специалност. Познаваше отблизо всички страни на порока. Наясно бе с притегателната сила на смарагдовозеленото сукно на масата за билярд и много добре знаеше как бумти човешкото сърце, докато слуша трополенето на заровете в ръката. Познаваше ръба на пропастта, пред която се олюляваше всеки играч, докато чака да види последната карта, с която ще спечели… или загуби цяло състояние.
	Въпреки това през целия си живот никога не бе срещал толкова силно изкушение — повикът на греха и порока звънтеше в ума му, докато наблюдаваше как новата му, девствена съпруга лежи в завивката от кожа, облечена само по нощница. Обзе го горещо желание и с усилие се въздържа да не протегне ръка и да разкъса дрехата надве, за да даде свобода на погледа, ръцете и устните си за остатъка от нощта.
	Да я направи своя.
	В гърдите му пламна гняв, примесен с опияняващо желание, докато тя бавно примигваше срещу него на светлината на свещите. От едва доловимата усмивка, която се появи на устните й, му се прииска да се съблече гол и да се качи в леглото до нея, за да отърка завивката в девствената й кожа и да й покаже точно колко прекрасна може да е греховността.
	Тя отново примигна и той се втвърди, идеално ушитите му панталони внезапно се оказаха твърде тесни.
	— Майкъл — промълви, а в тона й се долавяше намек за радост от това, че го вижда, което изобщо не му помогна. — Предполага се, че не трябва да си тук.
	Но въпреки това беше. Приличаше на лисица, която се готви за скок в кокошарник.
	— Някой друг ли очакваше? — Думите прозвучаха рязко, изпълнени със смисъл, който тя нямаше да разбере. — Това все още е моята спалня, нали?
	Тя се усмихна.
	— _Ти_ се пошегува. Разбира се.
	— Тогава защо да не бъда тук?
	Въпросът, изглежда, я притесни, защото тя сбърчи нос.
	— Предполага се, че си с твоята богиня. — Тя затвори очи и с удоволствие се отпусна назад върху кожата.
	— Моята богиня?
	— Ммм. Алис ми каза, че не спиш тук. — Пенелопи се надигна, но кожата и пухеният дюшек затрудняваха движенията й. Майкъл проследи с поглед как деколтето на нощницата й главозамайващо се спуска надолу по едната й разголена гърда. — Винаги си толкова мълчалив, Майкъл. Опитваш се да ме сплашиш ли?
	Той с усилие запази гласа си спокоен.
	— Плаша ли те?
	Тя дълго обмисля въпроса.
	— Понякога, но не и в момента.
	Пенелопи се приближи към него коленичила на леглото, а коляното й изопна плата на нощницата и Бърн осъзна, че се моли презрамката да се спусне само сантиметър по-надолу… половин сантиметър. Достатъчно, за да оголи едното й идеално, розово зърно.
	Отърси се от тази мисъл. Беше тридесетгодишен мъж, а не дванадесетгодишен хлапак. Виждал бе достатъчно гърди, нямаше нужда да мечтае за жена си, която се олюляваше пред него и подлагаше на изпитание едновременно здравината на нощницата и психиката му.
	Но не се беше върнал заради внезапен прилив на желание, а защото бе гневен. Беше й ядосан, че почти се е омъжила за друг. И не му е казала истината.
	Тя се олюля и прекъсна мислите му, принуждавайки го да я хване за кръста, за да й помогне да запази равновесие.
	— Съжалявам, че не съм идеална.
	_Точно в този момент единственото й несъвършенство бе фактът, че е облечена._
	— Защо го казваш?
	— Днес се оженихме — каза тя. — Може би не си спомняш?
	— Помня. — Тя не му позволяваше да забрави.
	— Наистина ли? Защото ме изостави.
	— И това помня. — Беше се върнал, готов да консумира брака. Готов да я направи своя и да изтрие всяко съмнение, че ще останат женени и „Фалкънуел“ ще бъде негов.
	Че _тя_ ще бъде негова. Негова, а не на Томи.
	— Булките не очакват да ги зарежат в сватбената им нощ, Майкъл. — Той не отговори и Пенелопи вдигна ръце и улови неговите. — Това не ни харесва. Особено ако се откажеш от една нощ с мен, за да я прекараш с твоята красавица с гарвановочерни коси.
	В думите й нямаше никакъв смисъл.
	— С кого?
	Тя махна с ръка.
	— Винаги са с гарвановочерни коси, онези, които печелят…
	— Които печелят какво?
	Тя продължаваше да говори:
	— … всъщност няма значение с каква коса е, а че изобщо я има. И това не ми харесва.
	— Разбирам — рече той. Бе решила, че е отишъл при друга жена? Но тогава нямаше да се върне и нямаше толкова силно да желае _нея_.
	— Не мисля, че разбираш. — Тя потръпна и го изгледа внимателно. — _Смееш_ ли ми се?
	— Не. — Може да не знаеше много неща, но бе сигурен, че в случая _това_ е правилният отговор.
	— Да ти кажа ли какво друго не харесват булките в сватбената си нощ?
	— Непременно.
	— Не обичаме да си седим у дома. Сами.
	— Предполагам, че това е следствие от факта, че не обичате да ви зарязват.
	Тя присви очи, отпусна ръце надолу и се залюля достатъчно, за да му даде причина да стегне хватката си и да почувства меката топлина под нощницата, която му напомни как реагираше тя на ръцете и устните му.
	— Подиграваш ми се.
	— Кълна се, че не е вярно.
	— Не обичаме и да ни се подиграват.
	Трябваше да вземе нещата в свои ръце, преди напълно да е изгубил здравия си разум.
	— Пенелопи.
	Тя се усмихна.
	— Харесва ми, когато произнасяш името ми.
	Бърн не обърна внимание на думите и неволния флирт в тях. Тя не знаеше какво прави.
	— Защо не си в собственото си легло?
	Пенелопи наклони глава и се замисли.
	— Оженихме се поради напълно грешни причини. Или може би правилните причини, ако човек търси удобен брак. Във всеки случай не се оженихме заради някаква си страст. Само си помисли. Всъщност ти не ме компрометира във „Фалкънуел“.
	В съзнанието му проблесна спомен как тя се извива под тялото му и се притиска към ръцете и устата му. Спомни си вкуса й.
	— Съвсем сигурен съм, че го направих.
	Тя поклати глава.
	— Не. Не е вярно. Зная достатъчно, за да разбирам последователността на процеса.
	Искаше му се да провери до най-малката подробност докъде точно се простират знанията й.
	— Разбирам.
	— Зная, че има… нещо _повече_. — Последната дума бе едва доловим шепот.
	_Толкова много повече. Много повече неща, които искаше да й разкрие._ Толкова неща, които имаше намерение да й покаже, когато се върне у дома, но…
	— Пила си.
	— Съвсем малко. — Тя въздъхна и отправи поглед към тъмнината на стаята зад рамото му. — Майкъл, ти ми обеща приключение.
	— Така е.
	— _Нощно_ приключение.
	Пръстите му се стегнаха около кръста й и я придърпаха по-близо. А може би тя просто се олюляваше към него. Така или иначе, не я спря.
	— Обещах ти обиколка на клуба.
	Тя поклати глава.
	— Не я искам тази вечер. Вече не.
	Пенелопи имаше най-красивите сини очи на света. Един мъж би могъл да се изгуби в тях.
	— Какво искаш на нейно място?
	— Днес се оженихме.
	_Да. Така беше._
	— Аз съм ти съпруга.
	Той плъзна ръце нагоре по гърба й, докато пръстите му не потънаха в златните й къдрици, после обхванаха главата й и я наведоха назад, изразявайки претенциите му на съпруг.
	_Той и никой друг._
	Приведе се и леко подразни устните й със своите.
	Пенелопи въздъхна и се притисна по-близо, но той се отдръпна, защото не желаеше да й позволи да поеме контрола. Тя се бе омъжила за него. Беше му дала възможност да възстанови името и земите си и единственото, което той искаше, бе да й покаже признателността си, като тази вечер я въведе в един нов свят, изпълнен с удоволствие.
	— Пенелопи.
	Очите й се отвориха.
	— Да?
	— Колко точно изпи?
	Тя поклати глава.
	— Не съм пияна. Изглежда, пих точно колкото ми е нужно, за да събера кураж да те помоля за това, което искам.
	Значи бе пила твърде много и той го знаеше, но въпреки това думите й разпалваха желание в тялото му.
	— И какво точно искаш, скъпа?
	Тя прямо срещна погледа му.
	— Искам сватбената си нощ.
	Толкова просто и директно. Толкова неустоимо. Отново пое устните й, сякаш разполагаха с цялото време на света и не умира от желание да стане част от нея. Да бъде вътре в нея, да я направи своя. Той обхвана пълната й долна устна между зъбите си и започна да я гали с език, докато тя не изстена от удоволствие. След това премести устни върху бузата й и прошепна:
	— Изречи името ми.
	— Майкъл — рече тя без колебание и го изпълни с радост.
	— Не, Бърн. — Захапа ухото й и го подразни със зъби, преди да продължи. — Кажи го.
	— Бърн. — Тя се раздвижи и се притисна към него. — Моля те.
	— След това няма да има връщане назад. — Устните му бяха до слепоочието й, а ръцете му се наслаждаваха на мекотата на тялото й.
	Сините й очи изглеждаха невероятно светли, когато се отвориха в мрака, и тя каза:
	— Защо мислиш, че бих искала да се връщам?
	Въпросът го накара да застине, в думите й имаше искрено объркване. Алкохолът говореше вместо нея. Сигурно бе така. Не можеше да си представи, че Пенелопи не разбира за какво й говори и не вижда, че той изобщо не е като мъжете, които са я ухажвали преди.
	— Аз не съм онзи, за когото си смятала да се омъжиш. — Трябваше да изясни въпроса с Томи, но не искаше да произнася името му в този момент и на това място.
	_Тя вече го правеше слаб._
	Нямаше време да разсъждава дали думите й са верни, защото Пенелопи му се усмихна с лека тъга.
	— Но въпреки това си онзи, за когото се омъжих. Зная, че не изпитваш нищо към мен, Майкъл. Наясно съм, че се ожени за мен само заради „Фалкънуел“, но е твърде късно да обръщаме поглед назад, не мислиш ли? Факт е, че сме женени, и аз искам своята сватбена нощ, Майкъл. Мисля, че съм си я заслужила след всички тези години. Моля те. Ако не възразяваш.
	Той вдигна ръце към деколтето на нощницата и с едно-единствено движение я раздра надве. Тя ахна от изненада и очите й се разшириха.
	— Скъса я.
	Бърн простена, когато долови почудата в думите й и удоволствието, което се криеше зад нея.
	Не само дрехата искаше да скъса. Свлече нощницата надолу по ръцете й, докато не се насъбра около коленете й и я остави гола и бяла под светлината на свещите — твърде слабата светлина на свещите. Искаше да види всеки сантиметър от тялото й, да наблюдава как пулсът й се ускорява при докосването му, как потреперва, докато той гали вътрешната страна на бедрата й, как се стяга около него, когато навлезе в нея.
	_Когато я направи своя._
	Майкъл я положи върху леглото и тя въздъхна, когато гърбът й се отърка в меката завивка, и за първи път в живота си усети истински упадъчното удоволствие от допира на кожата до голото й тяло. Звукът го напрегна още повече, ако това изобщо бе възможно. Приведе се и улови устните й със своите, докато пръстите й не се вплетоха в косата му, за да го притиснат към нея. Едва тогава се отдръпна леко и прошепна:
	— Ще те любя върху тази кожа и ти ще я усетиш да обгръща всеки сантиметър от тялото ти. Екстазът, който ще ти подаря, ще надмине всичко, което някога си си представяла, а ти ще _крещиш_ името ми, когато това се случи.
	След това я остави, за да се съблече и внимателно да подреди дрехите си в спретната купчина върху един стол. Когато се върна в леглото, откри, че тя се е покрила, едната й ръка прикриваше гърдите, а другата — триъгълника от къдрици, който пазеше входа към сърцевината й. Той легна до нея и подпря главата си с ръка, а с другата погали нежната заобленост на бедрото й, продължи към ханша и се спря на корема й. Очите й бяха здраво стиснати, а дишането — накъсано, и Бърн просто не се сдържа. Наведе се, близна ухото й и нежно го стисна със зъби, преди да попита:
	— Не ти ли казах да не се криеш от мен?
	Тя поклати глава и отвори широко сините си очи.
	— Не мога. Не мога просто да лежа тук гола.
	Той отново захапа ухото й.
	— Не съм казал, че само ще лежиш, скъпа. — Повдигна ръката, която покриваше гърдите й, и плъзна един от пръстите й в устата си, леко го облиза и прокара зъби по възглавничката му.
	— О… — Тя въздъхна и закова поглед в устните му. — Много си добър в това.
	Майкъл бавно извади пръста й от устата си и се наведе, за да я целуне бавно и страстно.
	— Не само в това съм добър.
	Очите й потрепнаха в очакване еротичното обещание, което се съдържаше в думите му, да бъде изпълнено.
	— Предполагам, че имаш много повече опит от мен — рече тихо тя.
	Вече нямаше значение, че е бил с други жени. Единственото, което искаше, бе да опознае Пенелопи, да бъде мъжът, който ще й покаже какво означава удоволствие и как сама да го намери.
	— Покажи ми къде ме искаш — прошепна й.
	Тя се изчерви, затвори очи и поклати глава.
	— Не мога.
	Той върна пръста й в устата си и го засмука, докато сините й очи не се отвориха, за да проследят движението на устните му. Моментът бе толкова напрегнат, че му се струваше, че ще свърши на мига.
	— Покажи ми. Кажи: „моля те, Бърн“, и ми покажи.
	В погледа й припламна кураж и той с доволство видя как пръстът, който бе целувал, се плъзга по гърдата й и описва кръг около напрегнатото й връхче. Майкъл притисна опакото на ръката си до устните, тя го изкушаваше безпределно.
	— Моля те… — Гласът й заглъхна.
	Той повдигна глава.
	— Моля те, кой?
	— Моля те, Бърн.
	Прииска му се да я възнагради за това, че произнася името му. Неговото и на никой друг. Сведе глава и нежно я засмука, а пръстът й се премести върху другата гърда и тя въздъхна дълбоко.
	— Да…
	Ръката му погали корема й и започна да се изкачва нагоре, докато не се премести върху нежната кожа под гърдата й.
	— Не спирай сега, скъпа.
	Тя го послуша и погали с пръст нежната кожа на заобления си корем и го плъзна между къдриците, които скриваха онова великолепно местенце между краката й. Той не отдели поглед от нея, окуражаваше я и я напътстваше, докато изследваше тялото си и докато накрая не почувства, че ще умре, ако не проникне в нея.
	Бавно целуна корема, а след това и китката й и бе възнаграден с ахване, откъснало се от устните й. Следващият въпрос бе прошепнат до гладката й кожа:
	— Какво усещаш тук? — Пръстът му се плъзна по опакото на ръката й и забави ход около кокалчетата. Не последва отговор и той вдигна поглед и прочете неудобството в нейния.
	Тя поклати глава и изрече едва доловимо:
	— Не мога.
	Той улови нежно пръстите й.
	— Аз мога. — И плъзна един от тях в тялото й, карайки я да се задъхва от невероятното усещане. — Влажна си, скъпа… влажна и готова за мен. За _мен_. За никой друг.
	— Майкъл. — Удоволствието бе почти непоносимо. Пенелопи разтвори бедра със свенлива, несигурна усмивка и го прие с такова доверие, че сърцето му се сви. Раздвижи се върху нея, възбудата му докосна кадифения вход към тялото й и спря там, докато той стоеше, подпрял ръце от двете й страни и вперил поглед в лицето й, върху което се сменяха успокоение, удоволствие и смущение. Не можа да се сдържи и сведе глава, за да я целуне, езикът му умело погали нейния, преди отново да се отдръпне назад. Това бе най-трудното нещо, което някога бе правил — да спре на ръба на пропастта, отвъд която го очакваше забележително преживяване — да се движи бавно и спокойно.
	Струваше му се, че ще умре от удоволствие.
	Очите й се затвориха и той промълви:
	— Отвори очи. Гледай ме. Искам да ме виждаш. — Пенелопи се подчини и той плавно проникна в нея с цялата нежност, на която бе способен в този момент. Тя затаи дъх и в очите й проблесна болка. Бърн веднага спря, не искаше да я нарани. Сведе глава и я целуна, за да привлече вниманието й. — Добре ли си?
	Тя му се усмихна, но той усети какво усилие й коства това.
	— Добре съм!
	Бърн поклати глава и не успя да прикрие собствената си усмивка.
	— Лъжкиня. — След това протегна ръка към местенцето, където тялото й бе обвило стегнато и великолепно твърдия му член. Откри най-чувствителната й точка и бавно описа кръг около нея, докато Пенелопи не притвори очи от удоволствие, след това повтори движението отново и отново, навлизайки в нея и изпълвайки я докрай.
	Майкъл застина, боеше се да се раздвижи.
	— А сега, любима? — Тя си пое дълбоко въздух и той навлезе още по-дълбоко, изненадвайки и двама им. След това сведе глава и опря чело до нейното. — Кажи ми, че всичко е наред. Позволи ми да се движа.
	Невинната му малка съпруга вплете пръсти в косата на тила му и прошепна:
	— Моля те, Майкъл.
	Той не успя да устои на думите й. Покри устните й със своите и изръмжа гърлено. Раздвижи се внимателно и излезе почти напълно от тялото й, само за да се върне на същото място секунда по-късно. Палецът му не спираше да я гали, за да й достави удоволствие, макар да не бе сигурен, че ще успее да удържи своето собствено под контрол.
	— Майкъл!
	Той срещна погледа й, разтревожен да не би да я е наранил, и застина.
	Пенелопи изви гръб.
	— Не спирай. Не спирай да се движиш. Беше точно… — Очите й се затвориха и изстена от удоволствие, когато той я изпълни с едно-единствено движение.
	Бърн имаше чувството, че този звук ще го накара да изгуби контрол, но въпреки това не спря.
	Тя поклати глава, а ръцете й обходиха раменете и гърба му, за да се спрат накрая на задните му части, притискайки го в ритъма на собствените му движения.
	— Майкъл!
	_Същото се случваше и с него._
	Никога преди не се бе замислял дали да свърши едновременно с партньорката си. Никога не се бе интересувал от възможността да сподели това изживяване, но сега внезапно се оказа, че единствената ясна мисъл в съзнанието му бе как да срещне Пенелопи на върха на пропастта, към който я водеше, за да полетят отвъд него заедно.
	— Почакай ме — прошепна в ухото й. — Не тръгвай без мен.
	— Не мога да чакам! Не мога да спра! — Тя се стегна около него в умопомрачителен ритъм, а звукът от името му, който се откъсна от устните й, го изпрати във висините на плашещ и невероятен оргазъм, какъвто не бе изживявал никога през живота си.
	Дишайки тежко, той се отпусна върху нея, зарови лице в извивката на врата й и се остави на милостта на неописуемите вълни удоволствие, които не спираха да го заливат.
	Дълго време след това Бърн се претърколи настрана, притеснен да не смачка Пенелопи с тежестта си, протегна ръка към нея и я придърпа към себе си. Все още не бе готов да я пусне.
	Мили боже, това беше най-невероятният секс в живота му.
	_Беше умопомрачително._
	Много повече, отколкото някога си бе представял, че е възможно да бъде. Самата мисъл, че е изпитал подобно нещо с Пенелопи, го сковаваше от страх.
	Тази жена. Този брак. Тази вечер.
	_Това не означаваше нищо._
	Не бе възможно да означава нещо.
	Тя бе просто средство, път, който води към отмъщението му. Не можеше да бъде нищо повече. През целия си живот Бърн бе унищожавал всичко ценно, което някога бе притежавал.
	Когато Пенелопи го осъзнаеше, когато разбереше, че той ще я разочарова във всяко едно отношение, щеше да му благодари, че не я е допуснал близо до себе си. Щеше да му бъде признателна, че я е оставил на мира в спокойния й свят, където разполага с всичко, от което има нужда, и не е необходимо да се тревожи заради него.
	_Ти не я заслужаваш._
	Думите на Томи кънтяха в главата му — онези думи, които го бяха накарали да се върне у дома при съпругата си, за да докаже, че има място в живота й. Да докаже, че тя му принадлежи и той може да владее тялото й както никой друг.
	Само че всъщност той бе завладяният.
	— Майкъл — промълви тя до гърдите му и името прозвуча като обещание. Ръката й го погали и ласката разпрати вълна от удоволствие из цялото му тяло, последвано от силно желание. После тя прошепна сънливо и съблазнително: — Беше _великолепно_.
	Искаше да й каже да не свиква прекалено с леглото му. Да не свиква с живота му. Смяташе да й обясни, че тази нощ бе просто средство за постигане на целта.
	Че техният брак никога няма да бъде онова, за което е мечтала.
	_Само че тя вече спеше._


	На следващата сутрин Пенелопи влезе в трапезарията с надеждата да види съпруга си — мъжа, който бе променил всичко само за един прекрасен ден и една прекрасна нощ, който я бе накарал да осъзнае, че може би в брака им има нещо повече. Може би измислената им любов би могла да се окаже не чак толкова измислена…
	Предишната нощ я бе накарал да се чувства наистина прекрасно. Нямаше голямо значение, че се бе събудила обвита не в греховната кожена завивка, а в абсолютно непорочните си бели ленени чаршафи в собствената си спалня. Всъщност бе трогната, че той я е преместил през нощта, без да я буди. Очевидно бе мил, загрижен и любящ съпруг и на този брак, който бе започнал като катастрофален фарс, му бе съдено да се превърне в нещо повече.
	Когато седна до дългата маса в разточително обзаведената трапезария, се надяваше той да се присъедини към нея и се зачуди дали все още обича наденички за закуска, както в детството си.
	Надяваше се той да се появи, когато получи чиния с яйца и препечена филийка — не се забелязваше и следа от наденички — от младия прислужник, който удари екстравагантно токове, преди да се върне на мястото си в ъгъла на стаята.
	Все още се надяваше, докато бавно ядеше филийката си.
	Докато пиеше бързо изстиващия чай.
	Надяваше се през цялото време, докато хвърляше погледи към вестника, който бе идеално сгънат и поставен вляво на празния стол от далечния край на масата, която вече й се струваше прекалено дълга.
	След цял час, изпълнен с очакване, Пенелопи спря да се надява.
	Той нямаше да дойде. Бе останала сама.
	Внезапно осезаемо почувства присъствието на прислужника в ъгъла, чиято работа бе да предусеща какво може да поиска господарката му и в същото време напълно да я игнорира. Пенелопи усети как червенина плъзва по бузите й.
	Младият прислужник със сигурност си мислеше ужасни неща. Тя го погледна крадешком. Не я наблюдаваше. Но определено _мислеше_.
	Майкъл нямаше да дойде.
	_Глупава, глупава Пенелопи._
	Разбира се, че нямаше да дойде. За него събитията от предишната вечер не бяха вълшебни, а просто необходими. Той официално я бе направил своя съпруга. А след това като всеки уважаващ себе си съпруг я бе оставил на мира.
	_Сама._
	Пенелопи огледа празната чиния, където жълтъкът на яйцето, което бе изяла с такава радост, бе оставил гротескни следи по порцелана.
	Това бе първият й ден като омъжена жена, а закусваше сама. По ирония на съдбата винаги бе смятала, че закуската със съпруг, когото едва познава, ще бъде наистина самотно занимание. Сега обаче с удоволствие би предпочела да се храни с него вместо сама, и то под наблюдателния поглед на прекалено младия прислужник, който полагаше усилия да не я забелязва.
	Изглежда, желанието й да има съпруг, който да я желае не само заради общоприетите задължения на една съпруга, я бе довело до брак с мъж, който не я искаше дори за това.
	Може би бе направила някаква грешка предната вечер.
	Изчервяването обхвана и ушите й и тя почувства как те горят, вероятно бяха червени като рози. Опита се да си спомни къде може да е сбъркала и се замисли дали сватбената й нощ е могла да протече по различен начин.
	Само че всеки път, когато опитваше да си спомни, мислите й се отклоняваха към младия прислужник, който вече се червеше в ъгъла, не знаеше какво да й каже и вероятно му се искаше тя да довърши закуската си и да напусне трапезарията.
	Трябваше да излезе.
	Стана грациозно от масата, както се очакваше от една маркиза, и се отправи към вратата с отчаяното желание да прикрие смущението си. За щастие, прислужникът не срещна погледа й, докато тя прекосяваше помещението със скорост, която би могла да бъде описана само като „възможно най-близкото нещо до бяг, без да е неподобаващо за една дама, защото дамите не бягат“.
	Вратата се отвори, преди тя да успее да стигне до нея, и госпожа Уърт влезе. Пенелопи нямаше друг избор, освен да спре рязко, а полите на жълтата й дневна рокля, която в студения януарски ден бе избрала, водена по-скоро от суета, отколкото от разум, се завъртяха около глезените й.
	Зашеметяващата млада икономка спря на прага, безизразно направи бърз реверанс и каза:
	— Добро утро, милейди.
	Пенелопи устоя на желанието да направи същото и вместо това само стисна силно ръце и отвърна:
	— Добро утро и на вас, госпожо Уърт.
	След като размениха задължителните любезности, двете жени продължително се взряха една в друга, преди икономката да наруши мълчанието.
	— Лорд Бърн ме помоли да ви уведомя, че в сряда ще вечеряте в Тотнъм Хаус.
	След два дни.
	— О! — Фактът, че Майкъл бе решил да изпрати дори това просто съобщение чрез прислужник, я накара да осъзнае точно колко бе сгрешила в преценката си за събитията от изминалата нощ. Ако не можеше да намери време да информира съпругата си за покана за вечеря, то значи наистина не се интересуваше от нея.
	Пенелопи си пое дълбоко дъх и с усилие на волята пренебрегна разочарованието си.
	— Освен това ме помоли да ви напомня, че това ще бъде първата вечеря, на която ще присъствате като съпруг и съпруга.
	Очевидно положените усилия бяха излишни, тъй като разочарованието почти веднага бе заменено от раздразнение. Пенелопи насочи вниманието си към икономката и за момент се зачуди дали госпожа Уърт не бе тази, която смяташе за нужно да заяви гласно един толкова очевиден факт, сякаш Пенелопи е някаква идиотка и не си спомня какво се е случило предния ден. Сякаш би могла да забрави, че все още не са били представени в обществото.
	Един поглед към сведените очи на госпожа Уърт бе достатъчен, за да увери Пенелопи кой е източникът на раздразнение в дадената ситуация — съпругът й, който, изглежда, нямаше особено доверие в способността й да отговаря на официални покани или да разбере важността им.
	Тя вдигна вежди, без да се замисля, срещна погледа на икономката и каза:
	— Какво чудесно напомняне. Не бях осъзнала, че сме женени от по-малко от двадесет и четири часа и през това време не съм напускала къщата. Какъв късмет е да имам съпруг, който е готов да ми припомня простичките неща в живота! — Очите на госпожа Уърт се разшириха при сарказма, който преливаше от думите на Пенелопи, но не отговори. — Колко жалко, че не можа лично да ми го припомни на закуска. Той у дома ли си е?
	Госпожа Уърт се поколеба, преди да отвърне:
	— Не, милейди. Не си е бил у дома, откакто се върнахте от Съри.
	Това не беше вярно, разбира се, но Пенелопи разбра, че Майкъл се е върнал късно предишната нощ и си е тръгнал веднага след това.
	_Разбира се._
	Гневът се разгоря в гърдите й.
	_Беше дошъл, за да консумира брака, и после почти веднага бе заминал._
	Такъв щеше да е животът й от сега нататък. Да идва и заминава по негова преценка, да следва желанията му, да присъства на вечери с него, когато поканите включват и нея, а в другите случаи да стои сама вкъщи.
	Каква катастрофа.
	Тя срещна погледа на госпожа Уърт и видя в очите й съжаление. И го намрази. Мразеше го, че я поставя в такава ситуация, че я кара да се чувства толкова нещастна, толкова _маловажна_.
	Само че това бе нейният брак. Нейният избор. Макар да я бе принудил, една малка част от нея го искаше и вярваше, че може да се превърне в нещо повече.
	Глупавата Пенелопи.
	_Бедната глупава Пенелопи._
	Тя изправи рамене и каза:
	— Можете да предадете на съпруга ми, че ще се видим в сряда. На вечеря в Тотнъм Хаус.


>	Глава 11

	Проблемът при лъжите бе лекотата, с която човек можеше да им повярва. Дори ако сам той ги изрича. А може би _точно_ когато сам ги изрича.
	Три дни по-късно Пенелопи и Майкъл бяха почетни гости на официална вечеря в Тотнъм Хаус — събитие, което им предлагаше идеалната възможност да разкажат внимателно измислената история за любовта си пред някои от най-големите клюкари във висшето общество. Всички те нямаха търпение да си заслужат репутацията, ако можеше да се съди по начина, по който попиваха всяка дума на младоженците. Едновременно с любопитните _погледи_, които им хвърляха.
	Пенелопи нямаше как да не ги забележи. Когато преди няколко минути бяха влезли в Тотнъм Хаус — след като внимателно бяха планирали да не пристигнат нито твърде рано, нито твърде късно — откриха, че всички поканени също внимателно бяха планирали ранното си пристигане, за да са сигурни, че няма да пропуснат и секунда от първата вечер във висшето общество на маркизата и маркиза на Бърн.
	Бе забелязала и погледите, които проследиха как Майкъл загрижено полага голямата си топла длан на гърба й, за да я поведе към салона, където гостите изчакваха сервирането на вечерята. Ръката бе толкова нежна и придружена от толкова мила усмивка, която Пенелопи едва позна, че трябваше да положи усилие, за да скрие възхищението си от стратегията му и неочакваното удоволствие, което й достави дребният му жест.
	Погледите бяха последвани от трептене на ветрила в хладната стая и бурен шепот, който тя се преструваше, че не чува. Вместо това гледаше съпруга си с изражение, което, надяваше се, бе достатъчно влюбено. Явно бе постигнала целта си, защото той се приведе и прошепна:
	— Справяш се страхотно. — Тихо изречените думи я изпълниха с удоволствие, макар да се бе зарекла да устои на влиянието, което той упражняваше върху нея.
	Смъмри сама себе си заради топлото сладостно чувство, което я заля. Напомни си, че не го е виждала от сватбената им нощ, а той ясно бе показал, че съпружеската му благосклонност е само за пред хората, но бузите й вече се бяха зачервили и когато срещна погледа му, откри там силно задоволство. Той отново се приведе към нея.
	— Изчервяването е точно на място, невинната ми. — Думите му отново разпалиха истински пламъци, сякаш двамата бяха силно влюбени и искрено се бяха посветили един на друг, макар истината да беше точно обратната.
	Разбира се, на вечерята бяха настанени далеч един от друг и истинското изпитание започна. Виконт Тотнъм я бе придружил до отреденото й място между него и господин Т. К. Уест, издател на два от най-четените вестници в Англия. Уест бе златокос чаровник, който сякаш забелязваше абсолютно всичко, включително и нервността на Пенелопи.
	Той сниши глас, за да го чуе само тя:
	— Не им давайте възможност да ви въртят на шиш. Бързо ще се възползват и с вас ще бъде свършено.
	Говореше за жените.
	На масата присъстваха шест жени с еднакво стиснати устни и презрителни погледи. В небрежния им разговор се усещаше странна нотка, която придаваше на думите двойно значение, сякаш всички бяха чули някаква шега, с която Майкъл и Пенелопи не бяха наясно.
	Пенелопи би се раздразнила от това, ако не смяташе, че Майкъл и тя самата имат достатъчно тайни.
	Едва към края на вечерята разговорът се насочи към тях.
	— Кажете ни, лорд Бърн, как точно се стигна до годежа ви с лейди Бърн? Обичам да слушам за бракове по любов. — Думите на виконтеса Тотнъм се понесоха над масата, твърде силно изречени, за да останат нечути.
	В това нямаше никакво съмнение. Браковете по любов създаваха най-хубавите скандали. _Единственото, което ги надминаваше, бе компрометирането._
	Пенелопи отблъсна ироничната мисъл настрана, тъй като разговорът бе заглъхнал и всички очакваха отговора на Майкъл.
	Топлият му поглед се насочи към Пенелопи.
	— Съмнявам се, че има мъж, който да прекара повече от петнадесет минути в компанията на съпругата ми, и да не започне да я обожава след това. — Думите бяха скандални, тъй като благовъзпитаните и безчувствени аристократи никога не изричаха подобни неща на глас, дори и да ги мислеха. Последва колективно ахване от изненада и веселие, но Майкъл сякаш не се интересуваше от това, тъй като добави: — Наистина имах късмет, че се срещнахме в Деня на свети Стефан… Смехът й ми напомни за всичко у мен, което има нужда от промяна.
	Ъгълчето на устата му се повдигна леко в блед намек за усмивка и сърцето й ускори своя ритъм. Невероятно каква сила имаха думите. _Дори и лъжливите_.
	Не се сдържа и му се усмихна в отговор, а внезапното й притеснение от вниманието му бе съвсем искрено, нямаше нужда да се преструва.
	— И какъв късмет, че зестрата й включва земя, която принадлежеше на вашия род. — Думите обиколиха масата на крилата на пиянския изблик на графиня Холоуей, нещастна жена, която намираше удоволствие в чуждата болка. Пенелопи никога не я бе харесвала. Тя не погледна към нея, а насочи вниманието си към Майкъл.
	Беше неин ред.
	— Всъщност аз бях тази, която се облагодетелства от случайността, лейди Холоуей — каза, без да отделя очи от съпруга си. — Тъй като, ако не бяхме съседи в детството си, съпругът ми сигурно никога нямаше да ме открие.
	В погледа на Майкъл припламна възхищение и той вдигна тост към нея.
	— Рано или късно щях да осъзная какво ми липсва, скъпа, и щях да те потърся.
	Думите я стоплиха, преди да си спомни, че всичко това е игра. Тя си пое дълбоко въздух, а Майкъл пое щафетата, продължи да разкрасява историята им и да убеждава всички присъстващи, че любовта го е накарала да изгуби и сърцето, и ума си.
	Беше красив и умен, чаровен и забавен, показваше точната доза угризения на съвестта, сякаш опитваше да изкупи минали грехове и бе готов на всичко, за да се върне във висшето общество заради съпругата си.
	_Беше съвършен._
	Накара я да повярва, че наистина е бил в Колдхарбър в Деня на свети Стефан, заобиколен от празнуващи енориаши и венци от зеленика. Накара я да повярва, че погледите им са се срещнали през залата — направо можеше да усети възела, който стяга стомаха й, щом си представи продължителния му сериозен взор, който я е замаял и оставил без дъх, а след това я е убедил, че е единствената жена на света.
	И я е пленил с красивите си думи.
	Точно както запленяваше и всички останали.
	— … честно казано, никога преди не бях танцувал рил, но заради нея ми се прииска няколко дузини пъти.
	Над масата се разнесе смях, а Пенелопи вдигна чашата си и отпи малко вино с надеждата, че алкохолът ще успокои нервния й стомах, докато наблюдаваше как съпругът й забавлява всички присъстващи с главозамайващата им любовна история.
	— Предполагам, че беше само въпрос на време да се върна в Колдхарбър, след като осъзнах, че съм оставил след себе си не само „Фалкънуел“. — Погледът му срещна нейния и тя затаи дъх, когато видя искрите в очите му. — Слава богу, че я намерих, преди някой друг да ме е изпреварил.
	Около масата се разнесоха женски въздишки, сякаш за да подчертаят забързания ритъм на сърцето на Пенелопи. Сладкодумието на Майкъл бе от висша класа.
	— Не че е имало навалица от други ухажори — обади се подигравателно лейди Холоуей и се изсмя твърде силно. — Нали, лейди Бърн?
	Пенелопи остана без думи при това злобно напомняне за предишното й положение и се опита да измисли язвителен отговор, но съпругът й се притече на помощ.
	— Не бих понесъл дори мисълта за тях — заяви той сериозно и се взря в нея, докато тя не се изчерви под внимателния му взор. — Точно затова се оженихме толкова бързо.
	Лейди Холоуей изсумтя, а господин Уест се усмихна топло и попита:
	— А вие, лейди Бърн? Тази връзка… изненада ли ви?
	Не можеше да отдели поглед от Майкъл. Той майсторски я бе уловил в мрежата си и не й позволяваше да се измъкне. Макар думите й да бяха отговор на въпроса на вестникаря, те всъщност бяха насочени към съпруга й.
	— Съвсем не. Ако трябва да съм честна, имам чувството, че от години съм чакала завръщането на Майкъл. — Тя замълча и поклати глава, усещайки изненадата на всички около масата. — Извинете… не Майкъл. Лорд Бърн. — Тя се засмя леко. — Винаги съм знаела, че от него ще излезе чудесен съпруг. Много съм щастлива, че е _моят_ чудесен съпруг.
	Изненада блесна в погледа на Майкъл, но изчезна веднага, прикрита от топлия му смях. Звучеше й толкова непознато.
	— Виждате ли? Как бих могъл да не се поправя?
	— Наистина. — Господин Уест отпи малко вино и се вгледа в нея над ръба на чашата си. За момент на Пенелопи й се стори, в неговите очи измамата й не би била по-явна, дори да бе избродирала „лъжкиня“ върху вечерната си рокля. Имаше чувството, че той знае, че причината за брака им няма нищо общо с любовта, а съпругът й не е прекарал с нея и секунда, откакто я бе отнесъл в спалнята й, след като бяха консумирали брака си.
	И след като я бе оставил сама.
	Разбира се. Беше я докоснал единствено за да подсигури законността на брака им, а сега прекарваше нощите си далеч от нея, с бог знае кого, правейки бог знае какво.
	Тя се постара да се посвети изцяло на крем карамела си, с надеждата господин Уест да не я притиска за повече информация.
	Майкъл отново се обади.
	— Не е вярно, разбира се. Аз съм ужасен съпруг, не мога да понеса мисълта да се отделя от нея. Мразя представата за други мъже, които привличат вниманието й, и трябва да ви предупредя, че ще се превърна в истински звяр, когато се открие сезонът и се наложи да я отстъпвам на други партньори за танц или вечеря. — Той спря за момент и Пенелопи усети колко умело се възползва от тишината, а в очите му блести смях, който не бе виждала от детството му. _Смях, който всъщност не бе там. Не и наистина._ — Всички много ще съжалявате, че съм решил да се върна към задълженията, които изисква титлата ми.
	— Не, няма — намеси се виконтеса Тотнъм, а обикновено спокойните й сини очи светеха от вълнение. — Много сме щастливи да приветстваме завръщането ви във висшето общество, лорд Бърн. Наистина няма нищо по-пречистващо от брак по любов.
	Това бе лъжа, разбира се. Подобни бракове сами по себе си бяха скандални, но Майкъл и Пенелопи имаха по-висока титла от нея, а поканата им бе дошла от младия неженен Тотнъм, така че възрастната жена не можеше да контролира ситуацията.
	Въпреки това Майкъл се усмихна на думите й, а Пенелопи не можа да откъсне поглед от съпруга си. Всичко в него се смекчи в тази усмивка — на бузата му се появи трапчинка, а пълните му устни се извиха, за да го направят още по-красив, ако това изобщо бе възможно.
	Кой бе този мъж, който се шегуваше и се усмихваше чаровно?
	_И как би могла да го убеди да остане?_
	— Явно наистина е брак по любов. Вижте как съпругата ви попива всяка ваша дума — обади се виконт Тотнъм, очевидно с намерението да ги подкрепи.
	Притеснението на Пенелопи, когато Майкъл обърна поглед към нея с избледняваща усмивка, бе съвсем искрено.
	Виконтесата изгледа остро сина си и продължи:
	— Само да можеше да последваш примера на Бърн и да си намериш съпруга.
	Виконтът леко се засмя и демонстративно поклати глава, преди да спре поглед върху Пенелопи.
	— Боя се, че Бърн е открил последната идеална булка.
	— Тя има сестри, Тотнъм — рече Майкъл шеговито.
	Приятелят му се усмихна любезно.
	— Нямам търпение да се запозная с тях.
	Тя внезапно разбра. С вещината на истински майстор Майкъл бе положил основите на бъдеща среща на Оливия с лорд Тотнъм и евентуалния им брак. Очите й се разшириха и тя изненадано се извърна към съпруга си, който забеляза изражението й и моментално се поправи:
	— Откривам, че сега, след като бях така омаян от съпругата ми, не мога да се сдържа да не окуража всички около мен да последват примера ми.
	Какви лъжи! Толкова изкусни… Толкова бе лесно да им повярва.
	Виконтесата се намеси:
	— Е, аз смятам, че това е прекрасна идея. — Тя се изправи и всички мъже сториха същото. — Мисля, че трябва да оставим господата да продължат разговорите си.
	Останалите дами последваха примера й и се оттеглиха в друг салон, за да се насладят на чаша шери и малко клюки. Пенелопи не се съмняваше, че тя ще бъде в центъра на второто.
	Тя последва виконтесата с тежки стъпки. Тъкмо влизаше в прекрасния малък салон, когато една голяма и топла ръка се обви около нейната и дълбокият глас на Майкъл измърмори:
	— Извинете ме, дами, но ако нямате нищо против, имам нужда от съпругата ми за момент. Казах ви, че не понасям да бъдем разделени.
	Последва групово ахване, когато Майкъл издърпа Пенелопи в коридора и затвори вратата на салона зад нея.
	Пенелопи освободи ръката си от хватката му и се огледа, за да провери дали някой ги е видял.
	— Какво правиш? — прошепна. — Това не е прието!
	— Бих искал да спреш да ми повтаряш кое е редно и кое не. Не виждаш ли, че така само ме предизвикваш да престъпвам правилата по-често? — Той я дръпна по-далеч от вратата в една слабо осветена ниша. — Ще тръгнат клюки колко силно те обожавам, а ние точно това искаме, скъпа.
	— Няма нужда да ме наричаш така и го знаеш — промълви тя. — Не съм ти скъпа.
	Той вдигна ръка към лицето й.
	— Такава си, когато сме на публично място.
	Тя отблъсна жеста му.
	— Престани — замлъкна и сниши глас: — Мислиш ли, че ни вярват?
	Той я изгледа възмутено.
	— И защо да не ни вярват, любов моя? Всяка дума е истина.
	Тя присви очи.
	— Знаеш какво имам предвид.
	Бърн се приведе по-близо до нея и прошепна:
	— Зная само, че дори стените в подобни къщи имат уши, скъпа — каза и я _облиза_. Наистина я облиза, нежно погали извивката на ухото й с език и тя се вкопчи в ръцете му, изненадана от неочакваното удоволствие, което я прониза. Преди да успее да реагира, устните му вече не бяха там, а ръката му вече бе уловила брадичката й, за да я обърне към него. — Справи се великолепно там вътре.
	_Великолепно._ Думата ехтеше приятно в ума й, докато той целуваше местенцето на врата й, където пулсът й бясно препускаше.
	— Не ми харесва как осъдително се държат с теб — прошепна тя. — Особено Холоуей.
	— Холоуей е кучка. — Пенелопи ахна заради избора му на думи, но той продължи да шепне в ухото й: — Заслужава някой да й хвърли един пердах. Жалко, че графът е твърде слаб, за да го стори.
	Удоволствие прониза Пенелопи и тя не сдържа усмивката си.
	— Изглежда, нямаш предразсъдъци относно пляскането на жени.
	— Само към онези, които харесвам. — Той застина и вдигна глава, а тъмните му очи се впиха в нейните.
	Пенелопи опита да пренебрегне подкупващото обещание, което се криеше в думите му. Опита се да си напомни, че това не е истинско, а просто преструвка. Че този странен мъж не е неин съпруг, а че съпругът й само я използва, за да постигне собствените си цели.
	Само че тази вечер не беше негова. Беше за нея и сестрите й.
	— Благодаря ти, Майкъл — прошепна тя в мрака. — Зная, че не беше длъжен да спазваш тази част от сделката. Не беше длъжен да помагаш на сестрите ми.
	Той замълча за дълго.
	— Напротив.
	Желанието му да спази дадената дума я изненада, макар да й напомни за споразумението им.
	— Вероятно все пак има код на честта и сред негодниците. — Тя се поколеба и после продължи: — А останалата част от споразумението ни?
	Едната му тъмна вежда се повдигна.
	— Кога ще си получа обиколката? — попита тя.
	— Учиш се да държиш на своето.
	— Нямам много други занимания.
	— Скучаеш ли, съпруго?
	— Защо да скучая? Взирането в стените на градската ти къща е толкова увлекателно занимание.
	Той се засмя на думите й и звукът сякаш сгря цялото й тяло.
	— Разбирам. Защо да не получиш обещаното вълнение още сега?
	— Защото в момента се опитваме да убедим всички, че си се променил, а измъкването ни няма да помогне.
	— О, мисля, че ще е от голяма полза, ако изчезна с порядъчната си съпруга. — Той се приближи още повече. — А и съм сигурен, че ще ти хареса.
	— Да се крия из коридорите на Тотнъм Хаус като крадец?
	— Не като крадец. — Той надникна извън скривалището им, преди отново да се обърне към нея. — Като дама, която има тайна любовна афера.
	Тя изсумтя неодобрително.
	— Със _съпруга_ си.
	— Да имаш връзка със съпруга си, е… — Той замълча, а очите му потъмняха.
	— Буржоазно?
	Едното ъгълче на устата му се изви.
	— Щях да кажа, че е приключение.
	_Приключение._
	Думата я накара да замръзне. Той се извисяваше над нея, в извивката на устните му се долавяше някакъв намек за самодоволство, дланите му обгръщаха лицето й, а тя направо потъваше в топлината и аромата му… в _него_ самия.
	Би трябвало да го отблъсне, да му каже, че сватбената им нощ й се е сторила обикновена и безинтересна точно като вечерята в Тотнъм Хаус. Трябваше да го постави на мястото му.
	Само че не можеше, защото искаше това да се повтори. Желаеше той да я целува, да я докосва и да събуди в нея всички онези невероятни усещания, както бе направил, преди да си тръгне, сякаш не е почувствал нищо.
	Беше толкова близо, толкова красив и мъжествен. Тя вдигна поглед към очите на мъжа, който в един момент бе вълнуващ и забавен, а в следващия — мрачен и опасен, и осъзна, че е готова за всяко приключение, което той би й предложил.
	Дори и тук, в ниша в коридора на Тотнъм Хаус.
	Дори това да бе грешка.
	Пенелопи опря длани на гърдите му и почувства грубата сила, която бе стаена под пластовете лен и вълна.
	— Тази вечер си толкова различен. Не зная кой си.
	Нещо мимолетно проблесна в очите му и изчезна толкова бързо, че тя не можа да го определи. Следващите му думи бяха тихи и нежни, спокойни и леко шеговити.
	— Тогава защо не ме опознаеш малко по-добре?
	_Наистина, защо не?_
	Тя се повдигна на пръсти, за да го доближи, когато той се приведе и завладя устните й в изгаряща, почти нетърпимо изкусителна целувка.
	Майкъл я придърпа по-близо до себе си и притисна гърба й към стената, покривайки я с тялото си, като не й остави друга възможност, освен да вдигне ръце и да ги обвие около врата му, да го привлече към себе си, докато кадифените му устни не й дадат онова, което дори не бе подозирала, че иска, което дори не бе знаела, че е възможно — настоятелна, обсебваща целувка, която никога нямаше да забрави. Изгуби представа за всичко освен ширината на раменете му, силата, с която дланите му обхванаха брадичката й, за да я повдигнат и устата й да посрещне още по-добре неговата.
	Прокара език по очертанията на устните й, Пенелопи ахна и той се възползва от разтворените й устни, за да нахлуе в устата й, да притисне език в нейния, да я дразни и вкусва, докато не започне да й се струва, че ще умре от силното вълнение. Сякаш по своя собствена воля пръстите й се вплетоха в къдриците на тила му и тя се надигна, за да се притисне до него още по-силно, _по-скандално…_
	_Не я интересуваше._
	Изобщо не я интересуваше… стига той да не спира. Да не спира никога.
	Докато се притискаше към него, ръцете му се плъзнаха надолу в бавна и мъчителна разходка, която ги отведе до извивката на гърдите й. Докосването бе съвсем леко, но достатъчно, за да я накара да изпитва болка на места, за чието съществуване не бе и подозирала. Дланите му продължиха пътуването си все по-надолу, докато накрая не обхванаха задните й части, за да я прилепят към тялото му със сила, която едновременно я стресна и възбуди.
	Той простена от удоволствие и тя се опомни за момент, чудейки се дали е възможно Майкъл да е толкова погълнат от ласките, колкото нея. Той отвори очи, за да срещне погледа й за секунда, преди отново да завладее устата й, гмурна се още по-дълбоко, галеше я по-настоятелно, докато тя не се изгуби в невероятното удоволствие. В приключението. В него.
	Минаха секунди. Минути. Часове… това не бе важно.
	Единственото, което имаше значение, бе този мъж. Тази целувка.
	Случващото се.
	Всичко приключи, когато Майкъл бавно вдигна глава и нежно я целуна по устните, преди да се протегне и да разтвори ръцете й, които бяха сключени около врата му. Усмихна й се, а нещо в погледа му спря дъха й и тя осъзна, че за първи път от детството им той й отправя усмивка, само на нея.
	_Беше вълшебно._
	Той отвори уста, докато тя напрегнато очакваше думите му, без да може да овладее нетърпението, което я бе обхванало, но това, което се откъсна от там, бе:
	— Тотнъм.
	Пенелопи объркано присви вежди.
	— Обикновено се мръщя, когато видя мъже да прелъстяват дами в собствения ми коридор, Бърн.
	— А когато съпрузи целуват съпругите си?
	— Честно ли? — Гласът на Тотнъм бе сух като пясък. — Мисля, че това би ми харесало още по-малко.
	Пенелопи затвори очи, обхваната от ужас. Толкова майсторски я бе изиграл.
	— Обзалагам се, че ще промениш мнението си, когато се запознаеш с Оливия, сестрата на съпругата ми.
	След тези думи й се прииска да му причини физическа болка. Истинска. Телесна. Повреда.
	_Беше го направил нарочно._
	Всичко бе заради Тотнъм. За да поддържа илюзията за любовта им, а не защото не можеше да отлепи ръцете си от нея.
	_Кога щеше да си научи урока?_
	— Боя се, че не бих могъл да спечеля този облог, ако тя прилича поне малко на сестра си.
	Майкъл се засмя, а тя потрепери при този звук. Мразеше го. Мразеше фалша в този смях.
	— Дали би могъл да ни дадеш минута насаме?
	— Мисля, че се налага, или лейди Бърн никога повече няма да посмее да ме погледне.
	Пенелопи се втренчи в гънките по шалчето на Майкъл. Положи огромно усилие, за да звучи спокойно, но бе наясно, че безгрижният тон е абсолютно непостижим в настоящата ситуация.
	— Не съм сигурна дали една минута би променила това, милорд.
	_Отново я бе използвал._
	Тотнъм се засмя.
	— Брендито чака.
	И се отдалечи, а тя остана сама. Сама със съпруга си, който придобиваше неприятния навик да я разочарова. Тя не отдели поглед от искрящо белия плат около врата му.
	— Добре изиграно. — В гласа й имаше нотка на тъга. Дори да я бе усетил, той не го показа.
	Ако се съдеше по следващите му думи, те бяха прекарали последните минути в разговори за времето, а не се бяха целували в тъмната ниша.
	— Вероятно ще мине доста време, преди да успеем да ги убедим, че има и друга причина за брака ни освен „Фалкънуел“.
	_Тя самата почти го бе повярвала._
	Изглежда, наистина не си бе научила урока. Не беше честно, че изпитваше такъв гняв към него. Такава болка. Идеята за брак по любов бе нейна, нали? Можеше да се сърди само на себе си за тези чувства.
	_Евтина. Използвана._ Поне сестрите й щяха да получат порядъчните си, неопетнени бракове. Щеше да си струва. _Имаше нужда да вярва в това._
	Пенелопи реши да загърби тъгата.
	— Защо го правиш? — Той вдигна въпросително вежди и тя продължи: — Защо се съгласи на този фарс?
	Бърн отмести поглед.
	— Дадох ти дума.
	Тя поклати глава.
	— Нямаш ли чувството… че се възползвам от теб?
	Едното ъгълче на устата му се изви в иронична усмивка.
	— А аз не се ли възползвах от теб, когато се оженихме?
	Пенелопи не бе гледала на нещата от този ъгъл.
	— Предполагам. И все пак… — Искаше й се да каже: _това е още по-лошо. Сякаш всичко, което съм и което притежавам, е в услуга на останалите._ Тя поклати глава. — И все пак съжалявам, че те моля да правиш това за сестрите ми. За мен.
	Бърн поклати глава.
	— Никога не съжалявай.
	— Още едно правило?
	— Само на негодниците. Онези, които залагат, винаги съжаляват.
	Той би трябвало да знае.
	— Е, въпреки това съжалявам.
	— Не е необходимо. Имам добра причина да ти правя компания в тази игра.
	Тя застина.
	— Така ли?
	Той кимна.
	— Да. Всички получаваме по нещо.
	— А какво получаваш ти? — Майкъл замълча и тя изведнъж се почувства несигурна. — От кого го получаваш? — Той отново не отговори, но Пенелопи не беше глупава. — Баща ми. Предложил ти е нещо. Какво?
	— Не е важно. — Тонът му й подсказа, че всъщност е много важно. — Достатъчно е да кажа, че не трябва да съжаляваш за споразумението ни, тъй като и аз ще се облагодетелствам от него. Ще те заведа обратно при дамите — предложи той и протегна ръка към лакътя й.
	Колкото и да бе странно, самата мисъл, че той участва в тази преструвка заради собствената си облага, я накара да се чувства още по-зле. Сякаш тя също се бе оказала жертва на лъжите му.
	Чувстваше се предадена и рязко се отдръпна от ръката му.
	— Не ме докосвай.
	Бърн вдигна вежди, когато долови гнева в думите й.
	— Моля?
	Не искаше той да е около нея. Не искаше нищо да й напомня, че и тя е била измамена.
	— Може и да се преструваме на влюбени пред другите, но _аз_ не съм една от тях. Никога повече не ме докосвай. Не и ако не е заради тях.
	_Не мисля, че бих могла да го понеса._
	Той вдигна високо и двете си ръце, за да подчертае, че се подчинява на желанието й.
	Пенелопи му обърна гръб, преди да е казала още нещо. Преди да е издала как се чувства.
	— Пенелопи — повика я той, когато тя пристъпи в полумрака на коридора. Тя спря и в гърдите й припламна надежда, че той ще се извини. Ще й каже, че е сгрешила и той наистина изпитва нещо към нея. Че я желае. — Частта с дамите ще бъде най-трудна, нали знаеш?
	_Напразна надежда._
	Имаше предвид, че трябва да продължи да се преструва, защото насаме жените ще я разпитват много по-подробно, отколкото, ако са на публично място. Това щеше да е истинско предизвикателство.
	Ако той смяташе, че това ще е най-трудната част от вечерта, дълбоко грешеше, защото вече бе преживяла най-неприятния момент.
	— Ще се справя с дамите, милорд, точно както се разбрахме. В края на вечерта те ще бъдат абсолютно сигурни, че двамата с теб сме много влюбени, и сестрите ми ще могат да прекарат един чудесен сезон. — В гласа й се прокраднаха стоманени нотки. — Но би било добре да си спомниш, че ми обеща обиколка на клуба си, макар вече да ми стана ясно, че това не е бил щедър жест, а просто заплащане за участието ми в плана ти.
	Бърн се вцепени.
	— Да, обещах.
	Тя кимна решително.
	— Кога?
	— Ще видим.
	Очите й се присвиха при този всеизвестен синоним на думата „не“.
	— Да, предполагам, че ще видим.
	Обърна му гръб и се отправи към салона с високо вдигната глава и изправени рамене. Завъртя дръжката, отвори вратата и се присъедини към дамите. Самообладанието й бе разклатено, но се закле да не покаже и следа от това.


>	Глава 12

C>
	Скъпи М.,
	Томи си бе у дома за Деня на свети Майкъл и го отпразнувахме величествено, макар че много ни липсваше нашият Майкъл. Въпреки това не паднахме духом, набрахме си от късните къпини и както обикновено, ядохме, докато ни прилошее. Междувременно целите ни зъби станаха неприятно сиво-сини… щеше да се гордееш с нас.
	Може би ще те видим на Коледа? Празникът на свети Стефан в Колдхарбър се превръща в много приятно събитие.
	Всички мислим за теб и ни липсваш.
@	Твоя П.
	Имението „Нийдъм“, септември 1818 г.
C$


	Без отговор.


	Беше го помолила да не я докосва и той изпълни желанието й. Дори прекали. Беше я оставил абсолютно сама.
	Онази нощ я върна в Хел Хаус и бързо излезе, без да каже и дума, отправяйки се към някое от местата, където съпрузите ходеха без съпругите си.
	На следващата вечер тя отново вечеря сама в огромната празна трапезария под внимателните погледи на няколко прекалено млади прислужници. Поне вече свикваше с тях и се гордееше с факта, че бе спряла да се изчервява през цялото време, докато се храни.
	А по-късно през нощта, докато стоеше до прозореца като някоя глупачка, погледът й постоянно отскачаше към каретата му, сякаш привлечен от непозната сила. Сякаш ако я съзерцаваше достатъчно дълго, той щеше да дойде при нея.
	_И щеше да й предложи брака, за който мечтаеше._
	— Никакви прозорци повече — обеща си тя и обърна гръб на студената и тъмна улица. Прекоси стаята, за да измие ръцете си в умивалника, и се втренчи в разкривения им образ на повърхността на водата. — Никакви прозорци повече — повтори тихо, когато чу пред къщата да спира карета, и пренебрегна ускоряването на пулса си и прозореца, който я зовеше.
	Вместо това подсуши ръцете си със забележително спокойствие и се отправи към вратата, която свързваше спалнята на съпруга й с нейната. Притисна ухо към хладното дърво и зачака пристигането му.
	След няколко дълги минути, резултатът от които бе единствено болезнено изкривяване на врата й, любопитството на Пенелопи взе връх и тя тръгна към вратата на спалнята си, за да надникне в коридора и да провери дали съпругът й наистина се е прибрал у дома.
	Отвори леко вратата, за да надзърне навън, само няколко сантиметра… И се озова лице в лице с госпожа Уърт. Пенелопи се стресна и рязко затвори вратата с бумтящо сърце, преди да осъзнае, че току-що се е направила на глупачка пред икономката на съпруга си. Тя си пое дълбоко въздух и отвори вратата с широка усмивка.
	— Госпожо Уърт, стреснахте ме.
	Икономката сведе глава.
	— Имате посетител.
	Пенелопи се намръщи.
	— Посетител?
	Минаваше единадесет часът. Икономката й подаде една картичка.
	— Той каза, че е много важно.
	_Той?_
	Пенелопи взе картичката.
	_Томи._
	Изпълни я истинско щастие. Той беше първият човек, който я посещаваше в тази голяма, празна къща. Дори и майка й не бе идвала, а вместо това изпрати писмо, за да я уведоми, че ще ги посети, _когато отмине първоначалното вълнение на новобрачните_. Тя нямаше никаква представа, че подобно вълнение изобщо не бе съществувало в брака на дъщеря й.
	Само че Томи бе неин приятел, а приятелите можеха да я посещават. Не можа да скрие усмивката си от госпожа Уърт.
	— Веднага слизам. Предложете му чай. Или… вино. Или… скоч. — Пенелопи поклати глава. — Или каквото там пият хората по това време.
	Затвори вратата и оправи външния си вид, преди да се втурне надолу по стълбите към предния салон. Той бе застанал до голямата мраморна камина, която изглеждаше почти миниатюрна на фона на екстравагантното помещение.
	— Томи! — извика и развълнувано се отправи към него. — Какво правиш тук?
	Той се усмихна.
	— Дойдох да те открадна, разбира се.
	Шегата би трябвало да е забавна, но нещо в тона му не й хареса и в този момент тя осъзна, че Томи не би трябвало да е тук и че Майкъл би побеснял, ако го откриеше в салона си заедно със собствената си съпруга. Нямаше да има никакво значение, че Томи и Пенелопи са приятели от цяла вечност.
	— Не би трябвало да си тук — каза, когато той улови ръцете й и ги вдигна към устните си. — Той ще се ядоса.
	— Ние все още сме приятели, нали?
	Пенелопи не се поколеба, макар вината, която изпитваше заради предишния им разговор, все още да не бе изчезнала.
	— Разбира се.
	— А аз като добър твой приятел дойдох да се уверя, че си добре. Той може да върви по дяволите.
	Предвид последния разговор, който бе имала със съпруга си, идеята _да върви по дяволите_ би трябвало да й допадне, но не бе така. По някаква причина самата мисъл, че стои в този салон с Томи, караше Пенелопи да чувства, че предава съпруга си и брака им.
	Тя поклати глава.
	— Идването ти не е добра идея, Томи.
	Той я погледна необичайно сериозно.
	— Кажи ми само едно. Добре ли си?
	Думите бяха нежни и изпълнени със загриженост. Не очакваше да предизвикат чувството, което се надигна в гърдите й и изпълни очите й със сълзи. Бе изминала почти седмица, откакто се бе омъжила със скромна, прибързана церемония в Съри, и никой не се бе сетил да се поинтересува как е. Никой, освен Томи. _Дори и съпругът й._
	— Аз… — Емоциите я задавиха.
	Обичайно веселите сини очи на Томи потъмняха.
	— Нещастна си. Ще го убия!
	— Не! Не! — Тя издърпа едната си ръка и на свой ред го хвана. — Не съм нещастна. _Не_ съм. Просто… Аз… — Пое си дълбоко въздух и накрая довърши: — Не е лесно.
	— Наранил ли те е?
	— Не! — Тя побърза да защити Майкъл, преди да е успяла да осмисли въпроса. — Не… не. — Не и по начина, който Томи имаше предвид.
	Той не й повярва и скръсти ръце пред гърдите си.
	— Не го защитавай. Наранил ли те е?
	— Не.
	— Тогава какво има?
	— Не го виждам често.
	— Това не е особена изненада. — Тя усети болката в думите му, раната от изгубеното приятелство. Бе почувствала същото, когато Майкъл си бе тръгнал, когато бе спрял да пише, да се интересува. Томи замълча за дълго, преди да попита: — Искаш ли да прекарваш повече време с него?
	Нямаше лесен отговор на този въпрос. С една част от Майкъл тя не искаше да има нищо общо — със студения, дистанцирания човек, който се бе оженил за нея заради земята. Но другата половина… мъжът, който я бе прегръщал и се бе грижил за нея, който бе подарил прекрасни, невероятни усещания на ума и тялото й… нямаше нищо против да го види отново.
	Но разбира се, не можеше да каже това на Томи. Не можеше да обясни, че в Майкъл живеят двама души и че е едновременно вбесена и очарована от него. Не можеше да го изрече, защото нямаше особено желание да го признае дори пред себе си.
	— Пен?
	Тя въздъхна и се отправи към шкафа, за да му налее питие, докато обмисли думите си.
	— Бракът е странно нещо.
	Той вдигна вежди, докато поемаше чашата със скоч.
	— Така е. И предполагам дори двойно по-странно, ако човек е женен за Майкъл. Знаех, че ще дойде за теб, че ще бъде студен и безсърдечен и ще намери начин да те накара да се омъжиш за него заради „Фалкънуел“.
	Пенелопи със закъснение осъзна, че би трябвало да възрази и да разкаже на Томи добре измислената им история, но той вече бе продължил и бе прекалено късно за това.
	— Опитах се първи да се оженя за теб… да те спася от брака с него.
	Тя си спомни думите му от онази сутрин.
	— Значи това си имал предвид. Искал си да ме защитиш от Майкъл?
	— Той не е същият като преди.
	— Защо не ми го каза?
	Той наклони глава.
	— Щеше ли да ми повярваш?
	— Да.
	_Не._
	Усмивката му бе по-тъжна от обикновено. По-сериозна.
	— Пени, ако знаеше, че той ще дойде за теб, щеше да го чакаш. — Замълча за момент. — Той винаги е бил специален за теб.
	Пенелопи сбърчи вежди. Това не беше вярно. Нали?
	В съзнанието й проблесна спомен за един топъл пролетен ден, когато тримата бяха в старата норманска кула във „Фалкънуел“. Докато я разглеждаха, едно стълбище пропадна под Пенелопи и тя се оказа уловена в капан един етаж над главите на Майкъл и Томи. Разстоянието не бе голямо, може би метър или два, но бе достатъчно, за да се бои да скочи. Тя извика за помощ и Томи я откри първи. Окуражи я да скочи и обеща да я хване, но тя се бе вцепенила от страх.
	И тогава дойде Майкъл. Спокойният безстрашен Майкъл, който я погледна в очите и й даде сила. _Скачай_, Шест пенса. _Аз ще бъда твоята предпазна мрежа._
	Повярва му.
	Тя си пое дълбоко дъх при този спомен за времето, когато Майкъл я караше да се чувства в безопасност. След това обърна поглед към Томи.
	— Той вече не е онова момче.
	— Не. Не е. Баща ми се погрижи за това. — Замълча и после продължи: — Иска ми се да можех да го предотвратя, Пен. Съжалявам.
	Тя поклати глава.
	— Няма нужда от извинения. Когато поиска, той е студен и вбесяващ, но е постигнал толкова много, спечелил е десеткратно повече от изгубеното. Бракът ни може да е истинско предизвикателство, но предполагам, че повечето са такива, нали?
	— Нашият нямаше да бъде.
	— Нашият щеше да е различен вид предизвикателство, Томи. Знаеш го. — Тя се усмихна. — Поезията ти… ужасна е.
	— И това е вярно. — Усмивката му се появи и изчезна за секунди и той смени темата. — Мислех си за Индия. Казват, че предоставя безброй възможности.
	— Ще напуснеш Англия? Защо?
	Томи отпи голяма глътка и остави празната чаша върху масичката наблизо.
	— Съпругът ти смята да ме унищожи.
	Отне й секунда да разбере значението на думите.
	— Сигурна съм, че това не е вярно.
	— Напротив. Той ми го каза.
	Тя се обърка.
	— Кога?
	— В деня на сватбата ви. Отидох до Нийдъм Хаус да те видя и да те убедя да се омъжиш за мен, но открих, че е твърде късно и вече си заминала за Лондон с него. Последвах ви. Отидох право в клуба му.
	Майкъл не бе споменал нищо.
	— И говори с него?
	— Достатъчно дълго, за да може да ми обясни, че смята да си отмъсти на баща ми. И на мен. Когато приключи, няма да имам друг избор, освен да напусна Англия.
	Това не я изненада. Разбира се, че „Фалкънуел“ нямаше да бъде достатъчен за невъзмутимия й съпруг. Естествено, че ще иска да си отмъсти на Лангфорд. Но Томи?
	— Той не би го направил, Томи. Ние имаме минало, история. Тримата заедно.
	Леката усмивка на Томи бе пълна с ирония.
	— Боя се, че миналото ни не е по-важно от отмъщението му.
	Тя поклати глава.
	— Какво би могъл да планира…?
	— Аз не съм… — Томи си пое дълбоко въздух. — Той знае… — Спря и отмести поглед, после отново се опита да довърши. — Аз не съм син на Лангфорд.
	Тя зяпна.
	— Не може да говориш сериозно.
	Смехът му бе изпълнен със самосъжаление.
	— Определено не бих се шегувал с подобно нещо, Пен.
	Прав беше, разбира се. Човек не си правеше шеги с подобни неща.
	— Не си…
	— Не.
	— Кой…?
	— Не знам. Едва преди няколко години разбрах, че съм копеле, когато моят… когато Лангфорд ми каза истината.
	Тя внимателно се вгледа в него и забеляза тъгата в очите му.
	— Не си ми казал.
	— Това не е нещо, което човек споделя. — Той замълча. — А прави всичко възможно, за да го запази в тайна… с надеждата никой да не разбере.
	Само че някой бе разбрал.
	Пенелопи въздъхна и обърна поглед към големия маслен пейзаж на стената. Той изобразяваше пустош, толкова сурова и недокосната, че можеше да е единствено Северна Англия. Докато се взираше в една голяма скала встрани на картината, внезапно разбра.
	— Това ще съсипе баща ти.
	— Единственото му дете — копеле.
	Тя отново срещна погледа му.
	— Не наричай себе си така.
	— Скоро всички останали ще го правят.
	Тишина. А сред нея като планински връх се издигаше ясното усещане, че Томи е прав и плановете на Майкъл ще го съсипят. _Просто средство за постигане на целта._
	Той усети точно кога тя осъзна истината и пристъпи към нея.
	— Ела с мен, Пени. Можем да оставим този живот зад гърба си и да започнем на чисто. Индия. Америка. Гърция. Испания. Ориентът. Само избери.
	Очите й се разшириха. Той говореше сериозно.
	— Аз съм омъжена, Томи.
	Той изви устни.
	— За _Майкъл_. Имаш нужда да избягаш точно толкова, колкото и аз. А може би дори повече, моят край поне ще настъпи бързо.
	— Дори да е така, аз съм омъжена. А ти… — Думите й заглъхнаха.
	— Аз съм нищо. Или поне няма да бъда, когато той приключи с мен.
	Пенелопи се замисли за съпруга си, на когото се бе врекла във вярност и който толкова дълго се бе борил, за да възстанови богатствата си, без да разчита на името си. Той знаеше какво е значението на едно име. На самоличността. Не можеше да повярва, че би направил подобно нещо.
	Тя поклати глава.
	— Грешиш. Той не би… — Но още докато изричаше думите, знаеше, че не са верни.
	Майкъл би сторил всичко в името на отмъщението си. Дори да се наложеше да съсипе приятелите си.
	Томи стисна зъби и тя бе обхваната от внезапна нервност. Никога не го бе виждала толкова сериозен. Толкова целеустремен.
	— Не греша. Той има доказателство и ще го използва. Той е безмилостен, Пен… Вече не е приятелят, когото познавахме някога. — Приближи се и стисна едната й ръка в своите. — Той не те заслужава. Ела с мен. Ела с мен и никой от нас няма да бъде самотен.
	Пенелопи замълча за момент, преди да отговори:
	— Той ми е съпруг.
	— Той те използва.
	Макар да бяха верни, думите му я нараниха. Тя срещна погледа му.
	— Разбира се, че ме използва, както и всеки друг мъж в живота ми. Баща ми, херцогът на Лейтън, другите ми ухажори… ти. — Той понечи да отрече, но тя поклати глава и размаха пръст. — Недей, Томи. Не залъгвай и двама ни. Може да не ме използваш заради земя, пари или репутацията си, но се боиш от това, какво ще стане с живота ти, когато истината излезе наяве, и мислиш, че от мен ще излезе приятна компаньонка… някой, който ще те спаси от самотата.
	— Толкова лошо ли е това? — В гласа на Томи се прокрадна отчаяние. — Ами приятелството ни? А _нашето_ минало? Ами аз?
	Тя не се престори, че не разбира думите му и отчаяния ултиматум, който се криеше в тях. Караше я да направи своя избор. Най-старият й приятел, който никога не я бе изоставял, или съпругът, семейството и животът й. Това не бе истински избор.
	— Той ми е съпруг! Може би ако зависеше от мен, нещата щяха да са различни, но това е положението.
	Задавиха я гняв и объркване. Томи я наблюдаваше, а думите й сякаш висяха във въздуха между тях.
	— Това е положението. — Усмихна й се, сякаш бе доловил мислите й. — Признавам, че не съм изненадан. Винаги си го харесвала.
	Тя поклати глава.
	— Това не е вярно.
	— Разбира се, че е вярно. Някой ден ще го осъзнаеш. — Той повдигна братски брадичката й. Точно това бе проблемът. Томи винаги се бе държал по-скоро като брат, а не като ухажор. Не като Майкъл. В Майкъл нямаше нищо братско. В него нямаше и нищо мило. И макар да бе избрала неговата страна в тази странна, тъжна война, нямаше намерение да стои безмълвна, докато той унищожаваше Томи.
	— Няма да му позволя да те съсипе. Кълна се.
	Томи размаха ръка с очевидно недоверие.
	— О, Пени… сякаш би могла да го спреш.
	Би трябвало тези думи да я натъжат. Би трябвало да усети колко са верни. Но вместо това я ядосаха.
	Майкъл я бе откъснал от семейството й, промени живота й по безброй начини, наложи й да участва в този фарс и заплашваше най-близкия й приятел. И през цялото време се бе държал на разстояние от нея, сякаш тя бе някаква маловажна подробност, за която не бе необходимо да се тревожи. Е, време беше да започне.
	Тя вирна брадичка и изпъна рамене.
	— Той не е господ — изрече твърдо. Убедено. — Няма право да си играе с нас, сякаш сме оловни войничета.
	Томи усети гнева й и тъжно се усмихна.
	— Не го прави, Пен. Не си заслужава заради мен.
	Тя вдигна вежди.
	— Не съм съгласна. А и дори да е така, аз го заслужавам. Дотук беше.
	— Той ще те нарани.
	Устните й се извиха в иронична усмивка.
	— Вероятно така или иначе, ще ме нарани. Точно затова трябва да се изправя срещу него. — Тя се отправи към вратата на салона и я отвори, за да го изпрати. Докато лъскавите му черни ботуши потъваха в килима, в гърдите й се надигна тъга. — Съжалявам, Томи.
	Той я хвана за раменете и я целуна топло по челото.
	— Искам да си щастлива, Пен, нали го знаеш?
	— Знам.
	— Ще ме уведомиш ли, ако промениш решението си?
	Тя кимна.
	— Да.
	Томи се взря продължително в нея и по лицето му премина сянка.
	— Ще те чакам. Докато не мога да чакам повече.
	Искаше й се да му каже да не го прави. Да му каже да си върви, но дали заради тъга, страх или ясното съзнание, че за съпруга й връщане назад няма, изрече само:
	— Лека нощ, Томи.
	Той се обърна и излезе в коридора, а Пенелопи го проследи с поглед, докато не напусна Хел Хаус. Вратата се затвори зад него и тя чу трополенето на каретата в тишината, което отново я накара да се почувства самотна. Отново беше сама.
	Сама в този мавзолей, изпълнен с вещи, които не бяха нейни, и хора, които не познаваше. Сама в този тих свят — Пенелопа, която очаква своя Одисей.
	Тя се изсмя тихо и нарисува с пръст кръг върху заскреженото стъкло, а след това продължи да го изтрива, докато накрая не видя отражението си в тъмнината. Винаги бе ненавиждала героинята, чието име носеше. Двадесет години бяха твърде дълго време за чакане на любимия. Цялото това безсмислено бродиране би накарало човек да умре от скука много преди воинът да се завърне.*
	[* Пенелопа — съпругата на Одисей, която двадесет години очаквала завръщането му от Троянската война. За да отблъсква ухажорите си, заявила, че ще се омъжи отново, когато завърши гоблена си, а нощем разплитала това, което е избродирала през деня. — Бел.прев.]
	Нещо се раздвижи в сенките в далечния край на коридора и Пенелопи веднага разбра, че е госпожа Уърт. Освен това бе наясно кому е лоялна икономката.
	Пенелопи проговори в мрака:
	— След колко време той ще разбере, че съм имала посетител от мъжки пол в единадесет часа вечерта?
	Икономката пристъпи на светло, но дълго време не отговори. Когато най-накрая го стори, гласът й бе абсолютно равен.
	— Изпратих съобщение в клуба още щом господин Алес пристигна.
	Пенелопи погледна красивата жена срещу себе си и усети как предателството, макар и напълно очаквано, кара гнева й да избухне с нова сила.
	— Каква загуба на хартия.
	Тя се отправи към централното стълбище на Хел Хаус и тръгна нагоре. По средата на стълбите се обърна към икономката, която бе застанала в подножието им и я наблюдаваше с идеалните си очи, идеалната коса и идеалната кожа, сякаш ако останеше на пост би могла да спре Пенелопи да не направи нещо, което би могло да ядоса господаря й.
	Това само вбеси Пенелопи още повече. Внезапно се почувства склонна да извърши нещо безразсъдно.
	— Къде е клубът?
	Очите на икономката се разшириха.
	— Определено не знам.
	— Странно, аз пък съм сигурна, че знаете. — Изобщо не снижи гласа си, без капка угризение го остави да залее другата жена. — Сигурна съм, че сте наясно с всичко, което се случва в тази къща. Знаете кой влиза и излиза. И много добре знаете, че съпругът ми прекарва вечерите в клуба си, а не тук.
	Госпожа Уърт дълго не проговори и Пенелопи се зачуди дали има властта да уволни безочливата красавица. Накрая махна презрително с ръка и отново тръгна нагоре.
	— Можете да ми кажете или пък не. Ако трябва, ще наема файтон и ще го потърся сама.
	— Това няма да му хареса. — Икономката тръгна след нея по дългия коридор към спалнята на Пенелопи.
	— Не, няма да му хареса, но внезапно открих, че слабо ме интересува какво харесва той и какво не. — Всъщност усещането бе доста освобождаващо. Тя отвори вратата на спалнята си, отиде до гардероба и извади едно широко палто. Обърна се и срещна ококорените очи на красивата икономка.
	И спря. Може би _това_ беше богинята с гарвановочерни коси на Майкъл. Може би госпожа Уърт владееше сърцето и разума, а и вечерите му. Тя огледа привлекателното порцеланово лице, измери с поглед височината на жената, за да прецени дали подхожда на Майкъл повече от нея самата, и в този миг госпожа Уърт се усмихна. Всъщност това не бе точно усмивка. По-скоро широко, приятелско ухилване.
	— Господин Алес не ви е любовник.
	Самата идея, че член на прислугата би могъл да изрече нещо толкова неприлично, стресна Пенелопи за момент, преди да отговори съвсем честно:
	— Не, не е. — И продължи, докато сваляше ръкавиците си. — А вие не сте любовница на Майкъл.
	От изненада икономката заговори, без да мисли:
	— Мили боже, не. Не бих го взела, дори да ме моли. — Тя рязко замлъкна. — Тоест… Не исках да кажа… Той е добър човек, милейди.
	Пенелопи смени белите си ярешки ръкавици с такива от син велур и отговори:
	— Той е конски задник и не съм съвсем сигурна дали и аз бих го приела, дори да ме моли. С тази разлика, че съм омъжена за него.
	— Е, ако ме извините, със сигурност _не_ трябва да го приемате, докато не започне да ви умолява. Не би трябвало да ви оставя толкова…
	— Редовно? — довърши Пенелопи и реши, че може би не е преценила правилно икономката. — За нещастие, госпожо Уърт, не вярвам, че репертоарът на съпруга ми включва молби.
	Икономката се усмихна.
	— Може да ме наричате Уърт. Така ми казват другите.
	— Другите?
	— Другите партньори в „Ангела“.
	Пенелопи вдигна вежди.
	— Откъде познавате партньорите на съпруга ми?
	— Преди работех в „Ангела“. Търках тенджери, скубех пилета, вършех всичко, от което имаше нужда.
	Любопитството на Пенелопи се събуди.
	— Как се озовахте тук?
	Тъга засенчи лицето на другата жена.
	— Пораснах и тялото ми се промени. Хората започнаха да ме забелязват.
	— Мъжете? — Пенелопи нямаше нужда да пита, вече знаеше отговора. Лице като това на Уърт не би могло да се скрие за дълго дори в кухнята на един игрален дом.
	— Служителите направиха всичко по силите си, за да държат членовете на разстояние не само от мен, но от всички момичета. — Пенелопи се приведе напред, усещайки какво ще последва. — Само че аз не внимавах. Влиятелните мъже могат да бъдат упорити. Богатите мъже умеят да изкушават. А всички представители на мъжкия пол са красиви лъжци, когато поискат.
	Пенелопи го знаеше. Съпругът й бе един от най-добрите в това отношение. Усмивката й беше тъжна.
	— Бърн ни хвана. — Уърт плъзна пръст по позлатената рамка на големия маслен пейзаж, който висеше на стената.
	— Бил е бесен — рече Пенелопи. Инстинктивно знаеше, че каквито и недостатъци да имаше съпругът й, той никога не би позволил подобно поведение.
	— Почти уби мъжа. — Пенелопи усети прилив на гордост, когато Уърт продължи: — При цялата му мрачност… всичкия му егоизъм… той е добър човек. — Тя отстъпи назад и огледа облеклото на Пенелопи. — Ако ще влизате в „Ангела“ с маршова стъпка, ще трябва да използвате входа за собствениците. Само така ще можете да стигнете до главната зала. Освен това ще ви трябва палто с по-голяма качулка, за да скриете лицето си.
	Пенелопи не се бе замисляла за това. Щеше да съсипе всичко, ако първо не бе говорила с Уърт. Тя прекоси стаята и излезе в сумрачния коридор.
	— Благодаря.
	— Той ще се вбеси, когато отидете там — добави Уърт. — Моята бележка няма да е от голяма помощ в тази ситуация. — Тя млъкна за момент. — Съжалявам.
	Пенелопи й хвърли един поглед, когато стигнаха подножието на стълбището.
	— Ще ми се реванширате. Но не тази вечер. Сега просто ще ви кажа, че съобщението ви е било непълно. И смятам лично да предам останалата част.

	* * *

C>
	Скъпи М.,
	Рожденият ми ден дойде отново и този път е още по-зле от преди. Майка ми смята да даде бал по случай явяването ми в обществото и аз очевидно съм жертвеният агнец (сравнението не е особено приятно, нали?). Вече планира всичко за месец март, можеш ли да повярваш…? Сигурна съм, че няма да издържа зимата.
	Обещай ми, че ще дойдеш на събитието… Зная, че на двадесет години ти е твърде рано да посещаваш балове или да те интересува сезонът, но би било хубаво да видя приятелско лице.
@	Винаги… П.
	Имението „Нийдъм“, август 1820 г.
C$


	Без отговор.


	— Би трябвало да си у дома със съпругата си.
	Бърн не се обърна от мястото си до прозореца, който гледаше към главната зала на „Падналия ангел“.
	— Съпругата ми е прилежно завита в леглото и спи.
	И знаеше точно как изглежда Пенелопи в непорочната си бяла памучна нощница, увита в купчина одеяла, свита на една страна, с руса коса, която се спуска като вълна зад нея. Въздиша сладко в съня си и го изкушава дори във фантазиите му.
	Или още по-добре — в собственото му легло, отпусната върху кожата в очакване той да я открие.
	Седмицата, която бе изминала, откакто му бе казала да не я докосва, изглеждаше безкрайна.
	Нощта у Тотнъм бе започнала с една-единствена напълно постижима цел — да положат основите на приказката за фалшивата любов на Пенелопи и Бърн пред висшето общество. И тя смело се бе изправила сред онова гнездо на усойници и бе подкрепила думите му, симулирайки привързаност и преданост, а накрая го бе защитила по своя съвършен, възпитан начин.
	Колкото и да си повтаряше, че бе тръгнал след нея, за да убеди гостите на Тотнъм, че е запленен от новата си съпруга, дълбоко в себе си знаеше, че това не е вярно. В онзи момент изобщо не мислеше за останалите, а фактът, че е запленен… в него нямаше нищо лъжовно. Копнееше да я докосне, да бъде близо до нея.
	В секундата, в която я целуна, изгуби контрол над ситуацията — бореше се да си поеме въздух, притискаше я към себе си, мечтаеше да са някъде другаде, а не в онзи коридор, в онази къща, с онези хора. Искаше му се да убие Тотнъм, когато ги прекъсна, но един бог знае какво щеше да се случи, ако виконтът не се беше появил, тъй като Бърн сериозно обмисляше възможността да повдигне полите на съпругата си, да падне на колене и да й покаже точно къде би могло да ги отведе удоволствието. В този момент Тотнъм прочисти гърлото си, а с него и главата на Бърн.
	Тя се бе вкаменила в ръцете му и той разбра, че е повярвала на най-лошото за него. Вярваше, че всичко е било планирано заради Тотнъм… и наистина бе така, но Бърн не бе очаквал да стигне толкова далеч и никога не би й признал, че бе толкова завладян от емоцията на момента, колкото и тя.
	Затова й каза истината за споразумението с ясното съзнание, че ще й причини болка. Бе наясно, че тя ще го намрази още повече заради тази лъжа, и когато му заяви с царствен глас, че не желае повече да я докосва, той знаеше, че така е най-добре и за двама им.
	Дори когато единственото, което искаше, бе да я отведе у дома и да я накара да си вземе думите обратно.
	Чейс отново се обади:
	— Тук си всяка вечер, откакто се върна.
	— Защо това толкова те интересува?
	— Познавам жените и знам, че не обичат да бъдат пренебрегвани.
	Бърн не отговори.
	— Чух, че подготвяш пътя на една от сестрите към титлата „лейди Тотнъм“.
	Бърн присви очи.
	— Много чуваш.
	Чейс сви самодоволно рамене.
	— Имам си източници.
	Бърн отново се обърна към прозореца и намери с поглед Тотнъм, който бе до масата за пикет.
	— Неомъжените млади дами Марбъри пристигнаха в града едва днес. Това ми дава няколко дни, за да събудя интереса на виконта.
	— Значи вечерята е минала успешно?
	— Вече сънувам поканите, които започнаха да пристигат на талази на следващия ден.
	Чейс се засмя.
	— Бедният тъжен Бърн. Принуден да възстанови единственото нещо, което не желае, заради единственото, което иска. — Бърн изгледа Чейс, но не възрази. — Нали осъзнаваш, че от клуба си спечелил повече пари, отколкото някога би могъл да изхарчиш, и няма нужда да доказваш нищо с това отмъщение?
	— Не е заради парите.
	— А за какво тогава? Заради титлата? Заради начина, по който е била опетнена?
	— Титлата не ме интересува.
	— Разбира се, че те интересува. Ти си като всички останали аристократи — обсебен от вълшебната сила на титлата си, дори да я презираш. — Чейс замлъкна. — Не че това вече има значение. Ожени се за момичето и вече си поел по пътя към отмъщението. Или може би към възкресението?
	Бърн присви очи и се вгледа през червеното матирано стъкло, което изобразяваше един от пламъците на ада. Зад него се виждаше въртенето на рулетката долу.
	— Нямам планове за възкресение. Ще направя необходимото, за да съсипя Лангфорд, а когато приключа с него, ще се върна към живота си.
	— Без нея?
	— Без нея.
	_Само че я искаше._ Но и преди бе живял без нещата, които иска, и бе оцелял.
	— А как смяташ да обясниш това на въпросната дама?
	— Тя няма нужда от мен, за да води живота, който иска. Може да живее където си пожелае, както желае. На моята земя, с моите пари. С радост ще й ги предоставя. — И преди го бе казвал, повече от веднъж, но му ставаше все по-трудно да го повярва.
	— И как си го представяш? — провлачено попита Чейс. — Вие сте женени.
	— Въпреки това може да бъде щастлива.
	— Това ли искаш? Да бъде щастлива?
	Той усети изненадата в гласа на Чейс и се замисли над думите си. Определено не бе и помислял за щастието на Пенелопи в началото. Макар да знаеше, че това го превръща във възможно най-ужасния съпруг, все пак бе готов да пожертва щастието й заради отмъщението си. Въпреки това не бе чудовище, бе готов да я направи щастлива и _едновременно_ с това да съсипе Лангфорд, ако бе възможно.
	За да докаже това, щеше да изпълни молбата й да не я докосва.
	Много добре знаеше, че би било грешка да свиква да люби идеалната си девствена съпруга, тъй като тя бе от онези жени, които биха поискали нещо повече.
	Повече, отколкото той бе готов да даде.
	Затова щеше да стои възможно най-далеч от нея.
	_Дори да я желаеше повече, отколкото би могъл да опише с думи._
	— След като я принудих да се ожени за мен заради парче земя, поне бих могъл да измисля какво би я накарало да се чувства добре, когато този брак изпълни функцията си. Ще я отпратя в секундата, в която получа доказателството за падението на Лангфорд.
	— Защо?
	_Защото заслужава нещо повече._
	Той се престори на незаинтересуван.
	— Обещах й свобода. И приключение.
	Чейс се изсмя.
	— Така ли? Сигурен съм, че с удоволствие е приела. Доста време е чакала след онова първо предложение, достатъчно дълго, за да разбере, че повечето бракове не струват и хартията, върху която са написани разрешителните за тях. Значи ще удържиш на обещанието си?
	Бърн не отмести поглед от главната зала под тях.
	— Да.
	— А приключението?
	Бърн обърна глава.
	— Какво имаш предвид?
	— Според личния ми опит, когато в живота на дамите се появи възможност за вълнуващи изживявания, те могат да бъдат доста… изобретателни. Подготвен ли си за възможността тя да реши да обиколи света например? Да пръсне парите ти за нещо лекомислено? Да организира шумни балове и да скандализира _висшето общество_? Да си намери любовник?
	Последното бе изречено между другото, но Бърн знаеше, че Чейс нарочно го измъчва.
	— Може да прави каквото пожелае.
	— Значи ще й позволиш да ти сложи рога, ако поиска?
	Знаеше, че това е уловка, и не бива да се хваща на тази въдица, но въпреки това сви юмруци.
	— Ако е дискретна, това няма да е моя грижа.
	— Не я ли искаш за себе си?
	— Не. — _Лъжец._
	— Прекараното с нея време не беше задоволително, така ли? В такъв случай е най-добре някой друг да се оправя със съпругата ти.
	Бърн устоя на внезапното желание да блъсне Чейс в стената. Ненавиждаше мисълта, че друг мъж може да я докосва. Друг мъж да открива нетърпението и страстта й, които бяха по-изкусителни от карти, билярд и рулетка, взети заедно. Тя заплашваше самоконтрола му, желанията, които бе обуздал с усилие на волята, отдавна забравената му съвест.
	Той не можеше да я направи щастлива. А беше въпрос на време да го поиска.
	_Така беше най-добре._
	И за двама им.
	Вратата се отвори и Темпъл спаси Бърн от продължението на този дразнещ разговор. Впечатляващият силует на мъжа буквално затъмняваше светлината зад него. Беше събота вечер, време за редовната игра на фаро на собствениците на „Ангела“.
	Крос влезе след Темпъл, разбърквайки тесте карти, и попита изненадано:
	— Бърн ще играе ли?
	Бърн не обърна внимание на изкушението, което се надигна в гърдите му. Искаше да играе. Да потъне в простичките и ясни правила на играта. Искаше да се престори, че в живота всичко е късмет.
	Само че знаеше, че това не е вярно. Късметът не бе на негова страна от много дълго време.
	— Няма да играя.
	Тримата не очакваха той наистина да се включи, но винаги питаха. Чейс срещна погледа му.
	— Тогава остани за едно питие.
	Ако останеше, Чейс щеше да продължи да го притиска и да задава още въпроси. Но ако си тръгнеше, мисълта за Пенелопи щеше да го преследва и да го кара да се чувства като истински глупак.
	Реши да остане.
	Другите бяха заели местата си край масата на собствениците, която използваха само за тази игра, а Темпъл, Крос и Чейс бяха единствените играчи. Бърн седна на четвъртия стол. Винаги бе на масата, но никога не играеше.
	Темпъл разбърка картите и Майкъл проследи с поглед как те преминават през пръстите на едрия мъж веднъж, а после втори път, преди да полетят през масата. Дори звукът от плъзгането на гладката хартия по зеленото сукно го изкушаваше неимоверно.
	Изиграха две ръце в мълчание, преди Чейс да зададе следващия въпрос ясно и неотстъпчиво.
	— А когато тя поиска деца?
	Темпъл и Крос се поколебаха, докато разглеждаха картите си. Думите бяха толкова неочаквани, че не можеха да не проявят интерес. Крос проговори първи:
	— Кой да поиска деца?
	Чейс се прокашля.
	— Пенелопи на Бърн.
	На него не му хареса собственическото описание. А може би му хареса твърде много.
	_Деца._ Те щяха да имат нужда от нещо повече от баща в Лондон и майка в провинцията. Щяха да изискват нещо повече от детство, прекарано в сянката на един игрален дом, а ако бяха момичета, щяха да имат нужда от баща с по-добра репутация. Баща, който не унищожаваше всичко, до което се докосне. Включително майка им.
	_По дяволите!_
	— Ще поиска — настоя Чейс. — Тя е от този тип жени.
	— Ти откъде знаеш? — попита Бърн, раздразнен, че този въпрос изобщо се повдига.
	— Зная доста за въпросната дама.
	Темпъл и Крос обърнаха глави към Чейс.
	— Сериозно? — попита невярващо Темпъл.
	— Грозна ли е? — попита Крос. — Бърн каза, че не е, но това трябва да е причината да бъде тук с нас вместо у дома, където да й покаже колко приятни може да бъдат нощните занимания на маркизата на Бърн.
	Бърн се ядоса.
	— Не всички прекарваме нощите си като разгонени нерези.
	Крос още веднъж разгледа картите си.
	— Предпочитам сравнението със зайците. — Спокойните му думи накараха Темпъл да се изсмее и Крос отново погледна Чейс. — Сериозно, разкажи ни за новата лейди Бърн?
	Чейс смени една карта.
	— Не е грозна.
	Бърн стисна зъби. _Не, не беше._
	Крос се приведе напред.
	— Отегчителна ли е?
	— Доколкото знам, не. — Чейс се обърна към Бърн. — Скучна ли е?
	Бърн си спомни как Пенелопи пристъпва в снега посред нощ с фенер в ръка, преди да обяви, че е очаквала да срещне пирати, а след това си я представи гола, отпусната върху коженото покривало на леглото му. Размърда се в стола.
	— Определено не е скучна.
	Темпъл вдигна една карта.
	— Тогава какво не е наред?
	След кратка пауза Бърн обходи с поглед учудените лица на партньорите си.
	— Приличате на клюкарки, влюбени в скандала.
	Чейс вдигна вежди.
	— Ето затова ще им кажа. — Другите се приведоха напред в очакване. — Проблемът му е, че е решил да отпрати дамата.
	Темпъл вдигна поглед.
	— За колко време?
	— Завинаги.
	Крос стисна устни и се обърна към Бърн.
	— Защото е била девствена ли? Сериозно, Бърн. Не можеш да я виниш за това. Един господ знае защо, но повечето аристократи ценят това качество. Дай й малко време. Ще се научи.
	Бърн стисна зъби.
	— Тя се справи добре.
	Темпъл попита съвсем сериозно:
	— Не й ли хареса?
	Чейс се изкикоти и очите на Бърн се превърнаха в две цепнатини.
	— Това ви доставя истинско удоволствие, нали?
	— Определено.
	— Може би трябва да помолиш Уърт за съвет — предложи Крос и смени карта.
	Чейс я взе.
	— Аз с радост ще споделя личния си опит, ако желаеш.
	Темпъл се ухили.
	— Аз също.
	Това вече бе прекалено.
	— Нямам нужда от съвет, а на нея много й хареса.
	— Чух, че не на всички им е приятно първия път — каза Крос.
	— Вярно е — обади се Чейс като познавач.
	— Няма проблем дори да не й е харесало, старче — рече Темпъл. — Можеш да опиташ отново.
	— Хареса й. — Гласът на Бърн бе тих и толкова напрегнат, че имаше чувството, че може да убие следващия, който проговори.
	— Е, едно поне е сигурно — спокойно изрече Темпъл, а Бърн загърби разочарованието си от мисълта, че огромният мъж е вероятно единственият човек около масата, когото не би могъл да умъртви.
	— Кое? — попита Чейс и смени още една карта.
	— Ако тя иска деца, на някой ще му се наложи да свърши работата.
	_Ако тя иска деца, той щеше да свърши работата._
	Крос смени карта.
	— Ако си сигурен, че не е грозна, аз с радост…
	Не успя да довърши изречението, тъй като Бърн му се нахвърли и двамата паднаха на пода сред хаос от счупени столове, смях и звука на плът, която среща кости.
	Темпъл въздъхна и хвърли картите си на масата.
	— Тези игри никога не свършват според картите.
	— Мислех, че добрите игри на карти винаги приключват с кавга — каза Чейс, а Крос и Бърн се блъснаха в един стол и го събориха точно когато Джъстин влезе в стаята. Очилатият мъж не обърна внимание на мъжете, които се търкаляха по пода, а се приведе, за да прошепне нещо на Темпъл и Чейс.
	След като го изслуша, Темпъл реши да се намеси в боя. Един случаен удар се плъзна по скулата му и предизвика пиперлива ругатня, преди той да дръпне Крос далеч от Бърн. Крос извади кърпичка, за да изтрие порязването над окото си, и изгледа Бърн многозначително.
	— Ако си толкова напрегнат през първата седмица на брака си, определено трябва да вкараш тази твоя жена в леглото или да я изгониш от къщата си.
	Бърн потърка с ръка подутата си устна. Знаеше, че другият мъж е прав.
	— Имам нужда от нея. Без нея няма да получа Лангфорд.
	_А ако отново я докосна, може никога да не я пусна._
	И щеше да я унищожи точно както бе унищожил всичко ценно, което някога бе имал.
	Крос сякаш съвсем ясно бе чул мислите на Бърн, защото очите му заблестяха, макар едното бързо да се подуваше.
	— Е, това стеснява възможностите.
	— Бърн — привлече вниманието му Джъстин, — дойде бележка от Уърт.
	Бърн изпита внезапно безпокойство, когато отвори писмото от Хел Хаус и прочете няколкото набързо надраскани реда. Изпълниха го неверие и ярост, когато значението на думите достигна до съзнанието му.
	Томи Алес бе в къщата му. Със съпругата му. Щеше да го убие, ако я докоснеше.
	Всъщност така или иначе, щеше да го убие.
	Бърн изруга грубо, скочи на крака и се отправи към вратата. Бе изминал половината разстояние, когато Чейс се обади:
	— Чух, че има проблем на масата с рулетката.
	— Майната й на рулетката — изръмжа той и отвори вратата.
	— Е, имайки предвид, че съпругата ти е долу, Крос може и да изяви желание да се заеме, но…
	Бърн замръзна. Неверие и ужас се свиха на топка в стомаха му, когато видя самодоволните изражения на партньорите си. Самоконтролът му висеше на косъм. Той се отправи към прозореца, който гледаше към главната зала, и вниманието му веднага бе привлечено от забулената фигура до рулетката, изпод чието палто се показваше нежна ръка, за да постави една-единствена златна монета върху разграфеното сукно.
	— Изглежда, дамата е решила сама да се погрижи за приключението, което си й обещал — иронично се обади Чейс.
	_Не._
	Не бе възможно да е тя. Тя не би направила нещо толкова глупаво. Не би изложила на риск сестрите си.
	Нито _себе си_.
	Всичко можеше да й се случи там долу, в това свърталище на змии, заобиколена от мъже, които пиеха и залагаха твърде много… мъже, които бяха опиянени от спечеленото или твърдо решени да докажат, че има поне едно нещо, което могат да контролират, дори това да не е портфейлът им.
	Грозна ругатня се изплъзна от устните му и той се втурна към вратата.
	Чу се леко изсвирване и думите на Крос долетяха зад гърба му:
	— Ако лицето й си го бива поне наполовина, колкото куража, с радост ще те освободя от присъствието й.
	_Само през трупа му._


>	Глава 13

C>
	Скъпи М.,
	Чух какво е сторил онзи звяр Лангфорд. Ужасно е, разбира се. Никой не вярва, че е възможно той да е толкова противен… никой освен Томи и мен. А Томи… той те търси. Моля се да те намери.
	И то бързо.
@	П.
	Имението „Нийдъм“, май 1822 г.
C$


	Неизпратено.


	„Падналия ангел“ бе великолепен.
	Пенелопи никога не бе виждала толкова изумително и великолепно място, обгърнато от светлина и ярки цветове и преливащо от хора, които сключваха неприлични облози и хвърляха заровете през смях, а след това ги целуваха и проклинаха лошия си късмет.
	Тя не искаше да разкрива самоличността си, но знаеше, че ако не каже името си на портиерите, няма да я допуснат вътре, затова тихо се представи. Очите им бяха станали огромни, когато назова името на съпруга си, докато стоеше в сенките на входа и ги чакаше да решат дали да й повярват.
	Единият огромен мъж се ухили широко, почука с юмрук с размерите на чук два пъти на вътрешната врата и тя леко се открехна.
	— Дамата на Бърн. Най-добре я пусни.
	_Дамата на Бърн._
	Пенелопи потръпна при това описание — не го искаше, но в същото време не можеше да му устои. След като съпругът й, така или иначе, заемаше значителна част от мислите й, смяташе тази вечер да го използва възможно най-добре.
	Вратата се отвори докрай, за да разкрие пред погледа на Пенелопи плетеница от движения и звуци, и тя напълно забрави първоначалната си цел. Притисна палтото около тялото си, благодарна за съвета на Уърт и на огромната си качулка, която я скриваше от хората наоколо, докато ги наблюдава как размишляват над картите си, проследяват с поглед пътя на топчето в рулетката или треперят заедно със зарчето по съдбовния му път върху зеленото сукно.
	Истинско приключение в най-чистия му и първичен вид. И тя се наслаждаваше на всяка секунда.
	Нищо чудно, че Майкъл прекарваше толкова време тук — това място бе неговата богиня, красавицата с гарвановочерни коси. Не би могла да го вини. Добре бе избрал любовницата си.
	Мъже със семпли черни жакети и идеално завързани шалчета, прислужници, които обикалят цялото казино с подноси, натежали от скоч и бренди, и жени, които й бяха непознати, с щедри деколтета в ярки цветове. Всички бяха изрисувани и наконтени, с прекрасни фризури и грим и на нея й се прииска да _бъде_ на тяхно място. Да разбере, макар и само за секунда, какво е да държиш късмета в шепи. Да хвърлиш зара и да познаеш вълнението от играта.
	Въпреки това огромният и невероятно красив стъклопис на стената бе онова, което спря дъха й. Изобразяваше великолепен портрет на Луцифер с верига около глезена му, точно преди да падне в бездната. Ръката му все още стискаше скиптъра, макар и счупен надве, а в другата бе короната му. Крилете вече не можеха да го удържат и ангелът падаше право в пламъците на ада.
	Беше едновременно красиво и гротескно — идеалният фон за това лоно на греха.
	Тя сведе глава и тръгна през тълпата, харесваше й как телата й правеха път, насочваха я и тя си обеща, че ще спре при първата маса, която се появи в края на пътя й.
	Озова се пред рулетката и сърцето й подскочи едновременно от благодарност и вълнение. С тази игра бе наясно. Познаваше правилата и чистия късмет, който я ръководеше. Искаше да изпробва своя.
	Внезапно се бе почувствала истинска късметлийка.
	Срещна погледа на крупието, който вдигна вежди и махна с лопатката си над масата.
	— Господа… госпожо — изрече той сериозно. — Залозите ви, моля.
	Ръката й вече се бе пъхнала в джоба и си играеше с монетите там. Тя извади една блестяща златна лира, плъзна пръст по нея и проследи с поглед как останалите залагат. Навсякъде по зеленото сукно бяха пръснати монети, но погледът на Пенелопи бе привлечен от едно изкусително червено местенце по средата на масата.
	_Номер двадесет и три._
	— Очакваме залога на дамата.
	Тя погледна крупието в очите, след това внимателно се протегна и постави монетата, очарована от блясъка й на светлината на свещите.
	— Край на залозите.
	Колелото се завъртя и топчето препусна по своя път, а звукът от удара на слоновата кост върху стоманата бе истинско изкушение. Пенелопи се приведе напред, за да не може нищо да попречи на гледката й, и дъхът й спря.
	— Казват, че рулетката е играта на Луцифер. — Думите дойдоха иззад нея и тя не се сдържа и се обърна към гласа, като внимаваше качулката да прикрива лицето й. — Сравнението е подходящо, не мислите ли?
	Непознатият постави ръка на масата, достатъчно близо, за да я докосне. Милувката на пръстите му бе твърде бавна, за да се сбърка целта му, и тя рязко се отдръпна от неприятния допир.
	— Очарователно е — каза и опита да се отдалечи от нежелания компаньон с надеждата, че краткият отговор ще е достатъчен, за да сложи край на разговора. Тя отново насочи поглед към рулетката, която се въртеше в бляскава симфония от червено и черно.
	— Има една легенда за французин, който бил толкова погълнат от играта, толкова изкушен от нея, че продал душата си на дявола, за да научи тайните й.
	Колелото започна да забавя своя ход и Пенелопи се приведе напред. Напълно разбираше горкия французин. Мъжът до нея плъзна пръст по външната страна на ръката й и тя потръпна от неприязън.
	— А какво би изкушило вас да продадете душата си?
	Не й бе дадена възможност да отговори или да заяви на съседа си да си прибере ръцете, тъй като в този момент той бе пометен от мястото си и захвърлен на земята на няколко метра от нея. Тя се обърна към суматохата и видя Майкъл да се насочва към мъжа, който пълзеше заднешком като рак в краката на група хора, спрели в центъра на казиното, за да наблюдават развитието на драмата.
	Съпругът й се наведе и стисна шалчето на мъжа, а мускулестото му тяло й попречи да види лицето на падналия.
	— Никога повече няма да докосваш жена в този игрален дом — изръмжа Майкъл и заплашително сви юмрук.
	— По дяволите, Бърн. — Думите едва излизаха от устата на мъжа и той вдигна ръце към китките на съпруга й. — Пусни ме. Тя е само…
	Ръката на Майкъл се обви около гърлото на мъжа.
	— Довърши това изречение, Денсмор, и ми подари удоволствието да ти спра дъха — изрече тихо, за да го чуе само жертвата му. — Ако чуя или видя отново да докосваш някоя жена тук, членството няма да е единственото нещо, което ще загубиш. Разбираш ли?
	— Да.
	— Кажи го. — Майкъл изглеждаше готов да убива и Пенелопи си спомни историята на Уърт.
	— Да. Да, разбирам.
	Майкъл го блъсна обратно на земята и се обърна към Пенелопи, която инстинктивно дръпна качулката си по-напред. Той се протегна, хвана я за ръката и я дръпна в една ниша. Светлината бе твърде слаба, че да я разпознае някой, но въпреки това той пристъпи по-близо, за да я скрие от любопитни погледи.
	— А ти? — В шепота му се усещаше неприкрит гняв. — Какво, по дяволите, правиш тук?
	Тя срещна твърдо погледа му. Нямаше да му позволи да я сплаши. Време беше да изиграе ролята, която бе предвидила — маркизата, тръгнала на лов за приключения.
	— Прекарвах си добре, преди да дойдеш и да направиш сцена.
	Едно мускулче потрепна на челюстта му и хватката около китките й се стегна.
	— _Аз_ ли направих сцена? Половин Лондон е в тази зала, а ти си мислиш, че това глупаво палто може да те скрие от тях?
	Тя размърда ръце и се опита да се освободи, но той не я пусна.
	— Така и стана. Никой не ме забеляза. — Той я бутна до стената, още по-навътре в мрака. — Никой не ме _разпозна_, но _сега_, разбира се, всички се питат коя съм.
	— Вероятно вече знаят. — Той се изсмя грубо. — Аз те познах в секундата, в която те видях, глупава жено.
	_Беше я познал?_ Тя пренебрегна удоволствието, което й доставиха тези думи, и изправи рамене, готова за битка.
	Крупието на рулетката се появи на входа на нишата.
	— Бърн.
	Погледът на Майкъл би спрял и цяла армия.
	— Не сега.
	— Имайки предвид, че както сам казваш, съм била пред погледите на половин Лондон, какво е най-лошото, което би могло да ми се случи? — попита тя.
	— Да видим… — Гласът му бе пропит от сарказъм. — Би могла да бъдеш отвлечена, изнасилена, _разкрита…_
	Пенелопи замръзна.
	— И с какво се различава това от твоето поведение? — прошепна тихо, за да я чуе само той с ясното съзнание, че го предизвиква.
	Очите му блеснаха.
	— Има огромна разлика и ако не можеш да я видиш…
	— О, моля те. Не се преструвай, че те е грижа за мен или щастието ми. Клетката щеше да е същата, само тъмничарят да е друг.
	Той стисна зъби.
	— Само след три минути насаме с онова прасе Денсмор щеше да разбереш, че аз съм истински светец в сравнение с някои негодници. Казах ти да не идваш тук.
	— Внезапно открих, че вече не желая да ми казват какво да правя. — Тя си пое дълбоко въздух. Не знаеше откъде черпи смелост, но се надяваше изворът й да не пресъхне точно в този момент, тъй като той изглеждаше много, много ядосан.
	И не особено спретнат. Шалчето му бе смачкано до неузнаваемост, жакетът му се бе изкривил на раменете, а един от маншетите му бе изчезнал някъде под ръкава.
	Това не бе нормално. Не и за Майкъл.
	— Какво ти се е случило? — попита го.
	— Бърн.
	Когато крупието го повика за трети път, Майкъл най-накрая се обърна.
	— По дяволите. Какво има?
	— Дамата.
	— Какво за нея?
	Пенелопи надникна иззад Майкъл, придърпвайки качулката си напред, за да не я разпознаят. Крупието вдигна вежди и леко им се усмихна.
	— Тя спечели.
	Бърн замълча за миг и после попита:
	— Какво каза?
	— Тя спечели. — Крупието не можа да скрие изненадата си. — Номер двадесет и три. От първия път.
	Майкъл плъзна поглед към рулетката.
	— Така ли?
	Очите на Пенелопи се разшириха.
	— Спечелих ли?
	Крупието й се усмихна глупаво.
	— Да.
	— Изпрати печалбата й в апартамента. — Само след секунди Майкъл я дръпна през една добре пазена врата наблизо.
	Докато се изкачваха по тъмното стълбище, Пенелопи събираше кураж, за да се изправи отново пред него, но първо трябваше да успее да поддържа темпото му. Ръката му бе стиснала здраво нейната и той не показваше никакво желание да я пусне, докато я дърпаше по дългия коридор. После влезе в една огромна стая, която щеше да е потънала в абсолютен мрак, ако не беше светлината от казиното, която се процеждаше през стъклописа в далечния й край и превръщаше цялото помещение в мозайка от цветове.
	— Великолепно — промълви тя, без да забелязва, че той я е пуснал, за да заключи вратата зад гърба им. — Отдолу не личи, че зад стъклото има нещо.
	— Това е целта.
	— Невероятно е. — Тя се отправи към прозореца и протегна ръка, за да докосне една златна част, която представляваше къдрица от косата на Луцифер.
	— Какво правиш тук, Пенелопи?
	Тя бързо отдръпна ръката си и се обърна към него, едва го различаваше в сенките. Той сякаш се бе слял с мрака в другия край на стаята. Сърцето й ускори ритъм и тя си спомни защо се бе отправила към клуба.
	— Трябва да проведем един разговор.
	— Не можа ли да ме изчакаш да се върна в Хел Хаус?
	— Ако смятах, че изобщо някога ще се върнеш в къщата, щях да изчакам — язвително отговори тя. — Но тъй като не съм сигурна какви са плановете ти, реших, че ще е най-добре да те посетя.
	Той скръсти ръце пред широките си гърди и мускулестите му ръце изпънаха жакета.
	— Ще уволня кочияша, който те е докарал.
	— Не е възможно. Наех файтон. — Тя не успя да скрие триумфалната нотка в гласа си.
	— Ако Томи ти е помогнал по някакъв начин, ще ми бъде наистина приятно да го съсипя.
	Тя вирна брадичка.
	— Дойдохме си на въпроса.
	Той пристъпи към нея.
	— Няма да го виждаш повече.
	Не я интересуваше, че той се извисява над нея в мрака и очевидно й е ядосан. И тя му бе гневна.
	— Не съм сигурна, че ще изпълня тази заповед.
	— Ще я изпълниш. — Той я притисна към вратата. — Ако отново се срещнете, ще го унищожа. Вината ще бъде твоя.
	Точно тези думи чакаше тя.
	— Чух, че така или иначе смяташ да го съсипеш. — Той не отрече и тя усети леко разочарование. Поклати глава. — Невероятно е как продължавам да вярвам в теб. — Обърна му гръб и отново се приближи до прозореца, взирайки се в залата. — Ти си безсърдечен.
	— Най-добре е да го разбереш още сега, преди да е минало дълго време от брака ни.
	Тя рязко се обърна към него. Вбесяваше я начинът, по който той говореше за живота им. За нейния живот.
	— Може би на този фарсов брак и без това не му е отреден дълъг живот.
	Той направи крачка към нея.
	— Какво означава това?
	Тя се изсмя безрадостно.
	— Просто, че ти очевидно не даваш и пет пари за него.
	— Безценният ти Томи те е помолил да избягаш с него, нали? — Сега бе неин ред да замълчи и да го остави да вярва в каквото пожелае. Той се приближи. — Смяташ ли да го направиш, Пенелопи? Да разрушиш брака ни, своята репутация и тази на сестрите ти заради едно егоистично решение?
	Тя не се сдържа:
	— _Аз_ ли съм егоистична? — Засмя се и го подмина, отправяйки се към вратата. — От твоята уста звучи направо забавно. Ти си най-големият егоист, когото познавам, достатъчно себелюбив, за да унищожи приятелите и собствената си _съпруга_, за да постигне целите си.
	Тя протегна ръка към дръжката на вратата и ахна, когато неговата изникна от мрака и я хвана за китката.
	— Няма да си тръгнеш, докато не приключим. Докато не ми дадеш дума, че ще стоиш далеч от Томи Алес.
	Разбира се, че нямаше да тръгне с Томи, но отказваше да му достави удоволствието да го чуе.
	— Защо? Това няма ли да те улесни? Така с един удар ще получиш и отмъщението, и свободата си.
	— Ти си моя.
	Тя го заобиколи.
	— А ти си неуравновесен.
	— Възможно е, но освен това съм ти съпруг. По-добре не забравяй този факт и обета, който даде да ми се подчиняваш.
	В смеха й нямаше никакво веселие.
	— А ти даде обет да ме уважаваш. — _А двамата дадохме обет да се обичаме, но и това не стана._
	Той застина.
	— Мислиш, че съм те обидил?
	— Мисля, че го правиш всеки път, когато ме докоснеш.
	Той я пусна бързо, сякаш кожата й го бе опарила.
	— Какво означава това?
	Тя се поколеба. Не бе сигурна как спорът им внезапно се бе насочил към тема, която я караше да се чувства неудобно.
	— О, не, милейди. — Бърн почти изплю почетното обръщение и тя разбра, че го бе обидила. — Ще се наложи да ми отговориш.
	_Да. Щеше да го направи._
	— Всеки път, когато ме докоснеш или покажеш и най-слаб интерес към мен, го правиш заради собствената си полза. Заради целите си. Заради отмъщението, с което не искам да имам нищо общо. Нищо от това не е заради мен самата.
	— Така ли? — Думите бяха изпълнени със сарказъм. — Звучи интересно, имайки предвид, че изглежда, докосването ми ти доставя удоволствие.
	— Разбира се, че е така. Ти правиш всичко възможно, за да се увериш, че бих те последвала и в огъня. Използва очевидните си… — тя замълча и махна с ръка към него — умения в спалнята, за да постигнеш целите си. — Думите вече напираха, бързи и гневни. — И се справи прекрасно. Признавам, че съм впечатлена от умната ти стратегия и безукорното представяне, само че удоволствието е мимолетно, лорд Бърн, достатъчно мимолетно, за да не си струва болката от това да ме използват. — Тя хвана дръжката на вратата, нетърпелива да напусне помещението. И него. — Прости ми, че не изпитвам желание да загърбя всичко в името на обетите си, когато ти така _злоупотребяваш_ с твоите.
	— Мислиш, че с безценния ти Томи щеше да е различно?
	Тя присви очи.
	— Няма да се извинявам за това, че ме е грижа за него. Някога и ти изпитваше същото. Той бе най-старият ти приятел.
	Третият член на тяхното трио. Тя позволи на разочарованието си да проличи в тона й.
	В очите му проблесна гняв.
	— Но не беше никакъв приятел, когато трябваше да го докаже.
	Пенелопи поклати глава.
	— Мислиш, че Томи не съжалява за действията на баща си? Грешиш. Съжалява от самото начало.
	— Не достатъчно, но това ще се промени, когато приключа с него.
	— Няма да ти позволя да го нараниш.
	— Нямаш избор. Скъпият ти Томи ще бъде съсипан заедно с баща си. Преди десет години се заклех да си отмъстя и нищо няма да ми попречи. А ти ще благодариш на бога, че не си се омъжила за него, защото щеше да споделиш съдбата им.
	Очите й се присвиха.
	— Ако унищожиш Томи, кълна се, че ще съжалявам за всяка секунда от брака си с теб.
	Бърн се засмя на думите й, но звукът не бе весел.
	— Предполагам, че вече си започнала да го правиш, скъпа.
	Тя поклати глава.
	— Чуй ме. Това сбъркано отмъщение… ако продължиш с него, това ще докаже, че всичко, което си бил някога, всичко добро у теб… всичко е изчезнало.
	Той не помръдна. Дори не показа, че я е чул.
	Не го интересуваше. Нито Томи, нито тя. Не го интересуваше миналото им и от това я заболя. Не можа да възпре думите, които преливаха от сърцето й.
	— Той бе съсипан, когато те изгуби. Точно като… — Тя спря.
	— Точно като…?
	— Точно като мен. — Мразеше думите, защото носеха вълни от спомени заедно с изгарящата болка, която бе почувствала, когато чу историята за падението на Майкъл. — Липсваше му, както липсваше и на мен. И двамата се тревожехме за теб. Той те търси, опита се да те намери. _Точно както и аз._ Само че ти бе изчезнал. — Пенелопи пристъпи към него. — Мислиш, че _той_ е изоставил _теб_? Ти бе този, който си тръгна, Майкъл. Ти изостави _нас_. — Гласът й трепереше под напора на целия гняв, на тъгата и страха, които я бяха гнетили през онези месеци след изчезването на Майкъл. — Изостави _мен_. — Тя опря длани на гърдите му и го бутна с цялата сила, която й даваше гневът. — А толкова много ми липсваше.
	Той направи няколко крачки назад в смълчаната стая и Пенелопи осъзна, че е казала повече, отколкото трябва, повече, отколкото си бе представяла, че ще каже някога. Пое си дълбоко дъх и преглътна сълзите, които напираха да потекат. Нямаше да плаче. Не и заради него.
	Вместо това успя да промълви, въпреки че гърлото й бе стегнато на възел.
	— Толкова ми липсваше. И все още ми липсваш, проклет да си!
	Зачака го да каже нещо в мрака. Каквото и да е.
	Да се извини.
	Да й каже, че и тя му е липсвала.
	Измина минута. Две. И още.
	Осъзна, че той няма да проговори, завъртя се и рязко отвори вратата, но преди да направи и крачка, ръката му се стрелна над рамото й и я затвори с трясък. Тя дръпна дръжката на бравата, но силната му ръка натискаше здраво вратата.
	— Ти си звяр. Пусни ме.
	— Не. Не и докато не довършим разговора. Вече не съм онова момче.
	Пенелопи се изсмя безрадостно.
	— Знам.
	— И не съм Томи.
	— И това знам.
	Ръката му се спусна към врата й, пръстите му проследиха нежната кожа и тя знаеше, че може да почувства ускорения й пулс.
	— Мислиш, че не си ми липсвала? — Думите я накараха да замръзне. Едва дишаше от копнеж да чуе още. — Мислиш, че не ми е липсвало всичко в теб? Всичко, което ти представляваше?
	Майкъл се притисна към нея и тя усети нежния му дъх до слепоочието си. Затвори очи. Как бяха стигнали дотук, как бе станал толкова мрачен?
	— Мислиш, че не съм искал да се върна у дома? — Гласът му бе натежал от чувства. — Само че нямах дом, в който да се прибера. Там нямаше никого.
	— Грешиш — възрази тя. — Аз бях там. Аз бях там… и бях… — _Сама._ Преглътна. — _Аз_ бях там.
	— Не. — Гласът му бе рязък и дрезгав. — Лангфорд ми отне всичко. Онова момче… момчето, което ти липсва… той взе и него.
	— Може и така да е, но не го е сторил Томи. Не виждаш ли, Майкъл? Той е просто пионка в играта ти… точно като мен… като сестрите ми. Ожени се за мен, на тях ще намериш съпрузи, но ако го съсипеш… никога няма да си го простиш. Знам го.
	— Грешиш — отвърна той. — Ще спя добре. По-добре, отколкото през последните десет години.
	Пенелопи поклати глава.
	— Не е вярно. Мислиш, че отмъщението няма да ти причини болка? Смяташ, че няма да те заболи от последствията? От мисълта, че си унищожил друг човек по систематичния ужасен начин, по който е постъпил Лангфорд с теб?
	— Томи _беше_ нещастна жертва в тази война, но след днешния ден, след като ти е направил това предложение, не съм сигурен, че не си е заслужил наказанието, което съм приготвил.
	— Ще заложа срещу теб. — Думите се изплъзнаха от устата й, преди да помисли. — Назови играта и цената. Ще играя за тайната на Томи.
	Той застина.
	— Нямаш нищо, което да искам.
	Тя намрази думите и него, задето ги изрече. Имаше себе си. Имаше техния брак, бъдещето им, но нищо от това не бе ценно за него.
	В този миг тя осъзна, че Томи е прав — Майкъл винаги е бил в сърцето й, онова силно, уверено момче, което бе познавала, с което бе израснала и се бе смяла и което оплакваше доскоро. Момчето, което бе изчезнало, отстъпвайки място на този мрачен, обсебен от демоните на миналото мъж, който по свой начин бе също толкова изкусителен.
	Пенелопи изгуби желание да се бори.
	— Пусни ме.
	Той я притисна по-близо и прошепна в ухото й:
	— Ще си отмъстя. Колкото по-бързо го осъзнаеш, толкова по-лесен ще бъде бракът ни.
	Тя не отговори, мълчанието бе нейният начин да се съпротивлява.
	— Искаш да си тръгнеш? — Думите бяха сурови, а гласът му — дрезгав.
	_Не. Искам да ме помолиш да остана._
	Защо? Защо той имаше такова влияние върху нея? Тя си пое дълбоко въздух.
	— Да.
	Той вдигна ръка от вратата и отстъпи назад. Тя почти мигновено усети липсата на топлината му до тялото си.
	— Тогава върви.
	Тя не се поколеба.
	Втурна се в коридора, без да може да се отърси от мисълта, че току-що нещо се бе случило между тях. Нещо, което не можеше да се върне назад. Спря, облегна се на стената и си пое дълбоко въздух, обгърната от тъмнината и далечния шум на казиното.
	Обви ръце около тялото си и затвори очи при спомена за думите, които си бяха разменили. Бе прекарала осем години в очакване на брак, който да се основава на нещо повече от зестрата, репутацията или възпитанието й, а накрая се омъжи за човек, в чиито очи тя бе просто съвкупност от всички тези неща.
	И което бе по-лошо, точно с този мъж вярваше, че ще е различно.
	Но този мъж никога не бе съществувал. Не в него се бе превърнало момчето, което бе познавала. Момчето, което бе обичала.
	Тя въздъхна дълбоко и горчиво се изсмя в мрака.
	_Съдбата наистина бе жестока._
	— Лейди Бърн?
	Името я стресна, все още й бе толкова чуждо, и тя притисна гръб към стената, когато един висок мъж изплува от тъмнината. Той беше слаб като тръстика, със силна, квадратна челюст, а в очите му се четеше смесица от съчувствие и още нещо, което не можеше да назове, но я караше да смята, че й е по-скоро приятел, отколкото враг.
	Той се поклони едва забележимо.
	— Аз съм Крос. Нося печалбата ви.
	Той й подаде една тъмна торбичка и на Пенелопи й трябваха няколко секунди, за да разбере за какво става въпрос и да си спомни, че тази вечер бе дошла да търси вълнение, приключение и удоволствие, а си тръгваше само с разочарование в сърцето.
	Пенелопи протегна ръка и тежестта на монетите я изненада.
	Той се засмя звучно.
	— Тридесет и пет лири са доста пари. И то на рулетка? Имате голям късмет.
	— Нямам никакъв късмет. — _Поне не тази вечер._
	Сърцето й прескочи.
	— Е, може би късметът ви е започнал да проработва.
	_Едва ли._
	— Може би.
	Последва продължително мълчание, сякаш той я преценяваше, преди да кимне леко и да каже:
	— Бъдете внимателна по пътя за дома. Един крадец би могъл да си живее цяла година с тези пари. — Той се извърна и тя прехвърли торбичката в другата си ръка, за да усети тежестта й и звука на монетите в нея.
	След това го повика, преди да е успяла да размисли:
	— Господин Крос?
	Той спря и се обърна.
	— Милейди.
	— Добре ли познавате съпруга ми?
	Думите се изплъзнаха от устните й и потънаха в мрака. В продължение на миг, траял сякаш цяла вечност, Пенелопи мислеше, че няма да й отговори.
	Но той го стори.
	— Доколкото някой изобщо познава Бърн.
	Пенелопи не можа да сдържи лекия си смях при тези думи.
	— Със сигурност по-добре от мен.
	Не отговори. Нямаше нужда. После рече:
	— Има ли нещо, което искате да попитате?
	Имаше толкова въпроси, които искаше да зададе. Прекалено много.
	_Кой е той? Какво се е случило с момчето, което познавах някога? Какво го е направило толкова дистанциран? Защо не даде поне минимален шанс на този брак?_
	Не можеше да попита.
	— Не.
	Той изчака тя да промени решението си, но когато това не се случи, заяви:
	— Вие сте точно такава, каквато очаквах.
	— Какво означава това?
	— Просто, че жената, която толкова изнервя Бърн, трябва да е наистина забележителна.
	— Аз не го изнервям. Той мисли за мен само в случаите, когато бих могла да съм полезна за плановете му. — Съжали за думите си в момента, в който ги изрече. За недоволството, което се криеше зад тях.
	Крос вдигна вежди.
	— Уверявам ви, милейди, че случаят не е такъв.
	_Де да беше вярно._ Но разбира се, че не беше.
	— Явно все пак не го познавате много добре.
	Крос, изглежда, разбра, че тя няма желание да спори, и смени темата.
	— Къде е той?
	Пенелопи поклати глава.
	— Не зная. Оставих го.
	Белите му зъби проблеснаха в мрака.
	— Сигурен съм, че това страшно му е харесало.
	_Той я бе прогонил._
	— Изобщо не ме интересува как се е почувствал.
	Смехът му бе силен и прозвуча приятелски.
	— Идеална сте.
	Не се чувстваше идеална. Струваше й се, че е абсолютна глупачка.
	— Моля?
	— През всичките години, откакто познавам Бърн, не съм виждал нито една жена, която да му въздейства като вас. Никога не съм го виждал да се опитва да се съпротивлява на някоя, както прави с вас.
	— Това не е съпротивление, а липса на интерес.
	Едната червеникава вежда подскочи нагоре.
	— Лейди Бърн, това определено _не_ е липса на интерес.
	Той не знаеше нищо. Не бе видял как Майкъл я изостави, как се държеше на възможно най-голямо разстояние. Как изобщо не се интересуваше от нея.
	Не искаше да мисли за това. Не и тази вечер.
	— Бихте ли ми помогнали да извикам файтон? Искам да се прибера у дома.
	Крос поклати глава.
	— Бърн ще ме убие, ако разбере, че съм ви позволил да се приберете с файтон. Почакайте да го открия.
	— Не! — Не можа да спре вика си и сведе поглед към пода. — Не желая да го виждам.
	_Той не иска да ме вижда._
	Вече не бе сигурна кое е по-важно.
	— В такъв случай аз ще ви придружа. С мен сте в безопасност.
	Пенелопи присви очи.
	— И откъде да съм сигурна, че ми казвате истината?
	Едното ъгълче на устните му се изви нагоре.
	— Дори да оставим другите причини настрана, на Бърн би му доставило огромно удоволствие да ме разкъса на парчета, ако ви нараня.
	Тя си спомни как Майкъл без никакво усилие бе хвърлил Денсмор през казиното, как бе застанал пред заекващия граф със стиснати юмруци, а гласът му трепереше от гняв.
	Ако изобщо можеше да е сигурна в нещо, то бе, че Бърн никога не би позволил на някого да я нарани.
	Предпочиташе да го прави лично.


>	Глава 14

	Силното ляво кроше на Темпъл бе добре дошло.
	И напълно заслужено.
	То срещна челюстта на Бърн, отметна главата му назад и го изпрати към един дървен стълб в ъгъла на боксовия ринг в мазето на „Ангела“. Бърн се хвана за него, преди да се строполи на покрития с дървени стърготини под, и срещна погледа на Чейс над въжетата. След това се изправи с усилие и се обърна към спаринг-партньора си.
	Темпъл затанцува от крак на крак, докато Бърн се приближаваше.
	— Ти си глупак.
	Бърн знаеше, че е прав, но не обърна внимание на думите му и събра сили за удар, който би повалил и дъб.
	Темпъл се приведе и го избегна, след което се ухили.
	— Глупак, който не е във форма. Може би това се отнася и за подхода ти към дамите?
	Бърн пласира един бърз удар в челюстта на Темпъл и се наслади на звука от срещата между юмрука му и плътта.
	— Сега какво ще кажеш за формата ми?
	— Почти приличен удар — отвърна Темпъл с усмивка и се отдръпна наляво, за да избегне следващия удар на Бърн. — Само че жена ти си тръгна с Крос, така че не бих могъл да кажа нищо по другия въпрос.
	Бърн изруга и се хвърли към приятеля си, който бе с десетина сантиметра по-висок и поне толкова по-широк от него. Успяваше да компенсира разликата с бързина и ловкост, а тази вечер само с усилие на волята.
	Атакува без колебание. Обвитите му с плат юмруци нямаха търпение да се забият в полуголото тяло на по-едрия мъж. Първо отляво, а след това отдясно. Движенията му бяха придружени от кратките изръмжавания на Темпъл, преди приятелят му да се отдалечи от него с танцова стъпка.
	— Не го дразни, Темпъл — обади се Чейс от мястото си извън ринга, където разделяше вниманието си между двубоя и някакви шумолящи листове. — Вечерта му и без това е достатъчно трудна.
	Бог му бе свидетел, че е така. Беше я оставил да се прибере у дома и това бе най-трудното нещо, което някога бе правил.
	Единственото, което искаше всъщност, бе да я люби на пода в апартамента на фона на светлината, която се процеждаше през стъклописа и би я обляла в дъга от цветове. Искаше да й докаже, че никога не е имал намерение да я обиди.
	Самата мисъл за това го караше да се чувства като долнопробен боклук.
	Юмрукът на Темпъл попадна в челюстта му и Бърн се олюля на пети.
	— Защо не тръгна след нея? — попита Темпъл, избегна замаха на Бърн и бързо го удари в гърдите. — Отведи я в леглото. Това обикновено ги кара да се чувстват по-добре, нали?
	Бърн не можеше да каже, че точно това действие го бе довело до сегашното му затруднение.
	— Когато се сдобиеш със съпруга, можеш да даваш колкото си искаш съвети.
	— Тогава няма да ми се налага. Ти вече ще си прогонил твоята. — Темпъл отстъпи назад. — Момичето ми харесва.
	За съжаление, Майкъл изпитваше същото.
	— Дори не я познаваш.
	— Не се и налага. — Дясното кроше на Бърн би съборило някой по-дребен мъж, но за нещастие, не оказа никакъв ефект върху Темпъл. Той просто продължи: — Всеки, който като нея е в състояние да те докара до ръба, заслужава уважението ми. Дори и само с постъпката си тази вечер спечели лоялността ми. Предполагам, че Крос ще е направо влюбен в нея още преди да се е върнал.
	Целта на думите бе да го предизвикат и успяха. Бърн се хвърли към Темпъл с ръмжене, но приятелят му блокира два бързи удара, преди на свой ред да забие юмрук в стомаха му. Бърн изруга и се облегна на другия мъж. Дишаше толкова учестено, колкото и обилно се потеше в продължение на секунда, после две. Пет. Накрая Темпъл се оттласна назад и преди Бърн да има дори възможност да помръдне, едрият мъж замахна два пъти и го изпрати във въжетата с кървящ нос.
	Този път не бе достатъчно бърз, за да се удържи, и падна на колене.
	— Рундът приключи — извика Чейс и Бърн изруга свирепо докато Темпъл се приближаваше, за да му помогне да се изправи.
	— Остави — тросна се, а след това се надигна и се отправи към стола, който стоеше в ъгъла на ринга, с хвърлена зелена кърпа отгоре. — Тридесет и осем секунди — каза и отметна глава назад, притискайки плата към носа си. — Предлагам да подготвиш следващата си контраатака.
	Темпъл взе питието си от Бруно, който бе втори в йерархията след него, и отпи голяма глътка, разперил ръце върху въжетата. Върху масивните му бицепси се виеше татуировка, която покриваше почти половината от обиколката на ръката. Темпъл може и да бе роден в аристократично семейство, но сега това бе неговото кралство.
	— Какво ти каза тя, че с такъв ентусиазъм си просиш боя?
	Бърн пренебрегна въпроса. Пулсиращата болка в челюстта не успяваше да постигне целта си и да отвлече мислите му от това, което се бе случило по-рано със съпругата му. Да го накара да забрави блясъка в очите й, когато го бе обвинила, че използва тялото й, за да постигне целите си, и да не мисли как бе изправила рамене и бе защитила честта си — нещо, което той трябваше да направи вместо нея. Или искреността и сълзите в очите й, когато му бе казала, че й е липсвал.
	Мисълта, че чистата, съвършената Пенелопи си е спомняла за него и се е тревожила, бе достатъчна, за да спре дъха му.
	Защото и тя му бе липсвала.
	Бяха му нужни години, за да я забрави — години, които бяха изтрити от един-единствен изблик на честност, когато тя го бе погледнала в очите и го бе обвинила, че я е изоставил.
	Че я опозорява.
	В този момент някъде дълбоко в него се зароди чувство, което болката от боя на Темпъл не можеше да заглуши. От него се бе страхувал от самото начало на този фарс.
	_Вина._
	Тя бе права. Беше се възползвал от нея. Не се отнасяше с нея както заслужава, а тя се бе защитила със сила и гордост. Забележително.
	И дори когато се опитваше да я пусне, да я отблъсне, дори тогава знаеше, че я иска. Не се самозалъгваше с мисълта, че това желание е нещо ново. Желаеше я още в Съри, докато стоеше в мрака с фенер в ръка. А сега… чувството бе прераснало в нещо много по-сериозно. По-дълбоко. По-опасно. Сега искаше _нея_ — силната си, интелигентна, сърдечна съпруга, която с всеки изминал ден ставаше все по-изкусителна, сякаш разцъфваше и се превръщаше в нов човек, различен от жената, която бе срещнал през онази тъмна нощ в Съри.
	Вече бе женен за нея и всички божии и човешки закони повеляваха да я вземе. Да я положи някъде и да я боготвори. Да я докосва по всеки порочен начин, който би могъл да измисли.
	Да я направи своя.
	_А тя не искаше да има нищо общо с него._
	Той сви левия си юмрук и парещата болка под памучните ленти му достави удоволствие. Напомняше му за боя, който току-що бе приключил, и криеше обещание за още. Носът му бе спрял да кърви и той свали кърпата.
	Дори да не бе решила да го отблъсне днес, най-накрая това щеше да се случи, може би след като станеше твърде късно и той вече нямаше да иска да я пусне.
	— Имам нужда от някой, който да я наблюдава.
	Чейс го изгледа.
	— Защо?
	— Алес я е помолил да избяга с него, когато го хвърля в калта.
	Другите се спогледаха, след което Темпъл се обади:
	— И ти искаш да платиш на някого, за да си сигурен, че това няма да се осъществи?
	Искаше му се да вярва, че няма да се случи, че тя ще избере него. Че ще се бори за него, както се бореше за Томи.
	Един отдавна погребан спомен изскочи в съзнанието му — младата Пенелопи играе на сляпа баба със завързани очи и протегнати ръце на едно градинско увеселение. Навсякъде имаше деца, които й викаха, а тя се въртеше и се втурваше напред със смях. Той и Томи се бяха промъкнали зад нея и едновременно прошепнаха името й. Тя се завъртя към него и сложи ръце на бузите му с широка, прекрасна усмивка.
	— Майкъл — бе рекла нежно. — Хванах те.
	Бърн прокара ръце по лицето си и сведе поглед към краката си. Целият бе покрит със стърготини.
	— Мисля, че така е най-добре.
	Първите думи дойдоха от Чейс.
	— Следенето на една дама може да не се окаже най-добрият начин да я спечелиш, Бърн.
	Той се изправи.
	— Отворен съм за по-малко престъпни идеи.
	Темпъл се ухили самодоволно и каза:
	— Защо не се махнеш от ринга и не отидеш при нея? Кажи й думите, които очаква, заведи я в леглото и й напомни защо си по-добър от Алес във всичко, което има значение. — Темпъл се отпусна назад към въжетата и се оттласна, а после повтори упражнението няколко пъти в злополучна имитация на сексуален акт. — Това ще е различен вид битка, но много по-приятна.
	Бърн се намръщи, разтърси ръце и опита да се задържи на уморените си крака.
	— Откога не си спал? — попита Чейс.
	— Спя. — _Не много_.
	Направи крачка към центъра на ринга и усети как помещението леко се залюля. Темпъл не пестеше силата на ударите си. Никога. Точно това го бе направило предпочитан партньор в дните, когато искаше да постигне забрава.
	— Откога не си спал повече от час тук и там?
	— Нямам нужда от майка.
	Чейс вдигна вежди.
	— В такъв случай може би от съпруга?
	На Бърн му се прииска и Чейс да е на проклетия ринг.
	Темпъл очерта с крак линия в стърготините и звукът от движението отекна в сумрачното помещение.
	— Давай, старче. Ела да ти хвърля боя, който толкова заслужаваш. Като се прибереш у дома при маркизата си, ще имаш отчаяна нужда от грижите и съчувствието й.
	Бърн се отправи към центъра на ринга, без да обръща внимание на думите и неприятното усещане, което обхвана сърцето му при мисълта, че неговата маркиза вече няма желание да му предложи нито грижи, нито съчувствие.
	Когато след още един рунд Бърн напусна ринга, лявото му око бе почти затворено. Темпъл остана облегнат на въжетата, а Бърн взе суровото говеждо, което Бруно извади от кофата с лед до краката си, и седна до Чейс. След това се облегна назад и сложи месото върху подутото си око.
	Няколко минути по-късно Чейс наруши мълчанието.
	— Тя защо си тръгна без теб?
	Бърн въздъхна продължително.
	— Бясна ми е.
	— Винаги става така. — Темпъл започна да развива лентите плат, които бе обвил около кокалчетата си, преди да започнат боя.
	— Какво направи? — попита Чейс.
	Имаше стотина причини да е бясна, но само една бе от значение и тя просветна като светкавица в ума му, подобно на удар, нанесен от огромните юмруци на Темпъл.
	— Аз съм задник.
	Бърн очакваше да чуе мигновеното съгласие на партньорите си и когато никой не проговори, се зачуди дали не са го оставили сам. Вдигна парчето говеждо от окото си и се огледа само за да установи, че Чейс, Темпъл и Бруно го наблюдават с широко отворени очи.
	— Какво?
	Първият отговор дойде от Чейс.
	— Просто през петте години, откакто те познавам…
	— А аз от много повече — намеси се Темпъл.
	— … никога не си признавал, че си сгрешил.
	Бърн отмести поглед от Чейс към Темпъл и после обратно.
	— Майната ви. — Върна месото обратно върху окото си и се отпусна назад. — Не мога да й дам това, което иска.
	— И какво е то?
	Беше му по-лесно да говори, когато не ги гледа.
	— Нормален брак. Нормален живот.
	— И защо не? — настоя Чейс.
	— Справям се добре единствено с греха и порока, а тя е пълната противоположност на тези неща. Ще поиска повече. Ще поиска… — Думите му заглъхнаха.
	_Любов. Единственото нещо, което не можеше да й купи. Единственото, което не можеше да рискува да й даде._
	Листовете на Чейс прошумоляха.
	— А там някъде е и страхът от Алес.
	Бърн замръзна.
	— Не е страх.
	— Разбира се, че не е — леко развеселено се съгласи Чейс. — Ключът не е в това да следиш дамата, Бърн, а да й дадеш онова, което иска. Да бъдеш съпругът, когото заслужава.
	Майкъл искаше да бъде този съпруг, проклет да е. Силата и духът й бавно го унищожаваха. Не трябваше да стане така. Трябваше да бъде ясно и просто — бързо отвличане, безпроблемен брак и спокойна раздяла, която да устройва и двама им. Само че нищо при съпругата му не беше лесно или спокойно.
	Майкъл сви пръсти и усети болката в кокалчетата си.
	— Не е толкова просто.
	— С жените никога не е — продължи Чейс. — Можеш да повтаряш до припадък, че ще я зарежеш, когато приключиш с отмъщението, но няма да можеш да го направиш. Не напълно. Все още ще сте женени.
	— Освен ако не избяга с Алес — подразни го Темпъл.
	Майкъл изруга звучно.
	— Тя няма нужда от Алес, за да води живота, който иска. Аз ще й го дам. Ще й дам всичко, което пожелае.
	— Всичко? — попита Чейс и Майкъл замълча. — Вече не става дума само за земята и отмъщението ти, нали? Грижа те е за дамата.
	А не трябваше. Бе изгубил всичко, за което някога го бе грижа. Бе съсипал всичко добро, до което се бе докоснал. Чувствата му щяха да доведат до нейния край. Само че бе готов да се обзаложи, че няма мъж в Англия, който да прекара и ден със съпругата му и да не изпита нищо към нея.
	— Или поне я желае — намеси се Темпъл. — Не можеш да го виниш. Куражът й тази вечер би могъл да изкуши и светец.
	— Той _наистина_ изкуши светец — отвърна Чейс. — _Крос_ я изпрати у дома.
	Гняв изпълни Майкъл при тези думи.
	— Крос не би я докоснал.
	— Не. Не би го сторил, но не защото тя не е изкушаваща, а защото той е Крос — каза Чейс.
	— А дори и да не беше, не би я докоснал, защото е твоя — добави Темпъл.
	_Бог да му е на помощ, искаше да бъде негова._
	— Не е моя. Не мога да я имам.
	_Тя не иска да има нищо общо с мен._ Бе съсипал всяка възможност за това, както бе постъпил с всяко хубаво нещо в живота си.
	— Бърн — обади се Темпъл. — Ти _вече_ я имаш.
	Последва дълго мълчание, през което думите отекваха в помещението. Не бяха верни, разбира се. Ако я имаше, тогава защо толкова се страхуваше да се прибере у дома при нея. Ако бе негова, той нямаше да е тук, миришещ на пот и сурово месо. Ако бе негова, нямаше да го остави.
	Накрая успя да каже:
	— Женен съм за нея. Не е същото.
	— Е, поне е някакво начало. — Чейс се изправи, вдигна листовете си и добави: — Тя е твоя, купена и платена. И след като сте оковани един за друг, бог да й е на помощ, може би е време да се постараеш бракът ви да не завърши толкова ужасно, колкото започна.
	Самата мисъл… възможността тя някой ден да изпитва нещо към него и бракът им да е повече от куха обвивка, го изкушаваше повече от картите и рулетката, взети заедно.
	Предизвикваше го да се превърне в съпруга, който тя заслужава.


	На следващата сутрин Пенелопи изпрати бележка до новопристигналите обитатели на Долби Хаус, за да покани Оливия и Филипа да й правят компания през деня — първият ден, в който щеше да спре да чака съпруга си и да започне отново да живее собствения си живот.
	Щеше да отиде да се пързаля с кънки.
	Изпитваше силна нужда да прекара един следобед със сестрите си, който да й напомни, че има причина да спори с Майкъл и да се чувства недоволна, че има защо да продължава с глупавите преструвки, които прикриваха трагичния фарс на брака й и го превръщаха в нещо истинско в очите на хората.
	Имаше потребност да си припомни, че един скандал, свързан с нея, веднага щеше да засегне и тях, а Оливия и Филипа заслужаваха да получат възможност за нещо по-добро. Нещо _повече_.
	Тя стисна зъби при тази дума и всичко, което бе вложила в нея през онази съдбовна нощ, когато си бе позволила да се отдаде на приключението на брака… и на Майкъл. Тя отблъсна тази мисъл и кимна на камериерката си, която й помогна да се облече, стегна корсета, завърза всички панделки и закопча ширити и копчета.
	Пенелопи знаеше, че ще бъде подложена на щателен оглед извън стените на Хел Хаус, и внимателно се бе облякла, за да посрещне погледите на цял Лондон или поне на онази част от жителите му, които все още го обитаваха през февруари. Те щяха да я наблюдават и да търсят пукнатина в бронята на новата маркиза на Бърн.
	Жената, за която вярваха, че е откраднала сърцето на най-порочния от партньорите на „Падналия ангел“ и го бе убедила да възстанови титлата си и да заеме полагаемото му се място в обществото.
	_Жената, която той избягваше с всички сили._
	Беше избрала яркозелена вълнена рокля, която й се стори топла и жизнерадостна, подходяща за разходка, и я съчета с морскосиньото палто, с което бе облечена в нощта, когато бе пресякла земите на „Нийдъм“ и „Фалкънуел“, за да срещне Майкъл, вече Бърн, в студената мрачна нощ.
	Това би могло да се приеме като реверанс към онази нощ, към момента, в който бе пристъпила към странното си ново бъдеще с надеждата да намери нещо повече, въпреки наличието на съпруг, който не желаеше да има нищо общо с нея. Със или без него, щеше да получи приключението си, облечена в това палто.
	Обточени с кожа боне и ръкавици допълваха тоалета й. Тя се спусна по широкото централно стълбище на Хел Хаус точно навреме, дочуваше разговора на сестрите си долу. Гласовете им се издигаха и сякаш запълваха празнотата, която цареше навсякъде в дома на съпруга й.
	Вероятно трябваше да каже моя _дом_.
	Докато пресичаше бързо площадката на първия етаж, нетърпелива да стигне до сестрите си и да излезе навън, вратата на кабинета на Бърн се отвори и той се появи. В ръката му имаше някакви листове, жакетът му бе разкопчан, а бялата ленена риза бе изпъната върху широките му гърди. Той спря, когато я видя, и веднага вдигна ръце да се закопчае.
	Пенелопи застина и плъзна поглед по лицето му, забелязвайки всички нюанси на насиненото му око и неприятно изглеждащото сцепване на долната му устна. Пристъпи напред и несъзнателно вдигна ръка към нараненото му лице.
	— Какво се е случило с теб?
	Той се отдръпна от докосването й и я огледа.
	— Къде отиваш?
	Рязката промяна на темата не й остави време да прецени дали иска да чуе истината.
	— Да се пързалям. Окото ти…
	— Нищо му няма. — Той посегна ръка към него.
	— Изглежда ужасно. — Бърн повдигна вежди и тя поклати глава. — Искам да кажа… е, знаеш какво искам да кажа. Цялото е насинено.
	— Отвратително ли е?
	Пенелопи кимна веднъж.
	— Доста.
	— На това се надявах. — _Да не би да я дразнеше?_ — Благодаря за загрижеността. — Последва дълга пауза. Би решила, че Майкъл се чувства неудобно, ако не бе сигурна в противното. Накрая той рече: — Видяла си, че приех поканата за бала на Бофедърингстоун.
	Тя не се сдържа:
	— Да. Предполагам знаеш, че обикновено съпругата е тази, която приема покани за светски събития, нали?
	— Когато започнем да се справяме по-добре с тях, с удоволствие ще ти отстъпя тази задача. Бях изненадан, че изобщо са ни поканили.
	— А аз не. Лейди Б. обича скандалите повече от останалите хора. Особено когато се случват в собствената й бална зала.
	От долния етаж се чу смях и й спести отговора на въпроса му. Майкъл се приближи до перилата, за да погледне надолу към фоайето.
	— Младите дами Марбъри, предполагам?
	Пенелопи се постара да не поглежда към раната на устната му. Наистина положи усилие. Нямаше никакво значение, че опитите й се провалиха.
	— Пристигнаха в града. — Не успя да смекчи тона си, когато добави: — Със сигурност, за да сключат бързо брак…
	Бърн отново се обърна към нея.
	— Ще се пързаляте? — В думите му се усещаше изненада.
	— Не си ли спомняш, че когато бяхме деца, се пързаляхме на езерото? — Думите й се изплъзнаха, преди да успее да ги спре, и й се прииска да бе казала нещо друго… каквото и да е… нещо, което не й напомняше за онзи Майкъл, когото бе познавала някога. Когото бе разбирала.
	Сякаш бе изтрил всички спомени за нея. Мразеше начина, по който това я караше да се чувства.
	— Закъснявам. — Тя му обърна гръб и се отправи към стълбището. Не очакваше да чуе нещо от него, толкова бе добър в запазването на мълчание, че вече не смяташе, че може да говори, без да бъде подтикнат, а тя бе приключила с усилията в тази посока.
	Затова се шокира да чуе:
	— Пенелопи.
	Звукът на собственото й име я изненада и тя веднага се извърна.
	— Да?
	— Може ли да дойда с вас?
	Пенелопи примигна.
	— Моля?
	Той си пое дълбоко въздух.
	— Да се пързалям. Може ли да дойда с вас?
	Тя присви очи.
	— Защо? Смяташ, че лорд и лейди Бърн ще бъдат възнаградени с няколко реда във вестниците, ако ни видят да се пързаляме ръка за ръка на Серпентината*?
	[* Изкуствено езеро в Хайд Парк, Лондон, създадено през 1730 г. — Бел.прев.]
	Той прокара ръка през тъмните си къдрици.
	— Заслужих си го.
	Отказваше да се чувства виновна.
	— Да. Заслужи това и дори повече.
	— Бих искал да ти се реванширам.
	Очите й се разшириха. _Какво беше това?_
	Вероятно се опитваше да манипулира нея и бъдещето им, както успешно бе правил през последните няколко седмици, но този път нямаше да позволи да бъде разколебана. Нямаше да се подлъже.
	Вече знаеше. Уморена бе от болката, която обхващаше сърцето й всеки път, когато той бе наблизо. Омръзнали й бяха всички битки, игрички и лъжи. Беше изтощена от толкова разочарования.
	Не бе възможно Майкъл да смята, че едно подобно предложение би могло да компенсира всичко, което бе сторил. Овладя гласа и сърцето си и каза:
	— Не вярвам.
	Той примигна.
	— Би трябвало да го очаквам.
	След начина, по който се бяха разделили предишната вечер? Да. Би трябвало. Тя се извърна и се отправи към стълбите и сестрите си, които я чакаха долу.
	— Пенелопи.
	Тя спря, името й звучеше толкова прекрасно върху устните му. Не се сдържа и се обърна.
	— Да?
	— Какво ще ми струва да дойда с вас?
	— Какво ще ти струва ли?
	— Назови цената си. — Той замлъкна. — Един следобед със съпругата ми без мисли за минало и бъдеще. Какво ще ми струва да го получа?
	Пенелопи отвърна направо без колебание.
	— Не съсипвай Томи.
	— Винаги мислиш за другите и никога за себе си.
	— А ти винаги действаш заради собствените си интереси и никога заради чуждите.
	— Така резултатът ми харесва повече.
	Наистина бе вбесяващ. Той се приближи, гласът му бе тих и караше цялото й тяло да потръпва.
	— Какво ще ми струва да те имам за един следобед?
	Дишането й се учести. Думите му събудиха във въображението й най-различни образи, които нямаха нищо общо с пързаляне със сестрите й, а по-скоро с кожената завивка в разкошната му спалня.
	Той протегна ръка и плъзна пръст по бузата й.
	— Назови цената.
	Бог да й е на помощ, той я манипулираше с такава лекота.
	— Една седмица. — Гласът й трепереше. — Една седмица, през която Томи да е в безопасност.
	_Една седмица, през която да те убедя, че грешиш и отмъщението не е решение._
	Бърн не се съгласи веднага и тя с усилие се обърна отново към стълбището, разочарована от абсолютната си неспособност да му повлияе. Филипа я забеляза в момента, в който постави крак на най-горното стъпало.
	— Пени! — извика тя. — И лорд Бърн!
	Пенелопи погледна към Майкъл и прошепна:
	— Няма нужда да ме придружаваш. Напълно съм способна и сама да стигна до входната врата.
	— Сключихме сделка — изрече той тихо. — Една седмица.
	Успехът я замая и развълнува. Не успя да каже нищо, докато слизаха по стълбите, а после Оливия се хвърли в атака:
	— Видяхте ли „Скандални страници“ днес?
	— Боя се, че не — подразни я Пенелопи и се престори, че не забелязва колко притеснително близо зад нея е застанал Майкъл. — Каква блестяща клюка си прочела?
	— Не е клюка за нашите _уши_ — отвърна Пипа, — а е клюка за _нас…_ е, по-точно за _вас_.
	_О, не. Някой бе разбрал истината за брака им. За компрометирането й в провинцията._
	— Каква клюка?
	— Слух, според който всички в Лондон завиждат на прекрасния ви, непоносимо романтичен брак! — извика Оливия.
	Отне й секунда да осъзнае значението на думите.
	— Не знаехме, че сте се срещнали в Деня на свети Стефан, Пенелопи — каза Оливия. — Дори не знаехме, че по Коледа лорд Бърн е бил в Съри!
	Пипа срещна сериозно погледа на Пенелопи.
	— Не. Не знаехме.
	Пипа не бе глупава, но Пенелопи се насили да се усмихне.
	— Прочети го, Пипа — нареди Оливия.
	Най-младата сестра Марбъри побутна очилата нагоре на носа си и вдигна вестника.
	— „Месец февруари невинаги предоставя най-интересните клюки, но тази година разполагаме с особено сочна новина за завръщането на маркиз Бърн!“ — Тя вдигна поглед към Майкъл. — Това сте вие, милорд.
	— Предполагам, че той го знае — каза Оливия.
	Пипа не обърна внимание на сестра си и продължи:
	— „Нашите прозорливи читатели със сигурност…“ не съм сигурна, че читателите на един клюкарски вестник биха могли да бъдат „прозорливи“, не мислите ли?
	— Сериозно, Филипа, продължавай да четеш!
	— „Нашите прозорливи читатели със сигурност са чули, че маркизът си е взел съпруга.“ — Филипа погледна Пенелопи, но преди да успее да каже нещо, Оливия простена и изтръгна вестника от ръцете й.
	— Добре. Аз ще го прочета. „Чухме, че лорд и лейди Бърн са толкова обсебени един от друг, че рядко може да бъдат забелязани поотделно. И едно интригуващо допълнение! Изглежда, погледът не е единственото, което лорд Бърн не може да отлепи от съпругата си… същото важи и за ръцете и устните му! И то на публично място!“ Колко прекрасно!
	— Последното е добавка на Оливия — намеси се Пипа.
	На Пенелопи й се струваше, че ще умре от срам. На място.
	Оливия продължи:
	— „Не че бихме очаквали нещо различно от лорд Б. — съпруг или не, той си остава прелъстител! Туй, което зовем ний прелъстител, ще скандализира сладко под всяко друго име!*“
	[* Перифраза на реплика от „Ромео и Жулиета“. — Бел.прев.]
	— О, за бога! — Пенелопи завъртя очи и погледна към Майкъл, който изглеждаше… доволен. — Приемаш го за _комплимент_?
	Той я погледна невинно.
	— А не трябва ли?
	— Е — замислено добави Филипа, — всичко, базирано на Шекспир, трябва да се приема поне като _намек_ за комплимент.
	— Именно. — Майкъл възнагради Пипа с усмивка, при която Пенелопи направо изпита ревност към по-малката си сестра. — Продължавай.
	— „Достатъчно е да кажем, скъпи читатели, че сме много доволни от тази зимна приказка…“
	— Мислите ли, че това отново е препратка към Шекспир? — прекъсна я Филипа.
	— Да — отвърна Оливия.
	— Не — каза Пенелопи.
	— „… и можем само да се надяваме, че пристигането на двете дами Марбъри…“
	Филипа отново побутна очилата си и каза:
	— Това сме ние.
	— „… ще осигури достатъчно вълнение, което да ни топли през тези студени дни.“ Това не е ли най-неприличното нещо, което сте чували? — попита Оливия и Пенелопи с усилие потисна желанието си да разкъса абсурдната статия на малки парченца.
	Не й бе хрумнало, че сестрите й може да не знаят истината. _Че бракът й е една измама._
	В това имаше логика, разбира се. Колкото по-малко хора знаеха — колкото по-малко млади жени със склонност към клюки знаеха — толкова по-лесно щеше да бъде да им намерят съпрузи. Бърн плъзна ръка около кръста й. Сестрите й проследиха с поглед как топлата му ръка се обви около тялото й и спря върху извивката на ханша й, сякаш принадлежеше там.
	_Сякаш нейното място бе до него._
	Тя се отдръпна от докосването му. Може да лъжеше половината християнски свят, но нямаше да лъже сестрите си. Тя отвори уста, за да отрече написаното във вестника и да им каже истината.
	И застина.
	Бракът по любов наистина бе преструвка и Майкъл преследваше собствени цели, но и Пенелопи си имаше причина, и това бе така от самото начало. Сестрите й бяха живели в сянката на нейния скандал твърде дълго. Повече нямаше да позволи това да им пречи.
	От устата на Майкъл вече се лееха ласкателства.
	— След тази статия ще имате нужда от защита от тълпите ухажори, които със сигурност ще ви наобиколят.
	— Трябва да дойдеш с нас! — каза Оливия и Пенелопи едва се сдържа да не изпищи. Сестрите й правеха точно това, което той искаше.
	Майкъл обърна поглед към нея и тя мълчаливо му заповяда да откаже и да си спомни какво му бе казала, докато бяха горе.
	— Боя се, че не мога.
	Би трябвало да бъде доволна, но със съпруга й нещата често се обръщаха наопаки и тя откри, че е толкова приятно изненадана, че е решил да уважи желанието й, че й се иска той да се съгласи да ги придружи.
	Което бе абсурдно, разбира се. Мъжете наистина бяха дразнещи същества.
	А съпругът й държеше първенството в това отношение.
	— О, ела — настоя Оливия. — Би било чудесно да опознаем брат си.
	Пипа също се включи:
	— Наистина. Оженихте се толкова набързо… така и нямахме възможност да се опознаем както трябва.
	Пенелопи обърна поглед към сестра си. Нещо не беше наред. Пипа знаеше. Нямаше друг начин.
	Той отново поклати глава.
	— Съжалявам, дами, но се боя, че нямам кънки.
	— Ние имаме допълнителен чифт в каретата — каза Оливия. — Сега вече няма причина да не дойдеш.
	Пенелопи веднага стана подозрителна.
	— Защо носите допълнителни кънки в каретата?
	Оливия сияйно се усмихна.
	— Човек никога не знае кога може да срещне някой, с когото да иска да се пързаля.
	Пенелопи изненадано погледна Майкъл, който с усилие сдържаше усмивката си, а когато чу думите му, вдигна вежди.
	— Чудесна поговорка. Изглежда, нямам друг избор, освен да ви бъда придружител.
	— От теб може да не излезе много добър придружител, Бърн — процеди Пенелопи през зъби. — Какво стана с _прелъстителя_?
	Той й намигна. Наистина й намигна! _Кой беше този мъж?_
	— О, кой по-добре от един поправил се прелъстител би могъл да разпознае друг такъв? Освен това признавам, че ще ми бъде приятно отново да се пързалям със съпругата ми. Толкова време мина.
	_Лъжа._
	Той не помнеше, че е карал кънки с нея. На практика си го бе признал.
	Пенелопи не мислеше, че е в състояние да издържи излет с всички тях, по време на който той постоянно ще я докосва, ще се грижи за нея, ще я дразни и _изкушава_. Не и след предишната вечер, когато бе толкова силна, толкова уверена в себе си.
	Толкова сигурна какво иска.
	На дневна светлина този по-нежен, по-мил Майкъл изглеждаше много по-неустоим.
	А това бе много, много лошо.


>	Глава 15

C>
	Скъпи М.,
	Където и да си, сигурно вече си чул новината. Съсипана съм. Херцогът направи всичко възможно, за да ме спаси от унижение, но се намираме в Лондон все пак и подобно усилие е обречено на неуспех. Той се ожени след седмица — по любов, разбира се. Майка ми (напълно очаквано) не е на себе си, ридае и нарежда като цял хор оплаквачки.
	Грешно ли е да се чувствам, сякаш товар е паднал от плещите ми? Вероятно.
	Иска ми се да си тук. Щеше да знаеш какво да кажеш.
@	П.
@@	Ноември 1823 г.
	Долби Хаус, Лондон
C$


	Неизпратено.


	Пенелопи бе седнала на една дървена пейка и наблюдаваше замръзналата Серпентина, където сякаш се бе събрал половин Лондон. Необичайният зимен студ бе довел със себе си най-дебелия лед за последните десетина години и малкото езеро бе препълнено с хора, които нямаха търпение да прекарат следобеда си, карайки кънки.
	Което означаваше, че няма как да избяга от любопитните погледи на висшето общество.
	Когато групичката им слезе от каретата и се изкачи на хълма, който леко се спускаше към езерото, всички се изредиха да седнат, за да закрепят приспособленията от дърво и стомана към подметките на ботушите си. Пенелопи изчака възможно най-дълго, преди да седне. Знаеше, че пързалянето с Майкъл ще бъде истинско предизвикателство, тъй като той щеше да използва възможността да покаже на цял Лондон колко силно влюбени са двамата.
	За стотен път Пенелопи прокле абсурдния фарс, в който участваше, и проследи с поглед как сестрите й се спускат надолу по хълма, хванати за ръце, като си припомни, че положението, в което бе попаднала, служи на по-висша цел.
	Толкова бе разсеяна, че не успя да закрепи кънките на краката си и след третия неуспешен опит Майкъл захвърли своите настрана и приклекна пред нея. Преди да осъзнае намеренията му, той вече бе хванал единия й глезен. Пенелопи дръпна рязко крака си и го събори, принуждавайки го да се подпре с ръце в снега, което привлече вниманието на група млади дами, които се бяха събрали наблизо.
	— Какво си мислиш, че правиш? — прошепна тя и се приведе напред, тъй като не искаше да привлича още внимание.
	Майкъл вдигна престорено невинен поглед към нея и отвърна простичко:
	— Помагам ти с кънките.
	— Нямам нужда от помощта ти.
	— Прости ми, но изглежда имаш. — Той снижи глас, за да го чува само тя. — Нека ти помогна.
	Майкъл не го правеше заради нея, а заради всички тях, онези наблюдателни зрители, които щяха да харесат тази сцена и без съмнение, щяха да разказват до втръсване на семействата и приятелите си как маркизът на Бърн е най-загриженият, мил и прекрасен мъж, който някога е стъпвал край бреговете на езерото.
	Само че на нея _нямаше_ да й хареса.
	Сама щеше да си сложи проклетите кънки.
	— Добре съм. Благодаря. — И бързо обви приспособленията около ботушите си, пристягайки каишките, за да паснат точно. — Ето. — Тя вдигна поглед към Майкъл, който внимателно я наблюдаваше, а в очите му се бе появило нещо непознато и неопределено. — Идеално.
	Той се надигна и протегна ръка, за да й помогне да се изправи.
	— Позволи ми да направя поне това, Пенелопи — промълви и тя не можа да устои на нежните думи.
	Той я вдигна на крака и я задържа, докато възвърне равновесието си.
	— Ако добре си спомням, никога не си била толкова добра във вървенето с кънки, колкото в пързалянето с тях.
	Тя примигна и почти падна, вкопчвайки се в ръцете му, за да запази равновесие.
	— Каза, че не помниш.
	— Не — тихо отвърна той, докато я водеше надолу по хълма към езерото. — _Ти_ каза, че не помня.
	— Значи помниш.
	Едното ъгълче на устните му се изви в лека тъжна усмивка.
	— Ще се изненадаш колко неща помня.
	Имаше някаква нетипична мекота в думите му и тя стана подозрителна.
	— Защо се държиш така? Още една възможност да докажеш, че бракът ни се основава на любов?
	Нещо проблесна в погледа му и изчезна.
	— Използвам всяка възможност, за да го докажа — отвърна й меко, преди да се извърне.
	Тя проследи погледа му и откри, че Пипа и Оливия се пързалят заедно по леда. Използва всяка възможност да намери съпрузи на сестрите й.
	— Би трябвало да отида при тях — каза и се обърна, за да погледне в красивите му лешникови очи. Едва тогава осъзна колко близо бяха един до друг и как лекият наклон на хълма я бе изправил почти очи в очи с него.
	Устните му потрепнаха.
	— Бузите ти са като череши.
	Пенелопи пъхна брадичка в кожената яка около врата й.
	— Студено е — отговори отбранително.
	Той поклати глава.
	— Не се оплаквам. Мисля, че е много чаровно. Карат те да приличаш на водна нимфа.
	— Едва ли съм от този тип.
	Той вдигна ръка и прокара пръст по повдигнатата й вежда.
	— Преди никога не го правеше. Никога не си била язвителна.
	Тя се отдръпна от топлото му докосване.
	— Сигурно съм се научила от теб.
	Майкъл я изгледа продължително и сериозно, преди да се приведе, за да прошепне в ухото й:
	— Нимфите не бива да бъдат цинични, любов моя.
	Внезапно престана да й бъде толкова студено.
	Той се отдръпна назад и поклати глава.
	— Колко жалко!
	— Кое?
	Майкъл наклони глава и почти опря чело до нейното.
	— Почти съм сигурен, че се изчервяваш, но заради студа е невъзможно да позная.
	Пенелопи не можа да сдържи усмивката си. Наслаждаваше се на размяната на реплики и за един кратък миг забрави, че всичко това е фалшиво.
	— Колко жалко, че никога няма да разбереш.
	Той вдигна ръцете й към устните си и целуна всяко едно от покритите с ярешка кожа кокалчета, а на нея й се прииска да не бе слагала ръкавици.
	— Ледът ви очаква, милейди. След малко ще се присъединя към вас.
	Тя погледна през рамото му към претъпканото езеро, където сестрите й се бяха смесили с множеството и чертаеха кръгове по гладката повърхност. Внезапно й се стори, че да стои тук с него е много по-вълнуващо от всичко, което би могло да се случи на леда, само че това беше изключено.
	— Така е.
	Майкъл проследи с поглед как тя стигна до края на езерото и изчезна сред тълпата, за да намери сестрите си.
	Оливия хвана Пенелопи под ръка и каза:
	— Бърн е чудесен, Пени. Кажи ми, въодушевена ли си? — Тя въздъхна. — Аз бих била.
	Пенелопи сведе поглед към краката си, които надничаха изпод роклята и се плъзгаха по леда.
	— И така може да се опише — отговори.
	_А „раздразнена и невероятно объркана“ е другият вариант._
	Оливия демонстративно се огледа наоколо.
	— Чудя се дали познава някои от тези неженени лордове?
	Ако можеше да му се вярва, половината дължаха пари на „Ангела“.
	— Предполагам, че да.
	— Чудесно! — възкликна Оливия. — Браво, Пени. Мисля, че той ще се окаже чудесен зет! Освен това е красив, нали? О! Виждам Луиза Холбрук!
	Тя усилено започна да маха и се втурна към приятелката си, оставяйки зад себе си тихия отговор на Пенелопи:
	— Да, красив е. — Благодарна бе, че имаше поне едно нещо, за което не й се налагаше да лъже.
	Погледът й се насочи към мястото на хълма, където двамата бяха стояли само преди минути. Той беше там, застанал неподвижен, и цялото му внимание бе насочено към нея. Ръката й копнееше да му помаха, само че това щеше да е глупаво, нали?
	Наистина щеше да е глупаво.
	Още докато го обмисляше, той разреши колебанията й. Вдигна ръка и й помаха.
	Щеше да е грубо да го пренебрегне. Затова му помаха в отговор.
	Майкъл се приведе и започна да закрепя кънките си. Пенелопи леко въздъхна и с усилие се извърна, преди да е направила нещо още по-глупаво.
	— Случи се нещо.
	За момент Пенелопи помисли, че Пипа е забелязала странните им отношения. Умът й препускаше усилено, докато се обръщаше към по-малката си сестра.
	— Какво искаш да кажеш?
	— Касълтън ми направи предложение.
	Очите на Пенелопи се разшириха при тази неочаквана новина и тя изчака Пипа да обясни защо едва сега споменава предложението, след като бяха прекарали по-голямата част от сутринта заедно.
	Сестра й не каза нищо, просто се пързаляше спокойно, сякаш обсъждаха времето, а не бъдещето й, и Пенелопи не се сдържа:
	— Не звучиш много щастлива.
	Пипа не вдигна глава още няколко минути.
	— Той е граф. Изглежда достатъчно мил, няма нищо против, че мразя да танцувам, и има прекрасни коне.
	Обяснението бе простичко, сякаш тези четири характеристики бяха достатъчни за един задоволителен брак, и Пенелопи би се усмихнала, ако не беше нотката на примирение, която се усещаше в думите.
	За момент й се стори, че Пипа може би е избрала този момент да сподели за предложението, защото наоколо имаше много хора, които да гледат и слушат. Беше твърде пренаселено, за да водят задълбочен разговор.
	Въпреки това Пенелопи стисна ръката на сестра си и я накара да спре по средата на езерото. Приведе се напред и тихо каза:
	— Не е нужно да приемаш.
	— Какво значение има дали ще откажа? — отвърна Пипа с широка усмивка, сякаш говореха за някакво забавно събитие, а не за бъдещето й. За мечтите й. — Няма ли да се появи друг мъж, който да иска да получи зестрата ми? А след него още един? И още един? Докато вече нямам избор. Той знае, че съм по-умна от него, и няма нищо против да ми позволи да управлявам имотите му. И това е нещо. — Тя се обърна към Пенелопи. — Зная какво си направила.
	Пенелопи срещна интелигентния поглед на сестра си.
	— Какво искаш да кажеш?
	— Бях там в Деня на свети Стефан, Пени. Мисля, че щях да забележа завръщането на Бърн. Както и половината енория.
	Пенелопи прехапа устната си и се зачуди какво да отговори.
	— Няма нужда да ми казваш, че съм права — спаси я Пипа. — Но искам да знаеш, че осъзнавам какво си направила. И го оценявам.
	Двете се пързаляха известно време в мълчание, преди Пенелопи да каже:
	— Направих го, за да не се налага да приемеш Касълтън, Пипа. Майкъл и аз… всичко беше за твое добро. Твое и на Оливия.
	Пипа се усмихна.
	— Много мило от твоя страна, но е глупаво да се мисли, че ще сключим брак по любов. Това не се случва всеки ден. Ти би трябвало да го знаеш.
	Пенелопи преглътна буцата, която стегна гърлото й при това напомняне, че собственият й брак определено не попадаше в тази категория.
	— Хората се женят по любов. — Тя изпъна обточените си с кожа ръкавици и огледа малкото езеро. — Виж Лейтън и съпругата му.
	Очите на Пипа изглеждаха огромни зад очилата, приличаха на бухалски.
	— Това ли е най-доброто, което можеш да изтъкнеш? Един скандален брак отпреди осем години?
	_Този пример й бе най-близък._
	— Няма значение колко години са изминали. Нито колко голям е бил скандалът.
	— Разбира се, че има значение — заяви Пипа и завърза бонето под брадичката си. — Подобен скандал би накарал мама да изпадне в истерия. А всички останали бихте минали в нелегалност.
	— Не и аз — настоя Пенелопи.
	Пипа се замисли над думите й.
	— Не, не и ти. Ти самата имаш скандален съпруг.
	Пенелопи обърна очи към съпруга си, който бе застанал от другата страна на езерото, и погледът й се задържа върху синината на лицето му.
	— Той е самото въплъщение на скандала.
	Пипа се обърна към нея.
	— Каквато и да е причината за брака ти, Пени… изглежда, наистина го е грижа за теб.
	_Лондонският театър бе изгубил истински талант в негово лице._
	Не го изрече на глас. Пипа нямаше нужда да го чува.
	— Може и да се оженя за Касълтън — каза сестра й. — Татко ще се зарадва, а и повече няма да ми се налага да присъствам по време на сезона. Само си помисли колко посещения при модистката ще си спестя.
	Пенелопи се усмихна на шегата, макар да й се искаше да отвори уста и да изкрещи при тази явна несправедливост. Пипа, както и другите момичетата Марбъри, не заслужаваха брак без любов. Пенелопи също не го заслужаваше. Само че това бе висшето общество, където браковете по сметка бяха нещо нормално. Тя въздъхна и не каза нищо.
	— Не се тревожи за мен, Пени. — Филипа отново дръпна Пенелопи сред тълпата. — Ще съм добре с Касълтън. Той е достатъчно добър човек. Не мисля, че татко би му позволил да ме ухажва, ако това не бе така. — Тя се приведе по-близо. — Не се тревожи и за Оливия. Тя няма представа, че ти и лорд Бърн сте… — Замълча. — Твърде е концентрирана върху това, да си хване някой красив благородник.
	Пенелопи не намери утеха в мисълта, че вероятно е успяла да заблуди най-малката си сестра, че се е омъжила по любов. Фактът, че Оливия, „Скандални страници“ и останалата част от обществото вярваха, че Майкъл я обича и тя също е влюбена в него… само доказваше, че Пенелопи губи себе си в този фарс.
	Щом сестрите й почти не подлагаха на съмнение чувствата й към Майкъл, кой би могъл да гарантира, че тя самата няма скоро да повярва на собствените си преструвки? И къде щеше да се озове тогава?
	Отново сама.
	— Пенелопи? — Пипа я върна обратно на земята.
	Тя се насили да се усмихне. Сестра й дълго я наблюдава, сякаш виждаше повече, отколкото Пенелопи би желала, затова се извърна настрана от критичния оглед. Накрая Пипа каза:
	— Мисля да се присъединя към Оливия и Луиза. Ще дойдеш ли?
	Пенелопи поклати глава.
	— Не.
	Пипа вдигна вежди.
	— Да остана ли с теб?
	Пенелопи отново поклати глава.
	— Не, благодаря.
	По-младата сестра Марбъри се усмихна.
	— Съпруга си ли чакаш?
	Пенелопи веднага отрече и Пипа се усмихна знаещо.
	— Мисля, че го харесваш, сестричке. Въпреки волята си. В това няма нищо грешно. — Спря и после добави тихо: — Мисля, че би било доста хубаво човек да харесва съпруга си.
	Пипа изчезна, преди Пенелопи да успее да отговори. Тя, без да мисли, потърси с поглед Майкъл, но той вече не бе на хълма, където го бе видяла за последно. Огледа езерото и го забеляза в края на леда, потънал в разговор с виконт Тотнъм.
	Дълго го наблюдава, преди Майкъл да обърне поглед и почти веднага да срещне нейния. Почувства внезапна нервност и се извърна, не можеше да запази твърдостта си, когато половин Лондон стоеше между тях. Наведе брадичка в яката си и се плъзна през една групичка към далечния край на езерото, където напусна леда и заситни към един продавач на кестени, който се бе разположил на възвишението.
	Едва бе направила и крачка, когато чу бърборене наблизо.
	— Можеш ли да повярваш, че Тотнъм го оправдава? — Въпросът дойде някъде зад гърба й и Пенелопи веднага разбра, че някой обсъжда съпруга й.
	— Дори не мога да си представя как е възможно Тотнъм да познава някого като _него_.
	— Чух, че Бърн все още управлява онзи скандален клуб. Какво ти говори това?
	— Нищо добро. Бърн е порочен като греха, точно като мъжете, които посещават клуба му.
	Пенелопи устоя на желанието да се обърне и да каже на клюкарките, че е много вероятно да са ухажвани или омъжени за мъже, които биха дали лявата си ръка за възможността да залагат в „Падналия ангел“.
	— Казват, че опитва да си осигури покани за сезона и е готов да се върне в обществото. Заради _нея_.
	Пенелопи се приведе по-наблизо, тъй като поривът на вятъра й пречеше да чува.
	— Лейди Холоуей е казала на братовчедката на майка ми, че не е могъл да спре да я докосва на вечерята миналата седмица.
	— И аз чух същото… Видя ли „Скандални страници“ от тази сутрин?
	— Можеш ли да повярваш? Брак по любов? С _Пенелопи Марбъри_? Бих се заклела, че се е оженил за нея заради репутацията й, бедничката.
	— Не забравяй и „Фалкънуел“, семейното имение на Бърн…
	Вятърът отнесе следващите думи, но Пенелопи ги чу въпреки това. _Преди да го изгуби._
	— Да се чуди човек как някой порядъчен като Пенелопи Марбъри може да изпитва нещо към порочен мъж като маркиз Бърн.
	_Твърде лесно_, за ужас на Пенелопи.
	— Глупости. Само го погледни. Въпросът е как някой като него би могъл да се влюби в скучна жена като нея! Тя не можа да задържи дори студенокръвния и отегчителен Лейтън!
	Двете се изкикотиха и Пенелопи затвори очи.
	— Ужасна си! Бедната Пенелопи.
	_Боже, наистина мразеше това име._
	— Ама наистина. Порочен като дявола и два пъти по-красив… дори с това око. Какво ли се е случило?
	— Чух, че в игралния дом организират боеве. Нещо подобно на гладиаторските битки.
	Пенелопи завъртя очи. Съпругът й бе много неща, но определението „модерен гладиатор“ определено не бе в списъка.
	— Е, признавам, че не бих имала нищо против да се погрижа за раните му… — Думите преминаха във въздишка.
	Пенелопи устоя на желанието да им покаже точно какви рани може да получи човек.
	— Може би Пенелопи ще ти даде някои съвети… как да уловиш някой от другите съдружници.
	Жестокият им смях заглъхна в далечината. Пенелопи се обърна и ги проследи с поглед и стиснати юмруци, но не можа да ги разпознае в гръб. Не че щеше да направи нещо, дори да бе разбрала кои са.
	Разбира се, че темата им се струваше подходяща за клюки. Мисълта, че тя и Майкъл са се оженили по любов и бракът им е нещо повече от делово споразумение, бе достойна за присмех.
	_Мисълта, че някой като него би могъл да обича някоя като нея._
	Тя си пое дълбоко въздух и студът преодоля възела от емоции, който бе заседнал в гърлото й.
	— Лейди Бърн.
	Тя се обърна, реагирайки на името, което все още й се струваше чуждо, и видя Т. К. Уест на няколко метра от себе си. Не показваше, че е чул разговора на жените, но на Пенелопи все пак й се струваше, че бе успял.
	— Господин Уест — каза и отвърна на усмивката му. — Каква изненада!
	— Сестра ми се нуждаеше от придружител. — Той посочи група млади момичета на няколко метра от тях. — Освен това имам слабост към зимните спортове. — Предложи й ръка и посочи към продавача: — Какво ще кажете за малко кестени?
	Тя проследи погледа му, над количката се издигаше пара и замъгляваше лицето на продавача.
	— Много би ми харесало, благодаря.
	Двамата бавно се отправиха в тази посока. Пенелопи се олюляваше на кънките, но господин Уест бе достатъчно любезен да не споменава пълната й липса на координация.
	— И аз имам сестри. — Спомни си примирението на Пипа и решението й да се омъжи за Касълтън по напълно грешни причини и въпреки нежеланието си.
	— Досадни същества, не мислите ли?
	Тя се усмихна с усилие.
	— Тъй като аз самата принадлежа към тази група, ще се въздържа от отговор.
	— Имате право. — Русият мъж замълча и после добави шеговито: — Предполагам, че бракът с Бърн би направил всяка сестра в известен смисъл досадна.
	Тя се усмихна.
	— Смятайте се за късметлия, че не сте ми брат.
	Той плати на продавача и подаде торбичка печени кестени на Пенелопи. Изчака я да опита един, преди да каже:
	— Справяте се много добре.
	Тя рязко се извърна към проницателния поглед на кафявите му очи. _Той знае._ Пенелопи се постара да звучи спокойно и се престори, че не разбира думите му.
	— Цял живот съм се пързаляла.
	Той наклони глава, приемайки начина, по който тя бе избегнала истинския смисъл на коментара му.
	— Е, техниката ви показва повече умение, отколкото човек би очаквал от една дама.
	Пенелопи бе наясно, че не обсъждат пързалянето й, но дали той говореше за клюките за нея и Бърн? За фарсовия им брак? Или за нещо още по-изобличаващо?
	Тя захапа един кестен и се наслади на сладостта му, докато обмисляше отговора си.
	— Винаги се радвам, когато успея да изненадам хората около мен.
	— Представяне, изпълнено с такъв финес, изисква много голяма сила.
	Тя вдигна вежди и изгледа графа откровено.
	— Дълги години практика.
	Той й се усмихна топло.
	— Наистина, милейди. Смея да кажа, че Бърн е истински късметлия, че най-накрая сте до него. Очаквам да ви видя през сезона, вие със сигурност ще сте най-обсъжданата двойка в Лондон. Зная, че редакторите във вестника ми много се радват, че сте в града.
	Внезапно всичко й стана кристално ясно.
	— Вашите редактори.
	Той наклони глава и й се усмихна потайно.
	— „Скандални страници“ е един от моите вестници.
	— Статията днес… — Думите й заглъхнаха.
	— Ще бледнее в сравнение с онази за уменията ви на леда.
	Тя прехапа устни.
	— Колко неочаквано!
	Уест се засмя, но тя не се опитваше да бъде забавна.
	— Пенелопи умее да се пързаля, откакто пораснахме достатъчно, за да се задържаме на краката си без чужда помощ. — Думите на Майкъл я стреснаха и тя се обърна към него. Толкова бе изненадана от появата му, че загуби равновесие и полетя към разтворените му обятия, сякаш бе планирал всичко. Тя леко изписка, когато той я придърпа към себе си.
	— Което си личи от невероятната ми проява на грациозност в момента — заяви Пенелопи.
	Топлият смях на Майкъл я обгърна приятно. Тя се отдръпна назад, за да го погледне в очите.
	Той не отмести поглед, докато изричаше:
	— Това е една от многото причини да се оженя за нея. Едва ли може да ме вините, Уест.
	Пенелопи се изчерви и се обърна към издателя, който наклони глава и каза:
	— Съвсем не. Определено сте извадили късмет с брака. — Уест намигна на Пенелопи. — Тя очевидно ви е предана. — Загледа се в далечината, преди да докосне с пръсти шапката си и да се поклони леко. — Мисля, че твърде дълго оставих сестра ми сама. Лейди Бърн, за мен бе чест да ви правя компания.
	Тя направи лек реверанс.
	— Удоволствието беше мое. — Уест се отдалечи и тя отново се обърна към Майкъл и снижи гласа си: — Той знае, че бракът ни е нещо повече от любовна история.
	Майкъл се приведе напред и й отвърна със същия тон.
	— Да не би да имаш предвид нещо _по-малко_ от любовна история?
	Тя присви очи.
	— Избягваш темата.
	— Разбира се, че Уест знае — отвърна спокойно. — Той е един от най-умните мъже в Англия. Вероятно дори най-умният измежду всички и един от най-преуспелите. Въпреки това ще запази тайната ни.
	— Той е _журналист_ — напомни му тя.
	Смехът му бе звучен и искрен и го караше да изглежда още по-красив.
	— Няма нужда да го изричаш, сякаш е насекомо, което разглеждаш под лупа. — Майкъл направи пауза, за да погледне въпросния мъж, който омайваше сестра си и приятелките й. — Уест знае, че е най-добре да не публикува клюки за брака ни.
	Не му повярва. Истината за брака им щеше да предизвика невероятен скандал.
	— Откъде го познаваш?
	— Обича да залага.
	— Не ми изглежда логично най-умният мъж в Англия толкова да обича игрите на късмета.
	— Не и ако късметът е кацнал на рамото му.
	— Не изглеждаш особено разтревожен, че той е наясно.
	— Защото не съм. Зная твърде много негови тайни, за да си позволи да разпространява някои от моите.
	— Но с радост ще разпространи тайните на Томи, нали?
	Майкъл я изгледа.
	— Нека не говорим за това.
	Тя настоя.
	— Все още ли смяташ да го съсипеш?
	— Не и днес.
	— А кога?
	Майкъл въздъхна.
	— Най-рано след седмица, както обещах.
	Имаше нещо в леко примирения начин, по който го изрече, нещо, което й се искаше да може да определи. Дали бе колебание? Съжаление?
	— Майкъл…
	— Платих си за този следобед, съпруго. Стига толкова. — Бръкна в торбичката с кестени, взе един и го пъхна цял в устата си. Очите му моментално се ококориха и той си пое дълбоко въздух. — Парят!
	Болката му би трябвало да й достави удоволствие, но не бе така.
	— Ако просто ме беше помолил да ти дам един, вместо да си вземаш без да питаш, щях да те предупредя.
	Той вдигна вежди.
	— Никога не питай. Вземай каквото искаш, когато го поискаш.
	— Още едно правило на негодниците?
	Майкъл наклони глава, оценявайки остроумието й.
	— Това е част от забавлението.
	Думите я прерязаха заедно с неканения спомен за онази първа нощ, в която я бе преметнал на рамото си… Нощта, която бе променила всичко.
	Тя вирна брадичка. Нямаше да му позволи да я смути.
	— Да, установих това снощи в клуба ти, когато спечелих на рулетка.
	Майкъл вдигна вежди и Пенелопи се почувства горда от себе си. _Право в целта._
	— Това е просто шанс. Не се изискват умения.
	— Не умение, но късмет.
	Той се усмихна, никой мъж не биваше да изглежда толкова красив.
	— Хайде, съпруго. Да обиколим езерото.
	Той взе торбичката от ръцете й и я пъхна в джоба на палтото си, след което я поведе по леда.
	Тя отново се върна на предишната тема.
	— Така ли действаш? Търгуваш с тайни?
	— Само когато се налага.
	— Използваш ги като средство за постигане на целта — каза по-скоро на себе си, отколкото на него.
	— Зная, че съм отсъствал от висшето общество десет години, но това все още е Лондон, нали? Информацията все още е най-ценната стока.
	— Предполагам. — Не й харесваше колко прости са нещата в неговите очи. Колко коравосърдечен бе станал и колко лесно му се удаваше пазенето на тайни. С каква лекота ги използваше, за да наказва хората около себе си. Положи усилие да се усмихне, защото знаеше, че цял Лондон ги гледа. Мразеше този театър. — Така ли стоят нещата между теб и Лангфорд?
	Майкъл поклати глава.
	— Никакъв Лангфорд днес. Сключихме сделка.
	— Не съм дала съгласието си.
	— Фактът, че по пътя не ме изхвърли от каретата, е знак за мълчаливо съгласие — сухо каза той. — Но ако желаеш да го изразиш официално, бих могъл да приема залога ти като знак на добра воля.
	— Аз нямам залог.
	— Няма проблем. — Той се усмихна. — Можеш да използваш моя.
	Тя го изгледа.
	— Имаш предвид да ти _върна_ твоя.
	— Въпрос на изразяване.
	Пенелопи не можа да скрие леката си усмивка, докато пъхаше ръка в джоба си, за да извади монетата, която той й бе дал толкова отдавна.
	— Един следобед — каза.
	— В замяна на една седмица — съгласи се той.
	Пенелопи пусна гвинеята в протегнатата му длан и проследи с поглед как той я прибира в джоба си. След това се извърна и видя Пипа да се смее от другата страна на езерото с група млади жени.
	— Лорд Касълтън е направил предложение на Пипа.
	Майкъл не помръдна.
	— И?
	— Тя е приела.
	Майкъл не отговори. Естествено. Той не разбираше. Не би _могъл_ да разбере.
	— Те не си подхождат.
	— Толкова странно ли е това?
	_Не._ Не беше, но не бе нужно да е толкова безчувствен.
	Пенелопи започна да се пързаля по-бързо.
	— Пипа заслужава да получи шанс за нещо повече.
	— Не е било нужно да се съгласява.
	Тя го изгледа косо.
	— Изненадана съм, че го казваш. Не искаш ли тя да се омъжи възможно най-бързо?
	Майкъл отмести поглед и няколко минути се пързаля в мълчание.
	— Знаеш, че искам, но нямам интерес да я принуждавам.
	— Само мен ли имаше интерес да принудиш?
	— Пенелопи — започна Майкъл и тя се втурна още по-бързо напред, за да се отдалечи от него. Студеният вятър милваше бузите й и на нея й се прииска да може да продължи до безкрай, да се плъзне далеч от този странен живот, който бе принудена да води. Подмина една голяма група хора и той отново се озова до нея. Хвана я за ръка, за да забави темпото й. — Пенелопи, моля те.
	Може би беше заради тази молба и нежността, с която бе изречена. Или заради странния начин, по който прозвуча от неговите устни. Начинът, по който я изрече, сякаш, ако тя решеше да го пренебрегне, той щеше да й го позволи.
	Пенелопи спря и заби кънки дълбоко в леда, докато се обръщаше с лице към него.
	— Предполагаше се, че ще го спрем. — Знаеше, че думите й са твърде емоционални. — Трябваше да направим така, че животът им да е различен. Да имат бракове, които се основават на нещо повече от…
	— Нещо повече от щедра зестра.
	Тя отмести поглед при тези думи.
	— Трябваше да имат по-добър шанс от нас. Ти ми даде залога си.
	— Поне една от тях ще го получи. — Майкъл посочи към далечния край на езерото и тя проследи ръката му с поглед. Оливия и Тотнъм разговаряха, лицето й бе зачервено, а на неговото бе изписана широка усмивка. — Той има цяло състояние, а репутацията му е достатъчно безупречна, за да стане дори министър-председател някой ден. Ако се окаже, че си подхождат, това ще е невероятен успех.
	— Те са сами? — Пенелопи отново тръгна да се пързаля, но този път към тях. — Майкъл, трябва да се върнем!
	Той я улови за ръката, за да забави темпото.
	— Пенелопи, не са сами на балкона на някоя бална зала. Застанали са на брега на езерото и си говорят доста щастливо, бих казал.
	— _Sans chaperone_* — каза тя. — Говоря сериозно. Трябва да се върнем!
	[* Без придружител (фр.). — Бел.прев.]
	— Е, щом го казваш на френски, трябва да е много сериозно. — Тя не виждаше лицето му, за да е сигурна, но й се стори, че я дразни. — Всичко е съвсем открито. — Той я хвана и я насочи в друга посока, макар тя да опитваше да се отскубне. — Дължиш ми един следобед, съпруго. — Държеше я здраво и Пенелопи спря да се съпротивлява, завъртя се около нея и тя го последва, обърната с лице към него.
	След това я придърпа в прегръдките си, сякаш танцуват, и заедно изпълниха някакво подобие на валс на леда, докато накрая не се озоваха на достатъчно разстояние от останалите, за да не могат да ги чуят.
	— Всички ни наблюдават.
	— Нека гледат. — Майкъл я притисна към себе си и прошепна в ухото й: — Не помниш ли какво е усещането в онези първи минути насаме с някой ухажор, когато дъхът ти секва?
	— Не. — Тя опита да се отдръпне. — Майкъл, трябва да се върнем.
	Внезапно усети, че трябва да го направи не заради Оливия, а заради себе си. Заради собствения си здрав разум, защото да остане потънала в неговите обятия и да слуша гласа му да шепне в ухото й не се отразяваше добре на твърдостта й.
	Той бавно я завъртя в кръг.
	— Ще се върнем при тях след няколко минути. А сега отговори на въпроса ми.
	— Отговорих ти. — Опита да се освободи, но той я държеше здраво. — Това не е редно.
	— Няма да те пусна. Ако някой ни види, просто ще реши, че маркиз Бърн ухажва прекрасната си съпруга. Отговори ми.
	Само че той не я ухажваше. Не и наистина.
	_Нали?_
	— Никога не са ме ухажвали. Не и така, че да ми спре дъхът. — Не можеше да повярва, че му го признава.
	— Твоят херцог не се ли постара да те омае?
	Пенелопи не можа да сдържи смеха си.
	— Някога срещал ли си херцог Лейтън? Той не е особено склонен да омайва. — В паметта й изникна споменът за един бал, който херцогът бе спрял заради бъдещата си съпруга, и тя добави: — Поне не мен.
	— А другите?
	— Кои други?
	— Другите ухажори, Пенелопи. Със сигурност някой от тях се е постарал да…
	Тя поклати глава и се огледа наоколо, за да потърси сестрите си. Боеше се да не я видят. Филипа бе с група момичета в центъра на бляскавия лед.
	— Никой ухажор никога не ме е оставял без дъх.
	— Дори и Томи?
	_Не._ Трябваше да го каже, но не искаше. Не желаеше да предаде приятеля си. Не искаше Майкъл да знае, че за всички е била просто средство към целта… дори за Томи.
	— Мислех, че няма да обсъждаме Томи.
	— Обичаш ли го? — Гласът му бе напрегнат и тя разбра, че той няма да се откаже, докато не получи отговор.
	Вдигна рамене.
	— Той ми е скъп приятел. Разбира се, че ме е грижа за него.
	Очите му потъмняха.
	— Знаеш, че не това имах предвид.
	Пенелопи не се престори, че не го разбира. Вместо това му каза истината с ясното съзнание, че признанието й ще му даде сила, но това не я интересуваше, защото искаше поне едно нещо във връзката им да е истинско.
	— И той не ме е оставял без дъх.
	Малко дете на не повече от пет години мина покрай тях, последвано от баща си, който се извини, и усмихнатата му майка, която им направи реверанс. Пенелопи се усмихна и махна с ръка в отговор на извинението, преди да добави тихо:
	— Може би в това е проблемът. Толкова дълго чаках някой да ме остави без дъх, че пропуснах всичко останало.
	Не получи отговор и вдигна поглед към лицето му. Той наблюдаваше същото семейство, накрая я погледна сериозно и Пенелопи не можа да откъсне поглед от него, докато се въртяха в ритъма на валса. Никой от тях не се опитваше да се движи и въпреки това се въртяха. Нещо пламна във въздуха помежду им.
	— Много се радвам, че не си се омъжила за Лейтън, Томи или някой от другите жалки кандидати, Шест пенса.
	Единствено Майкъл я наричаше по този начин. Той бе измислил този глупав прякор преди цяла вечност, като я уверяваше, че за него струва повече от пени*. Някога това бяха мили думи, които винаги успяваха да я накарат да се усмихне, и сега постигнаха същия резултат.
	[* Игра на думи: „пени“ е съкращение на името й, както и монета от един пенс. — Бел.прев.]
	В тялото й плъзна топлина, последвана от въпрос, който бе много по-важен от името й.
	— Това честност ли е? Или фалшива честност? Кой си ти в момента? Истинският Майкъл? Или някакво подобие на мъжа, който мислиш, че те биха искали да бъдеш? Не ми казвай, че няма значение, защото точно сега… в този момент… има. — Гласът й омекна. — А дори не съм сигурна защо.
	— Това е самата истина.
	Може би това я превръщаше в глупачка, но тя му повярва.
	Двамата останаха дълго така. Очите му бяха изпълнени със златисти и зелени точици и я наблюдаваха толкова напрегнато, сякаш двамата бяха сами на езерото… сякаш цял Лондон не се пързаляше около тях. И тя се зачуди какво би станало, ако останалите наистина не бяха там. Ако цял Лондон нямаше значение.
	Майкъл бе толкова близо, а топлината му — толкова истинска и изкусителна, че за миг си помисли, че ще я целуне.
	_Не._
	Пенелопи се отдръпна, преди той да има възможност да го направи. Трябваше да го стори.
	_Не би могла да понесе той отново да я използва._
	Започна да вали сняг и покри периферията на раираната му шапка и раменете на идеално ушитото му палто.
	— Трябва да отида при Оливия, преди тя и Тотнъм да решат да избягат. — Млъкна за момент. — Благодаря ти за следобеда.
	Обърна се и се отдалечи, остро усещайки липсата му до себе си. Не беше честно, че така бързо успяваше да я накара да го желае толкова силно, само с една лека усмивка или мила дума. Твърде слаба бе, когато ставаше въпрос за него.
	А той бе толкова силен.
	— Пенелопи — извика след нея и тя се обърна, за да срещне погледа му. В кафявите му очи блестеше нещо опасно. — Следобедът не е свършил.
	И на Пенелопи й се стори, че дъхът й спира.


>	Глава 16

	Беше наистина странно човек да ухажва собствената си съпруга.
	Очакваше това да включва свещи, тиха спалня и известно количество прошепнати пикантни изрази, но изглежда, ухажването бе свързано със сестрите й, леко абсурдната й майка, пет от хрътките на баща й и игра на отгатване.
	Играеше подобно нещо за първи път, откакто бе напуснал Съри преди осемнадесет години.
	— Няма нужда да оставаш — тихо прошепна Пенелопи, седнала до него на дивана в салона на Долби Хаус.
	Той се облегна назад и кръстоса глезените си.
	— Обичам играта на отгатване толкова, колкото и всеки друг мъж.
	— А моят опит показва, че мъжете направо обожават салонните игри — иронично подхвърли тя. — Знаеш, че следобедът свърши.
	Това бе не особено деликатен намек, че вече му е заплатила уговореното… че времето му е изтекло. Той срещна синия й поглед.
	— Все още не е минало пладне, Шест пенса. — Той сниши глас. — По мои сметки ми остават още поне пет часа с теб… докато не падне нощта.
	Тя се изчерви и той устоя на желанието да я люби още тук… да съблече прекалено порядъчната й рокля и да я положи гола на дивана, на който бяха седнали.
	Семейството й вероятно нямаше да одобри това.
	През този ден не за първи път обмисляше да свали дрехите й, нито дори за десети. Нито за стотен.
	Нещо се бе случило на леда, нещо, за което не бе подготвен. Беше си прекарал добре.
	_Беше му приятно с Пенелопи._
	Изпита удоволствие да се пързаля с нея, да я дразни и да я наблюдава със сестрите й, всяка от които бе чаровна по свой собствен начин. През цялото време бе така изкушен да протегне ръка и да я вземе, но всеки път, когато опитваше, тя се извръщаше от него. Беше прекрасна, изпълнена със сила, вирнала брадичка. Отказваше да се примири с по-малко от това, което заслужаваше.
	Сякаш го бе приковала на място, като го остави. Толкова се гордееше с нея, когато прекоси Серпентината. Имаше нужда от целия си самоконтрол, за да не я последва и задържи там, на това място, където бракът им наистина съществуваше. Беше се насладил на усещането да я държи в обятията си, докато се пързалят, и бе направо очарован, когато му се усмихна, след като си открадна кестен от торбичката й. А когато с широко отворени очи го попита за истината, бе щастлив да й отговори искрено.
	Само че искреността му не бе достатъчна. _Беше си научила урока._
	Знаеше, че тя очаква той да откаже поканата за игра, и вероятно щеше да го стори, но установи, че не е готов да я остави. Всъщност не му харесваше мисълта изобщо някога да я оставя. И сега се бе озовал в салона и играеше на отгатване — истинска семейна идилия.
	Сестрите й нахлуха в стаята. Филипа носеше голяма купа, а след нея пристъпваше огромно кафяво куче, което притича до дивана, намести се между него и Пенелопи и се завъртя два пъти, преди да отпусне брадичката си върху бедрото на съпругата му и да опре задните си части в Майкъл. Той се размърда, та да направи място на хрътката, а Пенелопи мързеливо погали кучето по ушите.
	В гърдите му припламна ревност, когато кучето въздъхна и отпусна глава в дланта й. Прокашля се, раздразнен от това чувство на завист, и попита:
	— Колко кучета има в тази къща?
	Тя сбърчи нос замислено и изражението й го порази, напомни му за детството им и внезапно му се прииска да протегне ръка и да плъзне пръст по гънките, появили се върху полегатия склон.
	— Десет? Единадесет? — Тя сви рамене. — Честно казано, изгубих им бройката. Това е Брут.
	— Изглежда, те харесва.
	Пенелопи се усмихна.
	— Харесва му да му обръщат внимание.
	Майкъл реши, че глупаво или не, с радост би подарил дяла си в „Ангела“ в замяна на нежното, успокоително докосване на ръцете й.
	— Видяхте ли колко е _висок_ Тотнъм? И е толкова красив! — въздъхна Оливия, докато се приближаваше към стола до Майкъл. — Нямах представа, че един зет с репутация като вашата би могъл да познава такъв невероятен потенциален съпруг!
	— Оливия! — маркизата на Нийдъм и Долби сякаш бе готова да се спомине от притеснение. — Човек не обсъжда подобни неща с _лордове_.
	— Дори и със собствения си зет ли?
	— Дори и с него! — Гласът на лейди Нийдъм се покачи с няколко октави. — Мисля, че е редно да се извиниш.
	Пипа ги погледна от мястото си до голямата купа и бутна очилата на носа си.
	— Тя няма предвид, че репутацията ви е лоша, милорд, а просто, че…
	Майкъл вдигна вежди, чудейки се как точно ще завърши изречението.
	— Честно, Пипа. Той не е малоумен. Знае, че репутацията му е скандална. Обзалагам се, че това му харесва. — Оливия му се усмихна широко и Майкъл реши, че тези момичета му допадат. Поне бяха забавни.
	— Добре. Стига толкова — намеси се Пенелопи. — Ще играем ли? Оливия, ти си първа.
	Оливия се отправи към голямата камина, изглежда, нямаше нищо против да започне играта. Избра си листче от купата, прочете го и прехапа устни, докато усилено обмисляше стратегията си.
	Вместо да изиграе написаното заглавие обаче, тя вдигна поглед и каза:
	— Мислите ли, че Тотнъм ще ми купи голям годежен пръстен?
	— Сватбата на Фигаро — сухо изрече Пенелопи.
	— Да — извика Оливия. — Как позна?
	— Наистина, как ли — отвърна Пенелопи.
	— Умно момиче! — обяви маркизата.
	Майкъл не можа да се сдържи. Смехът му привлече вниманието на съпругата му и тя объркано сбърчи чело, сякаш той бе някакво странно растение, което виждаше за първи път.
	— Какво има? — попита я.
	— Нищо… просто… не се смееш често.
	Майкъл се приведе доколкото това бе възможно с кучето помежду им.
	— Не е ли прилично?
	Смехът й прозвуча като музика.
	— Не… аз… — Отново се изчерви и той бе готов да плати цяло състояние, за да разбере какво си мисли в момента. — Не.
	— Оливия — обади се Пипа. — Опитай отново.
	Сестра й бръкна още веднъж в купата, но преди това погледна право към Майкъл и обяви:
	— Винаги съм харесала рубините, лорд Бърн. Мисля, че подхождат на кожата ми. Казвам го, в случай че стане въпрос за това. С когото и да било.
	Тотнъм бе в голяма беда.
	— О, сигурна съм, че ще стане — сухо изрече Пенелопи. — Бърн и Тотнъм постоянно си говорят за бижута и тена на дамите.
	— Ще се изненадаш — сериозно се обърна той към съпругата си и тя отново се засмя. — Ще се постарая да запомня предпочитанията ви към рубините, лейди Оливия.
	Тя се усмихна.
	— Направете го.
	— Не съм сигурна, че бижутата подчертават тена — каза Пипа. — Да играем.
	— Филипа, поканихме лорд Касълтън на обяд утре — обяви маркизата. — Надявам се, че следобед двамата ще имате време за разходка в парка.
	— Би било чудесно, майко. — Това не отклони вниманието й. — Пет думи.
	— Тотнъм няма покана за обяд — нацупи се Оливия.
	— Предполага се, че не трябва да говориш, Оливия — каза Пипа. — Макар че това бяха пет думи. Браво.
	Майкъл се усмихна на остроумния отговор, но не пропусна да забележи липсата на интерес в отговора на Филипа. Тя не искаше да се омъжи за Касълтън. Не можеше да я вини, той бе идиот. Бяха му необходими само няколко часа, за да установи, че Пипа е по-умна от повечето мъже и Касълтън бе ужасен избор. Разбира се, той би бил ужасен избор за всяка жена, но за Филипа подобен брак щеше да бъде наистина пагубен.
	А Пенелопи щеше да го намрази, защото не го е предотвратил.
	Майкъл погледна съпругата си, която внимателно го наблюдаваше. Тя се приведе към него.
	— Това не ти харесва.
	Би могъл да излъже. Колкото по-бързо се оженеха Филипа и Касълтън, толкова по-скоро щеше да си отмъсти и да продължи живота си без гнева и яростта, които го гнетяха през последните десет години. Все пак нищо не се бе променило.
	Само че това не бе съвсем вярно.
	_Пенелопи._
	Той поклати глава.
	— Не, не ми харесва.
	Нещо просветна в красивите й сини очи, би могъл да се пристрасти към този пламък. Надежда. Щастие. Той бе причината и това го караше да се чувства десет пъти повече мъж.
	— Ще го предотвратиш ли?
	Поколеба се. Щеше ли да го предотврати? _Това би направило Пенелопи щастлива._
	Но на каква цена?
	Филипа се обърна към тях и му спести отговора.
	— О, за бога! Виждате ли това?
	Той не бе забелязал, но Оливия последователно изобразяваше удари с камшик, присвито лице, здраво затворени очи и оголени зъби, а пръстите й бяха разперени от двете страни на устата.
	— Да уловиш сепия! Да удариш с камшик слънцето! — провикна се маркизата и разсмя всички останали.
	— Бих искала да прочета пиесата „Да уловиш сепия“ — обади се Филипа през смях и се обърна към Пенелопи. — Пени, помощта ти ще ни е от полза.
	Пенелопи се взря продължително в Оливия и на Майкъл му бе трудно да откъсне поглед от нея, запленен от концентрацията й. Зачуди се какво ли би било усещането да си център на такова внимание. На такова задоволство. Ревността отново се събуди и той смъмри сам себе си. Никой възрастен мъж не биваше да ревнува от кучета и сестри.
	— Укротяване на опърничавата.
	Оливия спря.
	— Да. Благодаря ти, Пен. Започвах да се чувствам глупаво.
	— Не мога да си представя защо — сухо й каза Пипа. — Не мисля, че опърничавите хора са слепи, Оливия — прозвуча иронично точно от нейната уста.
	— О, за бога. Да видим дали ще се справиш по-добре. Кой е на ред?
	— Пени. Тя позна.
	Пенелопи се изправи, приглади полите си и Майкъл проследи с поглед как отива до импровизираната сцена, избира листче и го разгъва. Замисли се за момент над написаното, преди да я осени идея и лицето й да светне. Той се размърда на мястото си, внезапно се почувства неудобно и му се прииска бързо да я изведе от стаята, от тази къща и да я заведе в леглото си у дома.
	Само че играта бе започнала и щеше да му се наложи да почака.
	Тя вдигна два пръста и той си представи какво би било да ги усети по брадичката, върху устните и бузите си.
	— Две думи!
	Тя застина на място, поздрави официално сестрите си и започна да марширува в кръг по сцената. Гърдите й опъваха деколтето на роклята. Той се приведе напред, облегна лакти на коленете си и се загледа, очарован от гледката.
	— Маршируване!
	— Войници!
	Тя им махна окуражително с ръце.
	— Наполеон!
	Пенелопи имитира стреляне с пушка и вниманието му бе привлечено от местенцето, където се събираха рамото и вратът й — извивка, която копнееше да целуне… Местенце, което би целувал в друго време и на друго място, ако бяха женени и той бе различен мъж.
	Ако бе мъж, когото тя би могла да обича. Ако за брака им имаше и друга причина освен отмъщението.
	_Не ме докосвай._ Съзнанието му нашепваше омразните думи. Мразеше всичко, което те представляват — мнението й за него и за начина, по който се бе отнасял с нея.
	_Начинът, по който се държеше и сега._
	— Лов!
	— Татко!
	— Татко е на лов за Наполеон! — Глупавото предположение на Оливия накара Пенелопи да избухне в смях. Тя поклати глава и посочи към себе си. — Татко е на лов за теб!
	Пипа погледна към Оливия.
	— Защо, за бога, нещо подобно ще бъде в купата с листчета?
	— Не зная. Веднъж ми се падна _перуката на леля Хестър_.
	— Аз го сложих вътре! — разсмя се Пипа.
	Пенелопи се прокашля.
	— Да. Извинявай, Пен. Какво показваше? — извини се Пипа.
	Пенелопи посочи себе си.
	— Дама?
	— Жена?
	_Съпруга. Неговата съпруга._
	— Момиче?
	— Дъщеря?
	— Маркиза! — Маркизата на Нийдъм и Долби направи първото си предположение с такова силно въодушевление, че Майкъл реши, че може да падне от мястото си.
	Пенелопи въздъхна и завъртя очи, преди да срещне погледа му, след това вдигна вежди, сякаш за да помоли за помощ.
	Нещо, което много приличаше на гордост, пламна в гърдите му при тази молба, при мисълта, че би се обърнала към него за помощ. Искаше да бъде мъжът, към когото тя се обръща, искаше да й помогне.
	_За бога, Бърн, това е просто игра на отгатване._
	— Пенелопи — каза той.
	Очите й светнаха и тя го посочи с пръст.
	— Пенелопи? Ти си част от указанието? — Оливия изглеждаше скептична. Пенелопи отново започна да жестикулира. — Шиене?
	Тя се засмя и посочи Оливия, след това имитира вадене на конец от бродерия.
	— Разшиване?
	Отново посочи Оливия, а след това себе си и пак имитира шиене и разшиване, преди да погледне към Пипа, очевидно очакваше сестра й да се досети.
	Майкъл не искаше Пипа да спечели. Искаше той самият да победи, да я впечатли.
	— Одисей — каза.
	Усмивката на Пенелопи бе широка и красива и тя плесна с ръце и започна триумфално да скача наоколо, след това имитира стрелба с пушка и започна да марширува. Накрая се завъртя и посочи направо към Майкъл. Цялото й внимание бе приковано към него и той се чувстваше като герой, когато отгатна:
	— Троянската война.
	— Да! — обяви Пенелопи и въздъхна силно. — Добра работа, Майкъл.
	Той не можа да сдържи перченето си.
	— Наистина добра, нали?
	— Не разбирам — рече Оливия. — Какво общо има шиенето и разшиването на Пенелопи с Троянската война?
	— Пенелопа е била съпруга на Одисей — обясни Филипа. — Той я оставил и тя непрестанно седяла на стана си, цял ден тъчела, а нощем разваляла всичко изтъкано. С години.
	— Защо, за бога, някой би правил подобно нещо? — Оливия сбърчи нос и си избра бонбон от един поднос наблизо. — Години? Сериозно?
	— Чакала го е да се прибере у дома. — Пенелопи срещна погледа на Майкъл. В очите й се таеше нещо и на него му се стори, че тя не говори само за древногръцкия мит. Дали го чакаше нощем? Беше му казала да не я докосва… беше го отблъснала… но ако отидеше при нея тази вечер, дали щеше да го приеме? Щеше ли да последва примера на съименничката си?
	— Надявам се, че имаш по-интересни занимания, докато чакаш Майкъл да се прибере у дома, Пени — пошегува се Оливия.
	Пенелопи се усмихна, но погледът й не му хареса, там се криеше нещо, което приличаше на тъга. Той обвини себе си за това. Преди да го срещне, е била по-щастлива. Усмихвала се е, смеела се е и се е забавлявала със сестрите си, без нищо да й напомня за нещастната й съдба.
	Майкъл се изправи да я посрещне, докато се приближаваше към дивана.
	— Аз никога не бих оставил моята Пенелопи с години — каза той. — Твърде много ще се страхувам да не я открадне някой. — Майка й въздъхна силно, а новите му сестри се засмяха. Той вдигна едната ръка на Пенелопи и леко я целуна. — Освен това Пенелопа и Одисей никога не са ми били любимци. Предпочитам Персефона и Хадес.
	Пенелопи му се усмихна и стаята изведнъж стана много по-топла.
	— Мислиш, че са били по-щастливи ли? — попита иронично.
	Той отвърна на усмивката й и изпита истинско удоволствие, докато снижаваше гласа си.
	— Мисля, че шест месеца наслада са за предпочитане пред двадесет години глад.
	Пенелопи се изчерви и той едва се сдържа да не я целуне насред салона, загърбвайки всякаква порядъчност и дамска деликатност.
	Оливия пропусна размяната на реплики и заяви:
	— Лорд Бърн, ваш ред е.
	Той не отдели поглед от съпругата си.
	— Боя се, че става късно. Струва ми се, че трябва да отведа съпругата ми у дома.
	Лейди Нийдъм се изправи на крака с лек вик, събаряйки малкото куче от скута си.
	— О, останете още малко. Толкова ни е приятно.
	Той погледна към Пенелопи. Искаше му се да я отведе в своя подземен свят, но оставяше решението в нейните ръце. Тя се обърна към майка си:
	— Лорд Бърн е прав. — Думите й го въодушевиха. — Следобедът беше дълъг. Бих искала да се прибера у дома.
	_С него._
	Изпита триумф, но успя да се въздържи да я хвърли на рамо и да я изнесе от салона. Тази вечер щеше да му позволи да я докосне. Щеше да му позволи да я ухажва.
	Беше сигурен в това.
	Утрешният ден бе под въпрос, но тази вечер… тази вечер щеше да бъде негова.
	Дори да не я заслужаваше.


	Влюбваше се в съпруга си.
	Внезапното прозрение я осени, докато той й помагаше да се качи в каретата и след това почука два пъти по покрива, настанявайки се до нея.
	Влюбваше се в онази част от него, която се пързаляше на кънки, играеше на отгатване, шегуваше се с нея и й се усмихваше, сякаш е единствената жена на света. Влюбваше се в добротата, която се криеше под външната му обвивка.
	А някъде вътре в нея имаше тъмна и притихнала страна, която се влюбваше и в останалата част от него. Не знаеше как би се справила с това да го обича.
	Тя потръпна.
	— Студено ли ти е? — попита той и веднага взе едно одеяло, за да я завие.
	— Да — излъга тя и притисна вълнената завивка към себе си, опитвайки се да не забравя, че този мъж — нежният и внимателен мъж, който се грижеше за нея — бе само една малка част от съпруга й.
	_Онази част, която обичаше._
	— Скоро ще пристигнем у дома. — Той се приближи и обви ръка около раменете й, истински обръч от топла стомана. Обичаше да я докосва. — Хареса ли ти следобедът?
	Думите прозвучаха като обещание и тя се изчерви, въпреки че се стараеше да се държи на разстояние от него и чувствата, които събуждаше в нея.
	— Да. Игрите на отгатване със сестрите ми винаги са забавни.
	— Сестрите ти много ми харесват. — Думите отекнаха тихо в мрака. — Радвам се, че участвах в играта.
	— Мисля, че и те са доволни, че имат брат, когото харесват — каза Пенелопи, мислейки за съпрузите на другите си сестри. — Мъжете на Виктория и Валери са по-малко… — Тя се поколеба.
	— Красиви?
	Не можа да сдържи усмивката си.
	— Това също, но щях да кажа…
	— Чаровни?
	— И това, но…
	— Абсолютно завладяващи?
	Тя вдигна вежди.
	— Ти абсолютно завладяващ ли си?
	Майкъл се престори на обиден.
	— Не си ли го забелязала?
	Всъщност го знаеше и това я плашеше, не че би му го признала.
	— Не, но виждам, че си безкрайно по-скромен от тях.
	Сега бе негов ред да се засмее.
	— Явно са наистина трудни за общуване.
	Тя се ухили.
	— Добре е, че си знаеш границите.
	Отново настъпи тишина и Пенелопи се изненада, когато той я наруши.
	— Беше ми приятно да играя. Сякаш бях част от семейството.
	Думите бяха толкова неочаквани и искрени, че очите на Пенелопи се изпълниха със сълзи. Тя премигна, за да ги спре, и каза простичко:
	— Ние сме женени.
	Майкъл потърси погледа й в мрака.
	— Само това ли е необходимо? Размяна на обети пред викарий Комптън и се ражда ново семейство? — Тя не отговори и той добави: — Иска ми се да е така.
	Пенелопи опита да се пошегува.
	— Добре дошъл сте да споделите сестрите ми с мен, милорд. Сигурна съм, че и на двете ще им бъде приятно да им бъдете брат… особено като се има предвид приятелството ви с лорд Тотнъм и… — Тя спря.
	— И?
	Пое си дълбоко дъх и продължи:
	— И способността ви да предпазите Пипа от това, да се превърне в лейди Касълтън.
	Майкъл въздъхна и се облегна назад.
	— Пенелопи… не е толкова лесно.
	Тя застина, отдръпна се от прегръдката му и веднага усети студа, който я обгърна.
	— Имаш предвид, че не е в твой интерес.
	— Не. Не е в мой интерес.
	— Защо е толкова важно да се омъжат бързо? — Той се поколеба и тя продължи: — Опитах се да разбера, Майкъл… но не успявам. Как едното нещо е свързано с другото? Ти вече имаш доказателство, че Томи е незаконороден… — Тя внезапно разбра. — Не го притежаваш, нали?
	Той не отмести поглед, но нито един от двамата не проговори. Умът й се въртеше в кръг, опитвайки се да проумее каква е уговорката, кои са участниците и каква е логиката на всичко това.
	— Не е у теб, баща ми го притежава. И ти ще му се отплатиш пребогато под формата на бракове за дъщерите му. Любимата му стока.
	— Пенелопи. — Майкъл се приведе към нея.
	Тя се притисна към вратата на каретата, нямаше как да се отдалечи повече.
	— Отричаш ли?
	Той замръзна.
	— Не.
	— Така значи — горчиво каза тя, реалността сякаш внезапно бе навлязла в тясното пространство на каретата и заплашваше да я задуши. — Баща ми и съпругът ми заговорничат, за да управляват моя живот и този на сестрите ми. Нищо ново. Това е изборът, нали? Репутацията на сестрите ми или тази на приятеля ми? Едното или другото?
	— В началото наистина бе въпрос на избор — призна той, — но сега… Няма да позволя сестрите ти да бъдат съсипани, Пенелопи.
	Тя вдигна вежди.
	— Прости ми, ако не ти вярвам, милорд, имайки предвид колко често си заплашвал точно техните репутации, откакто се срещнахме за първи път.
	— Приключих със заплахите. Искам да са щастливи. Искам ти да си щастлива.
	_Той можеше да я направи щастлива._ Мисълта я прониза и тя не се усъмни в истинността й. Изобщо. Той бе целеустремен човек и ако решеше да й подари цял живот, изпълнен с щастие, щеше да успее, но това не бе включено в менюто.
	— Но повече искаш да си отмъстиш.
	— Искам и двете. Искам всичко.
	Пенелопи му обърна гръб и раздразнено заговори, загледана в улицата, която се виждаше през прозореца.
	— О, Майкъл, защо си мислиш, че би могъл да имаш всичко?
	Пътуването продължи в мълчание, а когато сякаш след цяла вечност каретата спря, Майкъл слезе и се обърна, за да й помогне. Застанал сред сенките на каретата с протегната ръка, той й напомни за онази нощ във „Фалкънуел“, когато й бе предложил приключения, ръката и името си и тя бе приела с мисълта, че той все още е онова момче, което бе познавала някога.
	Само че не беше. От онова момче не бе останало нищо… Той вече бе мъж с две лица — нежният закрилник и злият отмъстител. Той бе нейният съпруг.
	И бог да й е на помощ, тя го обичаше.
	През всички онези години бе чакала този момент, това откровение. Сигурна бе, че то ще промени живота й, ще накара цветята да цъфтят, а птиците да пеят тържествено.
	Но тази любов не носеше еуфория, а болка.
	Тя слезе от каретата сама, пренебрегвайки силната му ръка, изкачи се по стълбите и влезе във фоайето на градската къща, където не се виждаше жива душа. Той я последва, но тя не се поколеба и се отправи директно към стълбището.
	— Пенелопи — извика Майкъл, застанал в подножието, и тя затвори очи. Звукът на името й, произнесено от неговите устни, й причиняваше болка.
	Не спря.
	Той бавно я последва по стълбите и през дългия мрачен коридор към спалнята й. Пенелопи остави вратата отворена след себе си, знаеше, че той ще намери начин да влезе, дори да я бе заключила. Майкъл я затвори, а тя се отправи към тоалетката, като по пътя свали ръкавиците си и внимателно ги остави на един стол.
	— Пенелопи! — В гласа му се усещаше твърдост, която изисква подчинение.
	Е, тя бе приключила с подчинението.
	— Погледни ме, моля те.
	Тя не се поколеба. Не отговори.
	— Пенелопи. — Майкъл замлъкна и тя видя крадешком, че прокарва ръце през косата си, оставяйки я в прекрасен безпорядък… толкова красиво, макар и абсолютно нетипично за него. — Цели десет години живея с тази мисъл. Отмъщение. Възмездие. Това ме водеше, даваше ми сили.
	Тя не се обърна. Не можеше. Не искаше той да види колко е развълнувана. Колко й се иска да пищи и плаче и да му каже, че в живота има нещо повече… в _него_ самия има нещо повече… от тази ужасна цел, която си бе поставил.
	Той нямаше да я чуе.
	— Грешиш — каза му и се отправи към умивалника до прозореца. — Това те е отровило.
	— Може би.
	Пенелопи наля хладната чиста вода в купата и потопи ръцете си, които изглеждаха бледи и треперещи на фона на порцелана. Изрече следващите си думи, взирайки се в ръцете си, които й се струваха чужди.
	— Знаеш, че няма да се получи, нали? — Той не отговори и тя продължи: — Знаеш, че когато приключиш със скъпоценното си отмъщение, ще се появи нещо друго. Сега е „Фалкънуел“, Лангфорд, Томи… А после какво? Кое ще бъде следващото?
	— Животът. Най-накрая — отговори той просто. — Живот без сянката на онзи мъж и това, което ми причини в миналото. Живот без отмъщение. — Направи пауза, а после рече: — Живот с теб.
	Беше близо до нея, когато го изрече, по-близо, отколкото тя очакваше. Извади ръце от водата и се обърна, макар думите му да й причиняваха болка. Толкова отчаяно бе искала да чуе тези думи… още от самото начало на брака им… може би дори преди това. Още от момента, в който бе започнала да му пише писма, знаейки, че той никога няма да ги получи. Колкото и да искаше да чуе тези думи, откри, че не може да му вярва.
	А точно доверието, а не правдивостта, имаше значение. Той я бе научил на това.
	Майкъл бе застанал на по-малко от една ръка разстояние. Изглеждаше сериозен и непоколебим, лешниковите му очи бяха почти черни сред сенките в стаята и тя не можа да възпре думите, които напираха в нея, макар да знаеше, че не би могла да го накара да види правдивостта.
	— Грешиш. Ти няма да се промениш, а ще останеш сред мрака, затънал в това отмъщение. — Спря, защото знаеше, че следващите й думи ще са най-важните, които той трябва да чуе, а тя да изрече. — Ще бъдеш нещастен, Майкъл. И аз ще бъда нещастна с теб.
	Той стисна зъби.
	— Кога стана такъв експерт? Ти с твоя прекрасен живот в Съри, без дори секунда прекарана в риск и нито прашинка върху идеалната ти, порядъчна репутация. Не знаеш нищо за гнева, разочарованието или опустошението. Не знаеш какво е да отнемат целия ти живот и да копнееш единствено за мига, в който ще накажеш човека, който го е сторил.
	Тихите му думи проехтяха като оръдеен залп в стаята, отекнаха около Пенелопи и тя повече не можеше да се сдържа:
	— Ти… егоист… — Пристъпи към него. — Мислиш, че не разбирам какво представлява разочарованието? Мислиш, че не съм била разочарована, докато съм гледала как всички около мен, включително и сестрите ми, се омъжват? И че не съм била опустошена, когато разбрах, че мъжът, за когото трябваше да се омъжа, е влюбен в друга? Мислиш, че не съм била ядосана през всеки един от дните, в които се будех в дома на баща ми, знаейки, че може никога да не получа това, което искам, и никога да не намеря любовта? Смяташ, че е лесно да си на мое място и да те прехвърлят от един мъж, който те контролира, на друг, от баща на годеник, а сега и _съпруг_?
	Тя се приближи към него и го принуди да опре гръб във вратата. Прекалено бе ядосана, за да се наслади на факта, че той отстъпва заедно с нейните крачки.
	— Трябва ли да ти напомням, че никога, абсолютно никога не получих правото сама да избера накъде да върви животът ми? Че всичко, което правя, и всичко, което съм, винаги е в услуга на другите?
	— Вината за това е твоя, Пенелопи. Не наша. Би могла да откажеш, никой не е заплашвал живота ти.
	— Разбира се, че е бил заплашен! — избухна тя. — Заплашена бе безопасността, сигурността и бъдещето ми. Ако не беше Лейтън или Томи, или ти, тогава какво? Какво щеше да стане с мен след смъртта на баща ми, когато останех без _нищо_?
	Майкъл направи крачка към нея и я улови за раменете.
	— Само че да се омъжиш не бе плод на самосъхранение, нали? Беше заради чувството ти на вина и отговорност, както и от желание да дадеш на сестрите ти живота, който самата ти не успя да получиш.
	Пенелопи присви очи.
	— Няма да се извинявам, че съм постъпила правилно спрямо тях. Не всички сме като теб, Майкъл, разглезени, егоистични и…
	— Не спирай дотук, скъпа — каза той провлачено, пусна я и скръсти ръце пред широките си гърди. — Тъкмо стигна до приятната част. — Когато тя не отговори, той вдигна вежди. — Страхливка. Ти сама си направила избора си, Шест пенса, независимо дали ти харесва. Ти и никой друг.
	Пенелопи се вбеси, че използва прякора й, докато спори с нея.
	— Грешиш! Мислиш, че бих избрала Лейтън? Или Томи? Мислиш, че бих избрала…
	Тя замлъкна. Отчаяно искаше да довърши изречението и да каже _теб_. Искаше да го нарани, да го накаже за това, че прави всичко толкова трудно. Че прави невъзможно за нея просто да го обича.
	Но той, така или иначе, знаеше какво ще последва.
	— Кажи го.
	Пенелопи поклати глава.
	— Не.
	— Защо не? Вярно е. Не би избрала мен, дори да бях последният мъж в Англия. Аз съм злодеят в тази пиеса, онзи, който те откъсна от съвършения ти живот в провинцията, преизпълнен с гняв и желание за отмъщение, прекалено коравосърдечен и студен. Не заслужавам нито теб, нито чувствата ти. Нито компанията ти.
	— Това са твои думи, не мои. — И не бяха верни, защото измежду всички неща, които бе направила, всички хора, с които почти се бе обвързала, той бе единственият, когото искаше.
	Майкъл направи крачка назад, прокара ръка през косата си и се изсмя.
	— Наистина си се научила как да водиш битки, нали? Вече я няма бедната Пенелопи.
	Тя изпъна рамене и си пое дълбоко въздух, обещавайки си, че ще изтрие от съзнанието си и него, и факта, че го обича.
	— Не — съгласи се. — Няма я бедната Пенелопи.
	Нещо в него се промени и за първи път от началото на брака им тя разпозна чувството в погледа му. Примирение.
	— Значи, това е положението?
	Тя кимна. Всяка частица от нея се съпротивляваше на думите и искаше да изкрещи при тази явна несправедливост.
	— Това е. Ако държиш да си отмъщаваш, ще трябва да го направиш без мен.
	Знаеше, че този ултиматум никога няма да бъде изпълнен, но това не намали болката й, когато той изрече:
	— Така да бъде.


>	Глава 17

	Пет дни по-късно Майкъл изкачи стълбите пред Долби Хаус в отговор на поканата на тъста си. Беше я получил същата сутрин, докато стоеше в кабинета си в Хел Хаус и се опитваше да не се втурне из къщата, за да намери съпругата си и да й покаже веднъж завинаги, че са женени и тя му принадлежи.
	Дотам беше стигнал… унизителната истина бе, че прекарваше по-голямата част от времето си у дома, вслушвайки се в стъпките й от другата страна на вратата, в очакване тя да дойде при него и да му каже, че е променила решението си, да го помоли да я докосне.
	Точно както му се искаше да направи.
	Прекарал бе цели пет нощи в дома си. Избягваше съпругата си, макар че стоеше до проклетата свързваща врата между спалните им и слушаше как прислужниците пълнят ваната й и разговарят с нея, а след това тя се отпуска във водата. Изкусителният звук на движенията й му причиняваше болка.
	Копнееше да се докаже пред нея.
	Това бе истинско мъчение и той напълно го заслужаваше. Наказваше сам себе си, като отказваше да влезе в стаята й, да я измъкне от водата и да я положи върху леглото, за да я люби. Тайните, които се криеха зад тази врата, го измъчваха и всеки път, когато й обърнеше гръб, го изпълваше съжаление.
	Тя се бе превърнала в единственото, което желаеше, а никога не бе успял да заслужи.
	Последната нощ бе най-лоша — тя се шегуваше с камериерката си, а той стоеше с ръка на дръжката на вратата. Ромонът на сладкия й смях бе като зов на сирена. Той притисна чело до вратата като истински глупак и остана така няколко минути в очакване да чуе някакво раздвижване.
	Накрая се бе извърнал, макар да го болеше от желанието да отиде при нея, и видя, че Уърт е застанала в другия край на стаята му.
	Почувства се унизен и гневен.
	— В тази къща вече не се ли чука?
	Уърт вдигна вежди.
	— Не смятах, че е необходимо, тъй като рядко сте тук по това време.
	— Тази вечер съм тук.
	— Вие сте идиот.
	Икономката никога не се бе церемонила особено.
	— Би трябвало да те уволня за безочието ти.
	— Но няма да го направите, защото съм права. Какво ви става? Очевидно имате чувства към дамата, както и тя към вас.
	— Нищо очевидно няма.
	— Прав сте — рече икономката и остави куп хавлии до умивалника. — Абсолютно неясно е защо двамата прекарвате толкова много време от двете страни на тази врата, опитвайки се да чуете другия.
	Майкъл сбърчи вежди.
	— Тя…
	Уърт сви рамене.
	— Предполагам, че никога няма да разберете. — Млъкна за секунда. — По дяволите, Бърн. Прекарали сте толкова голяма част от живота си, защитавайки другите. Кой ще ви защити от вас самия?
	Той й обърна гръб.
	— Остави ме сам.
	Цяла вечер се вслушва напрегнато, чакаше Пенелопи да излезе от ваната и да се приближи до свързващата врата. Закле се, че ако усети дори намек за това, че е от другата страна, ще отвори вратата и двамата ще се разберат. Вместо това видя как светлината под вратата изгасва, чу шумоленето на завивките, когато тя си легна, и се отправи към „Ангела“. Прекара там цялата вечер, наблюдаваше как десетки хиляди лири биват залагани и изгубвани и това му напомняше за силата на желанието и на слабостта. Напомняше му какво е завоювал.
	_И какво е изгубил._
	Все още с шапка и палто, Бърн последва прислужника през лабиринта от коридори на Долби Хаус — едно от малкото имения, които се намираха в очертанията на Лондон — към голяма тераса, която гледаше към заснежените земи, прилежащи към имота. Човешки стъпки, обградени от цял куп отпечатъци от кучешки лапи, водеха извън къщата.
	В тишината проехтя изстрел и Майкъл се обърна към прислужника, знаейки, че от него се очаква да последва звука. Тръгна по следите, които водеха към тъста му, а току-що падналият сняг заглушаваше стъпките му.
	Появи се силен вятър и той забави крачка, изви глава, за да се скрие от хапещия студ, и стисна зъби. Отново се чу изстрел иззад малкото възвишение и в гърдите му трепна безпокойство. Не бе готов да бъде застрелян от маркиза на Нийдъм и Долби, поне не _случайно_.
	Той обмисли възможностите, спря, събра длани около устата си и извика:
	— Нийдъм!
	— Ехооо! — дочу се силен вик отвъд хълма, подкрепен от лай на поне половин дузина кучета.
	Бърн го прие като знак да се приближи.
	Изкачи възвишението и спря, за да огледа земята, която се разстилаше пред него и стигаше до Темза. Пое си дълбоко въздух и се наслади на студа, който нахлу в дробовете му, след което насочи вниманието си към Нийдъм, който бе заслонил очи заради утринното слънце.
	Когато вече се бе спуснал до средата на хълма, Нийдъм извика:
	— Не бях сигурен дали ще дойдеш.
	— Смятам, че е дълг на всеки да се отзове, когато бъде призован от тъста си.
	Нийдъм се засмя.
	— Особено когато въпросният тъст притежава единственото, което искаш.
	Майкъл прие твърдото ръкостискане на другия мъж.
	— Адски студено е, Нийдъм. Какво правиш тук?
	Маркизът не отговори, извърна се и с едно силно „Ха!“ изпрати кучетата в храсталака, който бе на двадесетина метра от тях. Един самотен фазан излетя във въздуха, Нийдъм вдигна пушката си и стреля.
	— По дяволите! Изпуснах го!
	Какъв шок!
	Двамата се отправиха към храстите. Бърн чакаше по-възрастният мъж да проговори първи.
	— Добре се справяш с опазването на момичетата ми. — Майкъл не отговори и Нийдъм продължи: — Касълтън предложи на Пипа.
	— Чух това. Признавам, изненадан съм, че си се съгласил.
	Нийдъм се намръщи на силния порив на вятъра. Едно куче излая наблизо и той се обърна.
	— Хайде, Брут! Не сме приключили! — рече и отново тръгна напред. — Това куче нищо не може да улови.
	Бърн успя да възпре отговора, който напираше на устните му.
	— Касълтън е глупак, но е граф и това прави жена ми щастлива. — Маркизът продължи. Кучетата подгониха още един фазан, Нийдъм отново стреля и пропусна. — А Пипа е прекалено умна, за да е добре за нея самата.
	— Пипа е твърде умна за живот с Касълтън. — Знаеше, че не бива да го казва, че не бива да се интересува за кого ще се омъжат момичетата, стига след годежите им да получи средството за унищожението на Лангфорд.
	Само че не можеше да спре да мисли за Пенелопи и нежелания брак на Пипа, който я натъжаваше. Не искаше да я вижда разстроена, а щастлива.
	_Размекваше се._
	Нийдъм като че ли не забеляза.
	— Момичето прие. Не мога да отменя годежа. Не и без приемлива причина.
	— А фактът, че Касълтън е глупак?
	— Не е достатъчно.
	— Ами ако откриеш друга причина? По-добра? — Със сигурност от досиетата на „Ангела“ щеше да изскочи нещо, което да заклейми Касълтън и да сложи край на годежа.
	Нийдъм го изгледа остро.
	— Забравяш, че ми е пределно ясно какви са последствията от един развален годеж. Дори когато има добра причина, това вреди на момичето. И на сестрите му.
	_Като Пенелопи._
	— Дай ми няколко дни. Ще измисля нещо. — Внезапно за Бърн бе станало жизненоважно да намери начин Пипа да се измъкне от този годеж. Нямаше значение, че отмъщението бе толкова близо, че почти можеше да го вкуси.
	Нийдъм поклати глава.
	— Трябва да приема предложенията, които се правят на дъщерите ми. Или още една Пенелопи ще увисне на врата ми. Не мога да си го позволя.
	Бърн стисна зъби.
	— Пенелопи е маркиза.
	— Но нямаше да бъде, ако не бе дошъл за „Фалкънуел“, нали? Защо мислиш, че добавих земята към зестрата й? Това бе последната ми възможност.
	— Последната ти възможност за какво?
	— Аз нямам син, Бърн. — Нийдъм обърна поглед към Долби Хаус. — Когато си отида, тази къща заедно с имението ще попаднат в ръцете на някакъв глупав братовчед, който и пет пари не дава за земята, върху която са построени. Пенелопи е добро момиче. Прави каквото й се каже. Ясно й обясних, че трябва да се омъжи, за да не съсипе шансовете на сестрите си. Не можеше да си позволи да остане стара мома и да прекарва дните си в Съри. Тя знаеше какъв е дългът й. Знаеше, че „Фалкънуел“ ще остане за децата й, а с него ще се запази и малка част от историята на Нийдъм.
	В съзнанието му изплуваха редица руси момиченца. Това не бе спомен, а фантазия.
	_Нейните_ деца.
	_Техните_ деца.
	Тази мисъл го обсеби, както и внезапно появилият се копнеж. Никога не бе мислил за деца. Никога не си бе представял, че ще поиска да има или че ще бъде бащата, който те заслужават.
	— Искаш нещо от миналото ти да премине в бъдещето.
	Маркизът обърна гръб на къщата.
	— Обзалагам се, че можеш да ме разбереш.
	Странно, но никога не бе виждал нещата в подобна светлина. Поне досега. Толкова се бе фокусирал върху връщането на „Фалкънуел“, че така и не бе помислил какво ще прави с него. Какво ще дойде след това. Или _кой_ ще се появи в живота му.
	В съзнанието му след връщането на „Фалкънуел“ не съществуваше нищо. Нищо, освен отмъщение. Само че сега имаше още нещо, което бе по-значимо от надвисналата сянка на миналото му.
	_Нещо, което отмъщението щеше да погуби._
	Той отблъсна тази мисъл.
	— Признавам, че когато Лангфорд предложи да заложи „Фалкънуел“, знаех, че ще дойдеш за него. С радост му го взех, защото бях сигурен, че това ще те привлече.
	Майкъл усети самодоволството в думите му.
	— Защо?
	Нийдъм леко сви рамене.
	— Винаги съм знаел, че тя ще се омъжи за теб или Томи Алес, и между нас казано, се надявах да избере теб, но не заради това, че той е незаконороден, макар че и за това мислех. Винаги съм те харесвал, момчето ми. Смятах, че ще се върнеш от университета готов да приемеш титлата, земята и момичето ми. Когато Лангфорд ти отне всичко и се наложи да преследвам Лейтън, бях, меко казано, съкрушен.
	Егоизмът на тези думи би му се сторил забавен, ако не бе толкова изненадан от факта, че Нийдъм през цялото време бе искал той да се ожени за Пенелопи.
	— Защо аз?
	Нийдъм обърна поглед към Темза, замисли се и накрая каза:
	— Теб най-много те беше грижа за земята.
	Вярно бе. Беше загрижен за земята и хората. Дотолкова, че когато я загуби, нямаше смелостта да се върне и да се изправи пред тях. _Да се изправи пред нея._
	Вече бе твърде късно да поправи тези грешки.
	— Освен това — продължи Нийдъм, — тя най-много харесваше теб.
	Майкъл се развълнува от думите му и истината в тях. Наистина го бе харесвала най-много. Докато той не си тръгна, а тя остана сама и спря да му вярва. Имаше пълното право на това, разбира се. Той ясно бе определил целите си и за да получи единственото, което бе искал, щеше да изгуби нея.
	От самото начало бе планирал да я пожертва. Тогава задачата не му се струваше твърде сложна, а сега изглеждаше непосилна.
	Това се очакваше, разбира се — той унищожаваше всичко ценно, до което се докоснеше.
	— Вече няма значение — продължи Нийдъм в пълно неведение за бурята, която се вихреше в ума на Майкъл. — Ти се справи добре. Сутрешният вестник възхвалява добродетелите на вашия брак… Признавам, че съм изненадан от усилията, които полагаш, за да разпространиш тази история — кестени, валс на леда, следобеди с моите момичета и други глупости. Само че се справяш добре и Уест, изглежда, е повярвал. Вестниците се кълнат, че сте се оженили по любов. Касълтън не би направил предложение, ако името ни бе свързано дори бегло със скандал.
	_Ти би трябвало да си този, който да възрази срещу този брак, а не Касълтън. На Пипа ще й е по-добре с мъж, който не е полуидиот._ Майкъл понечи да му го каже, но Нийдъм продължи:
	— Във всеки случай успя да ги измамиш. Ще получиш отмъщението си, както се разбрахме.
	_Ще получиш отмъщението си._ Тези думи бе чакал десет години.
	— Писмото е в къщата и те очаква.
	— Не искаш ли да изчакаш и Оливия да се сгоди? — попита Майкъл, преди да успее да се спре, преди да осъзнае, че напомня на тъста си, че неговата част от сделката не е изцяло изпълнена.
	Нийдъм вдигна пушката и посочи към ниския плет, който се виеше покрай брега на реката.
	— Тотнъм я покани на езда днес. Някой ден момчето ще стане министър-председател. Бъдещето на Оливия изглежда светло. — Той стреля и после погледна към Майкъл. — Освен това се отнасяш добре с момичетата. Аз изпълнявам обещанията си.
	Само че той не се бе отнесъл много добре с тях, нали? Филипа щеше да се обвърже с един малоумник, а Пенелопи се бе омъжила за истински задник. Той пъхна ръце в джобовете си и се обърна, за да погледне Долби Хаус, която се извисяваше в далечината.
	— Защо ми го даваш?
	— Имам пет момичета и макар да ме подлудяват, ако нещо се случи с мен, бих искал да съм сигурен, че настойникът им — онзи, когото ще посоча — ще се грижи за тях, както бих правил аз. — Нийдъм отново се обърна към къщата и тръгна по собствените си стъпки. — Лангфорд пренебрегна това. Той заслужава всичко, което ще му причиниш.
	Би трябвало да изпита триумф, удоволствие. Все пак след малко щеше да получи онова, което най-силно желаеше.
	Вместо това се чувстваше празен. В него не бе останало нищо освен една-единствена неоспорима истина.
	_Тя щеше да го намрази заради това._
	Но не колкото той щеше да намрази себе си.

	* * *

C>
	Билярд тази вечер.
	Карета ще ви вземе в единадесет и половина.
@	Éloa
C$


	Върху малкото квадратче в цвят екрю бе отпечатан нежен женствен ангел. Пристигна в петък точно след обяда и Уърт й го донесе със знаеща усмивка. Пенелопи отвори писмото с треперещи ръце и прочете мистериозното обещание в бележката.
	Обещание за приключение.
	Тя се изчерви, вдигна поглед и попита икономката:
	— Къде е съпругът ми?
	— Няма го цял ден, милейди.
	Пенелопи вдигна листа.
	— А това?
	— Пристигна преди пет минути.
	Пенелопи кимна и се замисли за поканата и последствията от нея. Не бе виждала Майкъл от деня, в който се пързаляха и спориха, а тя осъзна, че го обича. Онази нощ я беше оставил в спалнята й и повече не се бе върнал. Тя го чакаше, макар да знаеше, че не бива да се надява той да се откаже от отмъщението си и да избере живота с нея.
	Дали бе възможно поканата да е от него?
	Тази мисъл спря дъха й. Може би. Може би бе избрал нея. Може би бе решил да й подари приключение, а на двама им — нова възможност.
	А може би не.
	Така или иначе не би могла да устои на изкушението на бележката. Искаше да получи обещаната възможност за приключение, да играе билярд, да прекара една нощ в „Ангела“. И нямаше да се самозалъгва, искаше отново да види съпруга си. Копнееше за него, макар да знаеше, че няма смисъл.
	Бе решила да го избягва и да се държи на разстояние от изкушението, което той представляваше. Да се предпази от чувствата, които събуждаше в нея. Но не можеше да му устои. Едва дочака да падне нощта и да дойде определеният час. Внимателно подбра облеклото си, макар да й се искаше да не се интересува твърде много от мнението му. Избра наситенорозова рокля, напълно неподходяща за края на февруари, но винаги бе смятала, че цветът подхожда на бледата й кожа и я кара да изглежда по-малко обикновена и повече… нещо _повече_.
	Каретата пристигна пред входа за прислугата на Хел Хаус и когато госпожа Уърт дойде да я повика, очите й светеха знаещо и изпълниха Пенелопи с нетърпение.
	— Ще имате нужда от това — прошепна икономката и й подаде семпло черно домино, украсено с алени панделки.
	— Така ли?
	— Вечерта ще ви достави много по-голямо удоволствие, ако не се тревожите дали някой ще ви разпознае.
	Сърцето на Пенелопи ускори ритъма си и тя погали доминото, харесваше й докосването до гладката коприна и обещанието, което то криеше.
	— Маска — промълви по-скоро на себе си, отколкото на икономката. — Благодаря ти.
	Другата жена се усмихна.
	— Удоволствието е изцяло мое. — Тя проследи с поглед как Пенелопи намести маската върху лицето си и я завърза отзад. — Мога ли да отбележа, милейди, колко се радвам, че той ви има?
	Думите бяха самонадеяни и неподходящи за една икономка, но Уърт съвсем не бе типичната жена за тази длъжност, затова Пенелопи се усмихна и отвърна:
	— Не съм сигурна, че той също се радва.
	Нещо просветна в очите на другата жена.
	— Мисля, че е само въпрос на време да го направи. — След тези загадъчни думи Уърт кимна одобрително и Пенелопи излезе и развълнувано се качи в каретата, преди да е успяла да промени решението си.
	Преди да се е спряла.
	Каретата не я отведе до главния вход на „Ангела“, а я остави пред една странична, незабележима врата, до която можеше да се стигне единствено през малките улички, които опасваха сградата. Тя слезе в почти пълния мрак, стиснала ръката на кочияша, който бе слязъл, за да й помогне и да я отведе до стоманената врата.
	Изведнъж Пенелопи се притесни.
	Отново бе в клуба на Майкъл, но този път имаше покана за игра на билярд и бе пременена в най-хубавата си рокля.
	_Беше изключително вълнуващо._
	Кочияшът почука вместо нея и отстъпи назад, когато малкото прозорче се отвори и в рамката му се появиха очи, черни като въглени. Не се чу и звук.
	— Аз… получих покана. За билярд — каза тя и вдигна ръка, за да провери дали маската й е на мястото си. Мразеше буцата, която бе заседнала в гърлото й, и нервността, която я бе обхванала.
	Последва пауза и прозорчето се затвори, оставяйки я да стои сама в мрака посред нощ. На гърба на един лондонски игрален дом.
	Преглътна. _Е, не бе минало точно според очакванията й._
	Тя отново почука и прозорчето пак се отвори.
	— Съпругът ми е…
	И се затвори.
	— … вашият работодател — изрече на вратата, сякаш би могла сама да се отвори с подходящия аргумент.
	За съжаление, тя си остана здраво залостена.
	Пенелопи се сгуши в палтото си и погледна през рамо към кочияша, който точно се качваше на капрата. За щастие, той забеляза затруднението й и каза:
	— Обикновено има парола, милейди.
	Разбира се. Странната последна дума в поканата. Кой имаше нужда от покана, за да отиде в игрален дом? Това бе като излязло от готически роман. Тя се прокашля и отново се изправи пред огромната врата.
	И почука.
	Прозорчето се отвори с изщракване и Пенелопи се усмихна на очите, които се появиха.
	Нито следа от разпознаване.
	— Имам парола! — обяви тя триумфално.
	Очите не бяха впечатлени.
	— Éloa — прошепна театрално, не знаеше как точно стават нещата.
	Прозорчето се затвори.
	_Не може да бъде!_
	Тя зачака, обърна се към каретата и притеснено погледна кочияша, който сви рамене, сякаш искаше да каже „нямам никаква представа“.
	И точно когато бе готова да се откаже, чу изщракването на ключалка, стъргането на метал и… тежката врата се отвори.
	Тя не можа да сдържи вълнението си.
	Мъжът вътре бе огромен, с тъмна кожа, тъмни очи и непоклатимо спокойствие, което би трябвало да изнерви Пенелопи, но тя бе твърде развълнувана. Той носеше бричове и тъмна риза, чийто цвят не можа да различи в сумрачната светлина, но нямаше жакет или палто. В първия момент реши, че е облечен неподходящо, но бързо си напомни, че никога преди не бе влизала в игрален дом през таен вход, за който е необходима парола, така че вероятно не бе съвсем наясно със стандартите в облеклото на портиерите на подобни места.
	Тя размаха картичката, която бе получила по-рано през деня.
	— Желаете ли да видите поканата ми?
	— Не. — Той отстъпи встрани, за да й позволи да мине.
	— О! — възкликна разочаровано, докато наблюдаваше как вратата се затваря след нея със зловещо изщракване.
	Той не я погледна, а седна на едно столче до вратата, взе книга от близкия рафт и се зачете на светлината, която идваше от свещника на стената.
	Пенелопи примигна учудено. Той очевидно умееше да чете.
	Остана на място за известно време, не знаеше какво да прави. Той като че ли не я забелязваше. Пенелопи се прокашля.
	Той обърна следващата страница.
	Накрая тя се обади:
	— Извинете?
	Той не вдигна поглед.
	— Да?
	— Аз съм лейди…
	— Никакви имена.
	Очите й се разшириха.
	— Моля?
	— Никакви имена от Другата страна. — Обърна нова страница.
	— Аз… — Не бе сигурна как да продължи. От _Другата страна_? — Добре, но…
	— Никакви имена.
	Двамата помълчаха още известно време, накрая тя не издържа.
	— Бихте ли ми казали дали се налага да стоя тук цяла нощ? Ако е така, трябваше и аз да си донеса книга.
	Портиерът вдигна поглед и тя с удоволствие забеляза как черните му очи се разшириха леко, сякаш го бе изненадала, след това й посочи далечния край на фоайето, където друга врата се криеше в мрака. Не я бе забелязала досега.
	Пенелопи се отправи към вратата.
	— Натам ли е билярдът?
	Той внимателно се вгледа в нея, сякаш я разглеждаше под микроскоп.
	— Да, заедно с други неща.
	Тя се усмихна.
	— Чудесно. Бих попитала за името ви, за да мога да изразя благодарността си по подходящ начин, но…
	Портиерът се върна към книгата си.
	— Никакви имена.
	— Именно.
	Пенелопи отвори вратата и от коридора от другата страна нахлу светлина. Обърна се отново към странния портиер, очарована от начина, по който златистата светлина танцуваше по тъмната му кожа, и заяви:
	— Е, въпреки това ви благодаря.
	Той не отговори и тя пристъпи в ярко осветения коридор, затвори плътно вратата зад себе си и се оказа сама. Коридорът бе широк и дълъг и се простираше и в двете посоки. На всеки няколко метра имаше свещи, които подчертаваха позлатените декорации и караха цялото помещение да изглежда топло и ярко. Стените бяха покрити с алена коприна и виненочервено кадифе с индийски мотиви. Пенелопи не се сдържа и протегна ръка, за да ги докосне.
	На другия край на коридора се чу женски смях и тя инстинктивно се отправи натам, без да знае какво ще открие, но бе подготвена за всичко, което би могло да се разкрие пред очите й. Вървеше бавно по коридора, а пръстите й се плъзгаха по стената и проследяваха напредъка й, отмервайки го по броя на затворените врати, които отминаваше. Накрая спря пред една която бе отворена, а помещението — празно, ако не се броеше една дълга маса. Влезе вътре, без да се замисля.
	Масата бе покрита със зелено сукно, а върху мекия плат със снежнобели конци бяха избродирани числа, които се простираха по цялата му ширина и дължина. Пенелопи се наведе, за да огледа внимателно изписания текст, който бе загадъчна комбинация от числа, дроби и думи.
	Тя прокара пръст по думата „шанс“ и в гърдите й се надигна вълнение, докато проследяваше красивото „ш“ и извивката на „а“-то.
	— Открили сте хазарта.
	Пенелопи ахна изненадано и се завъртя с ръка на гърлото. Господин Крос бе застанал полуусмихнат на вратата. Тя застина, знаеше, че са я хванали.
	— Съжалявам. Не знаех къде… Нямаше никой в… — Думите й заглъхнаха и тя реши, че е по-добре да запази мълчание, отколкото да продължи да се прави на глупачка.
	Крос се засмя и пристъпи напред.
	— Няма нужда да се извинявате. Вече сте член и можете свободно да обикаляте.
	Тя наклони глава.
	— Член?
	Той се усмихна.
	— Това е клуб, милейди. Изисква се членство.
	— Дойдох тук само заради билярда с Майкъл? — Не бе имала намерение думите й да прозвучат като въпрос.
	Крос поклати глава.
	— С мен.
	— Аз… — Тя млъкна и сбърчи вежди. _Не с Майкъл?_ — Поканата не е била от него?
	Крос се усмихна, но това не я утеши.
	— Не.
	— Майкъл не е ли тук?
	Дори и тук ли нямаше да го види?
	— Тук някъде е, но не знае, че _вие_ сте тук.
	Обхвана я разочарование. Разбира се, че не знае. Той не желаеше да прекарва вечерите си с нея. А след тази мисъл дойде и друга.
	_Щеше да побеснее._
	— Поканата е дошла от вас.
	Той наклони глава.
	— От „Ангела“.
	Пенелопи се замисли над загадъчните му думи. _Ангелът._
	— Това е повече от покана, нали?
	Крос вдигна рамене изпод идеално скроения си жакет.
	— Вече знаете паролата. Това ви прави член.
	Член.
	Предложението бе изкушаващо — достъп до един от най-легендарните клубове в Лондон и всички приключения, за които някога бе мечтала. Спомни си вълнението, с което бе посрещнала поканата за билярд, и почудата, с която бе пристъпила в топлия блестящ коридор на мистериозния клуб. Трепетът, който я бе обхванал, докато гледаше как се върти рулетката при първото й идване.
	Вярваше, че второто й посещение тази вечер щеше да бъде с него. Бе сгрешила. Майкъл не искаше нищо от нея.
	Напомняше й го всеки път, когато играеха представлението с брака по любов. Всеки път, когато я докосваше, за да си подсигури участието й в този фарс. Всеки път, когато напускаше къщата, вместо да прекара вечерта с нея. Всеки път, когато избираше отмъщението пред любовта.
	Преглътна възела от емоции, който я давеше. Той не искаше истински брак… _Така че щеше да се наложи сама да се погрижи за приключенията._ Твърде дълъг път бе изминала, че да се откаже.
	Срещна спокойния сив поглед на Крос и си пое дълбоко въздух.
	— Билярд, значи. Смятате ли да удържите това обещание?
	Крос се усмихна и махна с ръка към вратата.
	— Залата за билярд е от другата страна на коридора. — Сърцето й се разтуптя. — Мога ли да взема палтото ви?
	— Изглеждате прекрасно — каза й, когато черната вълна отстъпи място на розовия сатен.
	Рокля, която бе облякла за един друг мъж, който нямаше да я види, но дори и да успееше, нямаше да го интересува как изглежда. Забрани си да мисли за това, срещна приятелския поглед на Крос и се усмихна, когато той измъкна отнякъде бяла роза и й я подаде.
	— Добре дошли от Другата страна — каза, когато тя прие цветето. — Ще вървим ли?
	Крос посочи с жест към коридора и Пенелопи тръгна пред него. Преди да успее да отвори вратата на залата за билярд, до тях достигна бърборенето на групичка хора. Обърна се, благодарна за дегизировката си, и видя няколко жени, маскирани като нея, да се приближават бързо.
	Те извиха глави, докато минаваха покрай тях, и Пенелопи изпита внезапно любопитство. Дали и те бяха от висшето общество? Жени като нея? Дали търсеха приключения?
	_Дали и техните съпрузи ги пренебрегваха?_
	Поклати глава при тази неканена и неприятна мисъл, преди една от жените да спре пред Крос. Сините й очи блестяха зад розовото домино.
	— Крос… — провлачено рече тя и се приведе към него, за да му осигури първокласен изглед към деколтето си. — Чух, че понякога си самотен нощем.
	Пенелопи зяпна.
	Крос вдигна вежди.
	— Не и тази вечер, скъпа.
	Дамата се обърна към Пенелопи и погледът й се спря на розата в ръката й.
	— Първа вечер? Може да се присъедините към нас, ако желаете.
	Очите на Пенелопи се разшириха.
	— Благодаря ви, но не. — Спря за миг и после добави: — Макар че съм доста… поласкана. — Това й се стори подходящ отговор.
	Жената изви глава назад и се разсмя силно и без капка притеснение. Пенелопи осъзна, че никога досега не бе чувала искрен смях от жена, с която няма роднинска връзка. _Какво беше това място?_
	— Върви, скъпа — окуражително й се усмихна Крос. — На вас, красавици, ви предстои да гледате боксов мач, нали?
	Усмивката се превърна в съвършено цупене и Пенелопи едва не опита да повтори същото изражение. При някои жени флиртът изглеждаше толкова лесен.
	— Така е. Чух, че Темпъл е в добра форма тази вечер. Може би ще се чувства самотен след това.
	— Може би. — От тона на Крос Пенелопи разбра, че в това няма никакво съмнение.
	Маскираната дама доближи пръст към устните си.
	— Или може би Бърн… — изрече замислено.
	Пенелопи сбърчи вежди. _Определено не и Бърн._
	При мисълта за тази жена със съпруга й на Пенелопи й се прииска да разкъса доминото й и да й покаже от първа ръка какво представлява боксовият мач.
	Тя отвори уста, за да й го каже в лицето, но Крос се намеси, сякаш бе разбрал в каква посока ще поеме разговорът.
	— Съмнявам се, че Бърн ще бъде на разположение тази вечер, скъпа. Ще пропуснеш началото, ако не побързаш.
	Това накара жената да се раздвижи.
	— По дяволите. Трябва да вървя. Ще те видя ли в Свърталището?
	Крос грациозно сведе глава.
	— Не бих го пропуснал.
	Тя забърза и Пенелопи се загледа след нея за момент, след което се обърна към Крос:
	— Какво е Свърталището?
	— Нищо, за което трябва да се тревожите.
	Докато той протягаше ръка към вратата на залата за билярд, Пенелопи се замисли дали да не го притисне за отговор. Ако другата жена смяташе да присъства на това събитие, то Пенелопи също искаше да е там, ако не за друго, то поне за да събере смелост да отклони вниманието на безсрамницата.
	_Не че Пенелопи бе много по-различна._ Все пак носеше маска и щеше да играе билярд с мъж, който не бе…
	— Крайно време беше да се появиш. Тази вечер нямам време да чакам теб и дамите ти. Защо, за бога, ще играем тук? Чейс ще ни откъсне главите, ако…
	… _съпругът й_. А въпросният съпруг се бе облегнал на билярдната маса с щека в ръка и изглеждаше много, много красив.
	И много, много ядосан.
	В този момент той се изправи в целия си ръст.
	— Пенелопи?
	_Толкова по въпроса за маската._
	— За една дама е по-лесно да играе тук. — На Крос очевидно му бе весело.
	Майкъл направи две крачки към тях и спря със свити юмруци. Очите му блестяха на светлината на свещите.
	— Тя няма да играе.
	— Не мисля, че имаш избор, тъй като имам покана — отвърна Пенелопи.
	Това, изглежда, не го интересуваше.
	— Махни тази глупава маска.
	Крос затвори вратата, а Пенелопи вдигна ръка, за да изпълни нареждането му. Имаше чувството, че да свали доминото пред погледа на съпруга си е по-трудно, отколкото да се съблече гола пред целия Парламент.
	Въпреки това изпъна рамене, свали маската и посрещна погледа му.
	— Бях поканена, Майкъл. — Сама усети защитния тон в гласа си.
	— Кога? Крос ли ти предложи покана, докато те изпращаше посред нощ? Какво друго ти предложи?
	— Бърн — изрече Крос предупредително и пристъпи напред, за да се защити.
	Да защити и нея, но тя нямаше нужда от това. Не бе направила нищо нередно.
	— Недейте. — В гласа й се прокраднаха стоманени нотки. — Лорд Бърн знае точно къде съм била и с кого по време на краткия ни катастрофален брак. — Обидата я правеше дръзка. — У дома, сама. Вместо да съм тук, където женската половина на Лондон очевидно си мечтае да получи покана за леглото му.
	Очите му се разшириха.
	— Ще съм ти благодарна, ако си тръгнеш — добави тя и хвърли маската и розата върху билярдната маса. — Очаквах този урок с нетърпение. Не само че пречиш, но и разваляш цялото удоволствие от него.


>	Глава 18

	Тя го побъркваше.
	Нежната, сладка съпруга, за която си мислеше, че се жени, бе изчезнала. Нямаше я жената, която притеснено изтърсваше бонето си от снега, докато говореше за бивши ухажори, и му се усмихваше, докато блуждаещи снежинки кацаха на носа й и почти мигновено се разтопяваха.
	На нейно място се бе появила истинска амазонка, която бе застанала насред клуба му, в сърцето на лондонския подземен свят, за да залага на рулетка пред очите на целия град, изискваше безопасност за приятелите си и ненакърнена репутация за сестрите си, докато си уговаряше уроци по билярд с един от най-влиятелните и опасни мъже в Лондон.
	А сега бе застанала пред него и безочливо му казваше да я остави на мира.
	Точно това трябваше да направи.
	Трябваше да се махне и да се престори, че изобщо не са се женили.
	Да я върне в Съри или още по-добре да я изпрати на север, където да се наслаждава на новооткритите си скандални желания далеч от него. Вече притежаваше „Фалкънуел“ и това, което му бе нужно, за да си отмъсти, време бе да я прогони от живота си.
	Само че не искаше да се откаже от нея.
	Искаше да я метне на рамо и да я отведе у дома в леглото си. По дяволите! Даже не му бе необходимо легло. Беше му се приискало да я повали върху заснежените брегове на Серпентината, на пода на салона в къщата на баща й, както и върху дясната седалка на каретата, да я съблече, за да не може нищо да пречи на ръцете и устните му. И желанията му не се бяха променили.
	Масата за билярд бе достатъчно здрава, за да издържи и двама им, можеше да гарантира за това.
	— Никъде няма да ходя, докато не ми кажеш защо си тук — изръмжа той. Нямаше си доверие да се приближи по-близо, не бе сигурен дали е в състояние да застане до нея, без да й се нахвърли, и да й обясни пределно ясно, че това място не е за нея. Че не е добре дошла тук. _Че това ще я съсипе._
	Последната мисъл преля чашата.
	— Отговори ми, Пенелопи. Защо си тук?
	Сините й очи твърдо срещнаха погледа му.
	— Казах ти. Дойдох да играя билярд.
	— С Крос.
	— В интерес на истината, мислех, че ще играя с теб.
	— И защо би си го помислила? — Той никога не би я поканил тук.
	— Поканата ми бе донесена от госпожа Уърт. Реших, че ти си я изпратил.
	— Защо да ти изпращам покана?
	— Не зная. Може би защото си осъзнал, че не си прав, и не си искал да го признаеш на глас.
	Крос се изсмя и Майкъл сериозно обмисли възможността да го убие, само че бе твърде зает да се оправя с опърничавата си съпруга.
	— Сгрешила си. Кажи ми, че пак си наела файтон.
	— Не. Една карета дойде да ме вземе.
	Очите му се разшириха.
	— _Чия_ карета?
	Тя замислено наклони глава.
	— Не съм сигурна.
	Наистина му се струваше, че ще полудее.
	— Качила си се в непозната карета, която те е докарала до задния вход на най-прословутия игрален дом в Лондон…
	— Който по една случайност е собственост на _съпруга_ ми — прекъсна го тя, сякаш това променяше нещата.
	— Грешен отговор, скъпа. — Той направи крачка назад и с усилие на волята се облегна на билярдната маса. — Дошла си тук с непозната карета.
	— Мислех, че ти си я изпратил!
	— Да, но не съм! — прогърмя гласът му.
	— Вината не е моя!
	Гневният й отговор отекна в помещението и двамата замълчаха задъхани.
	Той нямаше да й позволи да спечели.
	— Как, по дяволите, влезе тук?
	— В поканата ми имаше парола. — Изненадата му й достави удоволствие.
	Пенелопи се приближи и той бе омаян от блясъка на кожата й под светлината. Пое си дълбоко дъх и си каза, че го прави, за да се успокои, а не защото отчаяно иска да долови нежния й аромат, който му напомняше за теменужките, които цъфтят в Съри през лятото.
	— Някой видя ли те да влизаш?
	— Никой, освен кочияша и мъжа на входа, който прие паролата.
	Думите й не го накараха да се чувства по-добре.
	— Не би трябвало да си тук.
	— Нямах избор.
	— Наистина ли? Никакъв друг избор, освен да напуснеш топлия ни и уютен дом посред нощ, за да дойдеш на мястото, където работя и което ти казах никога да не посещаваш? Място, което изобщо не е подходящо за жени като теб.
	Тя застина, а в сините й очи проблесна нещо, което му бе непознато.
	— Първо, това не е _нашият_ дом, а _твоят_, макар да не мога да си представя защо изобщо си го купил, като се има предвид колко време прекарваш в него. Във всеки случай определено не е _мой_ дом.
	— Разбира се, че е. — За какво говореше тя? Той на практика й бе подарил къщата.
	— Не, не е. Прислугата отговаря пред теб. Пощата пристига за теб. За бога, та ти дори не ме оставяш да отговарям на светските покани. — Той отвори уста да отговори, но установи, че няма какво да каже. — Уж сме _женени_, а аз нямам представа как функционира това домакинство. Или как живееш ти. Дори не знам кой е любимият ти пудинг! — Всяка следваща дума се изстрелваше все по-бързо и по-гневно.
	— Мислех, че не искаш брак, който се основава на пудинг.
	— Не искам! Поне така мислех, но след като на практика не знам нищо друго за теб, ще се задоволя и с пудинга!
	— Със смокини, скъпа — рече Майкъл подигравателно. — Ти ми го направи любим.
	Тя присви очи.
	— Бих искала да изсипя един такъв върху главата ти.
	Крос се изкикоти и Майкъл си спомни, че не са сами, и изгледа партньора си.
	— Вън!
	— Не. Той ме покани тук. Нека остане.
	Крос вдигна вежди.
	— Трудно е човек да откаже на една дама, Бърн.
	Определено щеше да убие червенокосия дългуч. С най-голямо удоволствие.
	— Защо, по дяволите, си поканил съпругата ми извън дома й посред нощ? — Не се сдържа и пристъпи заплашително към мъжа, който допреди няколко минути смяташе за приятел.
	— Уверявам те, Бърн, толкова ми е приятно да гледам как съпругата ти те _подлудява_, че ми се иска наистина аз да бях изпратил поканата, но не е така.
	— Моля? — намеси се Пенелопи. — Не сте я изпратили вие? Тогава кой?
	Бърн вече знаеше отговора.
	— Чейс.
	Чейс не можеше да не се меси в чуждите работи.
	Пенелопи се обърна към него.
	— Кой е Чейс?
	Тъй като Бърн не отговори, Крос го направи вместо него:
	— Чейс основа „Ангела“, милейди, и ни събра заедно.
	Пенелопи поклати глава.
	— И защо би ме поканил на билярд?
	— Чудесен въпрос. Крос?
	Той скръсти ръце и се облегна на вратата.
	— Изглежда, Чейс смята, че лейди Бърн има дълг за събиране.
	Бърн вдигна вежди, но не каза нищо.
	Пенелопи поклати глава.
	— Това е невъзможно. Никога не сме се срещали.
	Майкъл присви очи срещу Крос, който се усмихна и й отговори:
	— За съжаление, Чейс винаги е една крачка пред всички нас. На ваше място просто бих приел плащането.
	Пенелопи вдигна вежди.
	— Под формата на посещение в игрален дом?
	— Изглежда, това ви се предлага.
	Тя се усмихна.
	— Би било грубо да откажа.
	— Наистина, милейди. — Крос се засмя и Майкъл настръхна от интимността на този звук.
	— Тя ще приеме покана за „Ангела“ от Чейс или някой друг само през трупа ми — изръмжа и Крос, изглежда, най-накрая осъзна, че той говори сериозно. — Махай се!
	Крос обърна поглед към Пенелопи.
	— Ще бъда отвън, ако ви потрябвам.
	Думите накараха Бърн напълно да побеснее.
	— Няма да й бъдеш необходим!
	_Аз ще й дам всичко, от което се нуждае._
	Не се наложи да го изрича на глас, тъй като Крос вече бе излязъл, а Пенелопи бе започнала да говори:
	— През годините съм се примирявала с много неща, вършени от мъже, Майкъл. Изтърпях годеж, а после и развалянето му, с мъж, който изобщо не се интересуваше от мен, но даваше мило и драго за положението ми в обществото. За последвалия скандал се говореше цели две години след това, а когато годеникът ми се ожени за любимата си и се сдоби с наследник, сякаш никой не забеляза. — Тя отброяваше събитията на пръсти, докато се приближаваше към него. — След това последваха пет години ухажване от мъже, за които представлявах единствено съвкупност от име, произход и зестра, но изглежда, спасението от живот с _тях_ не ми помогна особено, тъй като накрая се оказах впримчена в брак, който няма нищо общо с мен, а се основава само на случайната ми обвързаност с парче _земя_.
	— Ами Томи, най-скъпият ти любим?
	Очите й заблестяха гневно.
	— Той не е най-скъпият ми любим и ти го знаеш. Дори не ми бе годеник.
	Майкъл не успя да прикрие изненадата си.
	— Така ли?
	— Така. Излъгах те. Преструвах се, за да престанеш с безумните планове да ме отвлечеш, за да се ожениш за мен.
	— Това не ме спря.
	— Не, не те спря. А когато всичко приключи, вече нямах особено желание да ти кажа истината. — Пенелопи спря, за да се успокои. — Ти беше точно като всички останали, така че защо да си правя труда? Поне при годежа с Лейтън участваше някаква част от мен, макар това да бе скучната, порядъчната част.
	Майкъл запази мълчание, докато тя приближаваше. Нямаше нищо скучно в тази Пенелопи, която бе застанала разярена в игралния дом, сякаш го притежаваше. От нея бликаше живот и бе абсолютно великолепна. Никога не бе пожелавал нещо така, както желаеше нея в този момент.
	Тя продължи:
	— Тъй като теб изобщо не те интересуват моите желания, реших сама да се погрижа за удоволствията, които са ми на разположение. Ако получавам покани за приключения, ще ги приемам.
	_Не, нямаше да стане без него._
	Сега бе негов ред да пристъпи към нея. Не знаеше откъде да започне и затова я притисна с гръб към билярдната маса.
	— Осъзнаваш ли какво може да ти се случи на подобно място? Може да те нападнат и да те зарежат някъде мъртва.
	— Подобни неща рядко се случват на хората в Мейфеър, Майкъл. — Тя леко се засмя. Наистина се засмя и той сериозно се замисли за самоубийство. — Честно казано, мисля, че това място е съвсем безопасно, освен ако не съм била изложена на риск от любителя на книгите, който ви е портиер.
	— Откъде знаеш? Дори не знаеш къде си.
	— Зная, че съм от другата страна на „Ангела“. Поне така каза мъжът на вратата, както и Крос. Ти самият го каза.
	— Каква парола получи?
	— _Éloa._
	Той затаи дъх. Беше й дадена пълна свобода в клуба. Достъп до всяка стая, събитие или приключение, което пожелаеше. И то без придружител.
	_Без него._
	— Какво означава това? — попита Пенелопи, когато усети изненадата му.
	— Означава, че ще трябва да си поговоря с Чейс.
	— Имам предвид какво означава думата?
	Майкъл присви очи и й отговори:
	— Това е името на ангел.
	Пенелопи замислено наклони глава.
	— Никога не съм чувала за него.
	— Няма и как.
	— Той паднал ангел ли е?
	— Да, такава е _била_. — Поколеба се, не искаше да й разказва историята, но не можеше да се сдържи. — Луцифер я подлъгал да падне от рая.
	— Как я подлъгал?
	Майкъл срещна погледа й.
	— Тя се влюбила в него.
	Очите на Пенелопи се разшириха.
	— А той обичал ли я е?
	_Така както пристрастеният обича слабостта си._
	— По единствения начин, който му бил познат.
	— Как е успял да я измами?
	— Не й казал името си.
	Сърцето й прескочи един удар.
	— Никакви имена.
	— Не и от тази страна.
	— Какво се случва от тази страна? — Тя се отпусна на билярдната маса и ръцете й се вкопчиха в страничните перила.
	— Нищо, за което трябва да мислиш.
	Пенелопи се усмихна.
	— Не можеш да криеш от мен, Майкъл. Вече съм член.
	Той не го искаше. Не искаше този свят да се докосва до Пенелопи. Бавно се приближи към нея, не можеше да й устои.
	— Не би трябвало да бъдеш.
	— А ако искам?
	Вече бе близо до нея, достатъчно близо, за да протегне ръка и да я докосне, да прокара пръст по бялата гладка кожа на бузата й. Вдигна ръка, за да го направи, но тя се отдръпна. Обърна му гръб и прокара длан по зеленото сукно.
	_Не ме докосвай._ Думите й изплуваха в съзнанието му и той замръзна на място.
	— Майкъл? — Гласът й го изтръгна от размишленията. — Какво се случва тук?
	Той срещна погледа на сините й очи.
	— Това е дамската част на клуба.
	— И от другата страна имаше жени.
	— Но те не са дами. Просто пристигат с мъжете… или си тръгват с тях.
	— Искаш да кажеш, че са любовници? — Пръстите й си играеха с бялата топка и я въртяха в дланта.
	Той прикова поглед в движението на ръката й.
	_Искаше тази ръка върху тялото си._
	— Да.
	— А от тази страна?
	Бе застанала точно срещу него, деляха ги само два метра.
	— От тази страна има дами.
	Очите й се разшириха.
	— _Истински_ дами?
	Той не сдържа иронията си.
	— Е, не съм сигурен доколко заслужават това определение, но имат титли. Поне повечето от тях.
	— Колко са? — Беше очарована и той не можеше да я вини. Мисълта, че голям брой благородни дами имат постоянен достъп до порока и греха, наистина бе скандална.
	— Не много. Около сто.
	— Сто? — Пенелопи опря ръце на масата и се приведе напред, а погледът му бе привлечен от гърдите й, които бързо се издигаха и спускаха под деколтето на роклята. Платът бе обточен с дълга бяла панделка и копринените й краища бяха започнали да се развързват. — Как успявате да опазите подобна тайна?
	Той се усмихна.
	— Вече ти казах, любима, ние боравим с тайни.
	Тя поклати възхитено глава.
	— Невероятно. И те идват тук да залагат?
	— Наред с други неща.
	— _Какви_ неща?
	— Всичко, което правят мъжете. Залагат, гледат боксови мачове, ядат и пият разточително…
	— А срещат ли се с любовници?
	Въпросът не му хареса, но знаеше, че трябва да отговори. Може би това щеше да я уплаши и прогони.
	— Понякога.
	— Колко вълнуващо!
	— Не си го и помисляй!
	— Да си намеря любовник?
	— Да правиш каквото и да е от това. Няма да посещаваш „Падналия ангел“, Пенелопи. Той не е за жени като теб.
	_И определено няма да го посещаваш с любовник._ При мисълта, че друг мъж може да я докосне, му се прииска да удари нещо.
	Пенелопи дълго го наблюдава мълчаливо, преди да обиколи масата и да се насочи към него.
	— Продължаваш да споменаваш „жени като мен“. Какво имаш предвид?
	Имаше толкова много отговори на този въпрос — жени, които са невинни, които се държат идеално, с безупречно семейство и възпитание, с подреден живот. Жени, които бяха съвършени.
	— Не искам да се докосваш до този живот.
	— Защо не? Това е твоят живот.
	— Различно е. Не е за теб.
	_Не е достатъчно добър за теб._
	Пенелопи спря до ъгъла на масата и той видя болката в очите й. Знаеше, че думите му са я наранили, и бе наясно, че и за двама им е най-добре тя да се чувства по този начин и да стои настрана от това място.
	— Какво толкова не ми е наред? — промълви Пенелопи.
	Очите му се разшириха. Дори да имаше година на разположение, за да отгатне какво би казала тя в този момент, никога не би му хрумнало, че приема забраната му да посещава „Падналия ангел“ като упрек за някакъв свой недостатък.
	Мили боже, всичко й бе наред. Беше съвършена. Прекалено съвършена за това място.
	_Прекалено съвършена за него._
	— Пенелопи. — Той пристъпи напред и спря. Искаше му се да намери правилните думи. Знаеше точно какво да каже на жените в цяла Англия, но така и не успяваше с нея.
	Тя пусна топката за билярд да се търкулне по масата, за да удари друга. Когато и двете спряха, обърна поглед към Майкъл и очите й заблестяха на светлината на свещите.
	— А ако не бях Пенелопи, Майкъл? Ами ако прилагахме правилата? Ако наистина няма имена?
	— Ако нямаше имена, щеше да си в сериозна опасност.
	— Каква опасност?
	_Опасност, която ще завърши с падението на още един ангел._
	— Няма значение, защото има имена. Ти си ми _съпруга_.
	Устните й се извиха в кисела усмивка.
	— Каква ирония! Зад тази врата съпругите на сто от най-влиятелните мъже в Англия получават всичко, което пожелаят, с когото си поискат, а тук вътре аз не успявам да убедя дори собствения ми съпруг да ми покаже какво би могло да бъде. Съпругът ми, който притежава клуба и го обича. Защо не иска да го сподели с мен? — Думите звучаха нежно и изкушаващо и в този момент единственото, което Майкъл искаше, бе да й покаже всяка частица от порочния си живот.
	_Но поне веднъж в живота си щеше да постъпи правилно._
	— Защото заслужаваш нещо по-добро. — Очите й се разшириха, когато той пристъпи към нея, принуждавайки я да се отдалечи от масата. — Заслужаваш нещо по-добро от билярдна зала в някакъв игрален дом или игра на рулетка редом до мъже, които в най-добрия случай те смятат за нечия любовница, а в най-лошия — за нещо много по-малко ласкателно. Заслужаваш нещо повече от място, където всеки момент може да започне бой, да бъде заложено истинско състояние или да бъде погубена нечия невинност. Заслужаваш да бъдеш опазена от този живот, изпълнен с грехове и порок, където удоволствието и падението се редуват, обагрени в червено и черно. Заслужаваш нещо по-добро — повтори той. — Някой по-добър от мен.
	Продължи да се приближава и видя как очите й се разширяват и синият им цвят потъмнява от страх, нервност или нещо друго. Но не можеше да се спре.
	— В живота ми не е имало и едно ценно нещо, което да не съм унищожил, Пенелопи. Проклет да съм, ако позволя същото да се случи и с теб.
	Тя поклати глава.
	— Няма да ме унищожиш. Не би го сторил.
	Майкъл повдигна ръка към бузата й и плъзна пръст по невероятно меката кожа, макар да знаеше, че след това ще му е още по-трудно да я пусне да си отиде.
	— Не виждаш ли, Шест пенса? Вече го направих. Доведох те тук и позволих на този свят да те докосне.
	Тя поклати глава.
	— Не е вярно! Аз сама дойдох. Сама направих този избор.
	— Но нямаше да го сториш, ако не беше заради мен. А най-лошото е, че…
	Не искаше да продължава, но тя вдигна ръка и притисна неговата към бузата си.
	— Кое, Майкъл? Кое е най-лошото?
	Той затвори очи при докосването й, то го възпламеняваше.
	Не трябваше да бъде така.
	Тя не трябваше да му влияе по този начин.
	Не се предполагаше, че ще я желае толкова.
	Не бе планирал да бъде привлечен от тази вълнуваща жена с приключенски дух, която се бе появила на мястото на онази, за която се бе оженил.
	_Но точно това се бе случило._
	Майкъл притисна чело към нейното. Копнееше да я целуне, да я докосне, да я положи на пода и да я люби.
	— Най-лошото е, че ако не те отпратя, ще поискам да те задържа тук.
	Очите й бяха толкова сини и прекрасни, обрамчени от златни ресници, и в тях блестеше желание. Тя го искаше.
	Ръката й се спря за момент на гърдите му, преди да се плъзне нагоре около врата му и пръстите й непоносимо изкусително да се вплетат в косата му. Сякаш времето забави своя ход, докато той се опияняваше от допира и топлината й, ароматът й го подлудяваше и той знаеше, че в този момент тя е абсолютно съвършена и само _негова_.
	— А ти ще ме намразиш за това — прошепна той и затвори очи. — Заслужаваш нещо по-добро.
	_Някой много по-добър от мен._
	— Майкъл — нежно изрече Пенелопи. — Няма никой по-добър. Не и за мен.
	Думите й го пронизаха, тя изви глава, надигна се на пръсти и го целуна.
	Това бе най-съвършената целувка в живота му, меките й гладки устни се притискаха в неговите и го омайваха. От дни копнееше за нея, а сега тя сама бе разкрила желанията си с тази ласка. Захапа долната му устна и я погали нежно, преди да разтвори устни и да позволи на езика й да тръгне на внимателно пътешествие. Притисна я силно към себе си, за да се наслади на тялото й. Тя бе мека там, където той бе твърд, истинска коприна, където той бе стомана.
	Когато Пенелопи най-накрая се отдръпна, устните й бяха розови и подпухнали и той не можеше да откъсне поглед от начина, по който сладко се разтваряха, за да оформят следващите й думи:
	— Тази вечер не искам да се уча да играя билярд.
	Майкъл откъсна поглед от устните й, за да срещне нейния.
	— Така ли?
	Тя бавно поклати глава и жестът бе изпълнен с греховни обещания.
	— Бих предпочела да науча нещо за теб.
	Отново го целуна и той не можа да й устои. Не съществуваше мъж, който би успял. Ръцете му се обвиха около нея и отново я притиснаха силно.
	Беше изгубен.
	Съпругата му бе застанала пред него, истинско въплъщение на изкушението, и го молеше да я люби, излагайки на риск репутацията си и всичко, за което той беше работил.
	Вече не го интересуваше.
	Протегна ръка край нея и натисна някакъв скрит лост, който накара стената да се отмести, за да разкрие стълбище, което водеше нагоре в тъмнината. Той й подаде ръка с обърната нагоре длан, позволявайки й да направи своя избор дали да се изкачи с него. Не искаше тя да смята, че я е принудил. Че й е наложил това, което щеше да последва. Всъщност бе точно обратното — тази храбра изследователка го зовеше да я последва.
	Пенелопи постави дланта си в неговата без колебание или съжаление и в него се разгоря желание, страстно и почти неудържимо. Притисна я към себе си и я зацелува, преди да я поведе към тъмното стълбище, затваряйки вратата след тях.
	— Майкъл?
	В тъмнината името му прозвуча като зов на сирена. Обърна се, стисна ръката й и я издърпа на стъпалото до себе си. Ръцете му намериха опипом пътя към талията й, галейки заоблените й бедра.
	Дъхът й спря, когато я повдигна на горното стъпало. Устните й бяха на едно ниво с неговите и той я целуна страстно, вкусът й бе като опиат, на който не можеше да се насити.
	Майкъл се отдръпна съвсем леко и тя въздъхна от удоволствие, което го накара да я пожелае повече, отколкото си бе представял, че е възможно. Отново завладя устата й и пръстите й се впиха в косата му, подръпвайки къдриците. Прииска му се да са голи и тя да насочва устата му там, където желае.
	Изръмжа при тази фантазия, отдръпна се и отново грабна ръката й.
	— Не тук. Не в тъмното. Искам да те виждам.
	Пенелопи го целуна и притисна гърди към неговите, спря дъха му и го накара отчаяно да копнее за кожата й, за докосването й, за тихите й викове, които го правеха по-твърд от камък. Когато тя прекъсна опияняващата си ласка, търпението му се изчерпа.
	Искаше да я има още сега.
	Веднага.
	Без колебание.
	Вдигна я на ръце и я понесе нагоре по стълбите. Към порока. Към удоволствието.


>	Глава 19

	Стълбите водеха към апартамента на собствениците.
	Майкъл я пусна едва след като тайната врата на върха на стълбището се отвори и затвори зад тях, после бързо се отправи към главния вход на помещението. Тя го последва, нетърпелива да разбере какво предстои, не искаше да пропусне дори секунда от това преживяване.
	Бе решила, че ще я отведе в леглото. Не бе възможно в този огромен клуб, където мъжете идваха, за да се потопят в разврат и удоволствия, да няма място, където той да спи. Където тя би могла да спи с него.
	Където можеха да си намерят и други занимания, преди да се върнат към реалността и да си спомнят всички причини, поради които бракът им бе разклатен, а целият им живот бе обърнат наопаки.
	Когато той заключи вратата и се обърна към нея, тя застина в средата на помещението, окъпана в топлата светлина на три камини и огромния златен прозорец, който гледаше към основната зала на „Ангела“.
	И в този миг разбра. _Той искаше да…_
	_Тук._
	Пенелопи инстинктивно отстъпи назад, а той бавно я последва с искрящо обещание в погледа.
	— Къде отиваш? — попита и дъхът й спря от дрезгавата страст, която прозираше в гласа му.
	Направи още една крачка назад.
	— Ще ни хванат.
	Майкъл поклати глава.
	— Никой няма да ни безпокои.
	— Откъде знаеш?
	Той вдигна вежди.
	— Просто знам.
	Повярва му. Сърцето й бумтеше, докато той я следваше през огромната тъмна стая, насочвайки я към прозореца. Намеренията му бяха очевидни.
	Щеше да я вземе и щеше да бъде невероятно.
	Внезапно осъзна, че вече не отстъпва от нервност, страх или притеснение. Отдръпваше се, защото имаше нещо неописуемо вълнуващо в това да бъде преследвана. Той бе строен и красив и в движенията му имаше подчертана целеустременост, която липсваше на другите мъже. Точно този устрем я привличаше към него и толкова я изкушаваше — неумолимият начин, по който преследваше всичко, което иска.
	А сега искаше нея.
	Обхвана я нетърпение, спря да се движи и той се озова до нея само след секунда. Протегна ръка, за да обхване бузата й с длан, и повдигна лицето й, за да впие в очите й поглед, изпълнен с невероятна концентрация и внимание.
	_Само за нея._
	Дъхът й спря от вълнение.
	— За какво мислиш? — Палецът му проследи извивката на брадичката й, оставяйки огнени дири след себе си.
	— За начина, по който ме гледаш. — Не можеше да откъсне поглед от него. — Кара ме да се чувствам… — Не бе сигурна как да продължи и той се приведе, за да целуне местенцето в основата на шията, където пулсът й препускаше.
	След това отново вдигна глава.
	— Как те кара да се чувстваш, любима?
	— Могъща.
	Не го бе осъзнала, докато не изрече думата, и едното ъгълче на устата му се изви в лека усмивка. Пръстите му се спуснаха надолу по кожата й, свалиха палтото от раменете и проследиха деколтето на роклята й, карайки я да потръпва от удоволствие.
	— Защо?
	Пенелопи си пое дълбоко дъх и проследи с поглед пътя на пръстите му по кожата си, преди да отговори:
	— Желаеш ме.
	Лешниковият цвят на очите му премина в шоколадовокафяво, а гласът му бе като коприна.
	— Така е.
	— Това ме кара да се чувствам, сякаш бих могла да имам всичко.
	Майкъл нежно подръпна панделката, която пристягаше корсажа на гърдите й, и роклята се разтвори. Пръстът му се плъзна под плата, за да обходи кожата под него.
	— Ще ти дам всичко, което поискаш. Всичко, което кажеш.
	_Обичай ме._
	Не и това. Знаеше, че не би могъл да й даде това.
	Преди да успее да задържи тази мисъл, той бе вдигнал ръцете й и разкопчаваше ръкавиците, а след това бавно ги свали. След тази сластна милувка на тъканта по кожата й винаги щеше да свързва носенето на ръкавици с правенето на любов.
	Майкъл плъзна ръка в корсажа й, обхвана едната й гърда и я освободи от прегръдката на плата. Тя простена и той бързо се приведе, за да улови звука с устни.
	— Искам да те положа на земята под светлините на „Ангела“ и да те любя. — Палецът му дразнеше зърното й, а зъбите му се спускаха по извивката на врата, сякаш за да подчертаят думите му. — Мисля, че и ти го искаш.
	Не можа да спре кимването и признанието, което последва:
	— Да.
	_Стига да е с теб._
	Той я пусна и я обърна с лице към огромния стъклопис. Пенелопи насочи поглед към изпълнената с хора зала на „Ангела“, докато той методично се справяше с копчетата на роклята.
	— Кажи ми какво виждаш — прошепна, притиснал нежно устни към извивката на рамото й.
	— Има… хора… навсякъде — рече Пенелопи задъхано и притисна отпуснатия плат към гърдите си.
	Майкъл достигна корсета и бързо се справи с връзките му, освобождавайки я от ограниченията. Тя въздъхна и ръцете му се спуснаха под долната й риза, за да погалят голата й кожа. Едната й ръка се вдигна сякаш по собствена воля и се подпря на прозореца, за да й помогне да запази равновесие при вълната от удоволствие, която я заля.
	Той, изглежда, разбра и близна ухото й, а ръцете му продължиха пътя си под корсета и роклята, оставяйки след себе си пътека от огън.
	— Бедното ми съкровище — прошепна. — Липсвало ти е внимание.
	И наистина бе така. Сякаш самата й кожа копнееше за докосването му. За целувките и топлите милувки, които й носеха почти болезнено удоволствие.
	— Само мъже ли има? — прошепна той, насочвайки вниманието й отново към залата зад матовото стъкло, изобразяващо красивия окован врат на Луцифер.
	Ръцете му обхванаха гърдите й през долната риза и ги повдигнаха, след което стисна връхчетата им леко, но достатъчно, за да я прониже вълна от удоволствие. Тя ахна.
	— Отговори ми, Пенелопи.
	Тя с усилие насочи поглед към гледката долу.
	— Не. Има и жени.
	— И какво правят?
	Концентрира се върху една жена в прекрасна пурпурна копринена рокля. Косата й бе вдигната на върха на главата й, и около лицето й се спускаха свободни къдрици.
	— Една от тях е седнала в скута на джентълмен.
	Майкъл се притисна към нея и раздвижи бедра до дупето й, а на Пенелопи й се прииска да не ги деляха толкова много пластове дрехи.
	— Какво друго?
	— Ръцете й са обвити около врата му.
	Той хвана ръката й, която бе опряна на прозореца, и я дръпна назад, за да я обвие около врата си и да улесни достъпа си до прекрасните й извивки.
	— И?
	— Говори в ухото му.
	— Дава му съвети за картите? — Отново я щипна и тя затвори очи с въздишка и се извърна към него.
	— Майкъл. — Искаше й се да я целуне.
	— Обичам начина, по който изричаш името ми. Само ти ме наричаш Майкъл — каза й, преди да изпълни неизреченото й желание. Езикът му се гмурна дълбоко в сладостта на устата й, докато тя не започна да се извива в ръцете му и да притиска гърдите си към вълшебните му ръце.
	— Беше ти неприятно — напомни му.
	— Упорството ти победи. — Той нежно целуна меката кожа на врата й. — Разкажи ми още за жената.
	Пенелопи отново се обърна към прозореца и с усилие се концентрира върху гледката. Проследи с поглед как жената се навежда, позволявайки на партньора си да надникне в деколтето й. Мъжът се усмихна и я целуна по ключицата, после едната му ръка се плъзна нагоре по глезена й и изчезна някъде под подгъва на роклята.
	Пенелопи изви гръб назад.
	— О, той я докосва…
	Пръстите му се отдръпнаха леко при тези думи, ласката им вече бе едва доловима и на Пенелопи й се прииска и двамата да бяха голи в тъмнината.
	— Къде я докосва?
	— Под… — Тя спря, защото ръката на Майкъл се бе насочила към мястото, където бе концентриран целият й копнеж по него. Пръстите му откриха сърцевината й и следващата дума прозвуча като въздишка. — … полите.
	— Така ли? — Въпреки съпротивата на роклята й, коляното на Майкъл някак се озова между бедрата й, за да ги разтвори по-широко, и ръката му се плъзна в топлото местенце, за да го погали.
	Тя отметна глава назад и я опря на рамото му.
	— Не зная.
	— Как мислиш?
	— За нейно добро се надявам да е така — промълви, докато той я милваше.
	Смехът му бе като тихо ръмжене.
	— Аз също, за негово добро.
	Пенелопи затвори очи, докато ръцете му се движеха в синхрон — едната си играеше с гърдата й, а другата бе между бедрата й и я галеше умело. Ласките продължиха още известно време, преди Пенелопи да въздъхне и да притисне гръб към него, за да го почувства възможно най-близо до себе си. Той стори същото и прошепна в ухото й:
	— Ако продължаваш така, скъпа, няма да можеш да ги наблюдаваш още дълго.
	— Не искам да ги гледам повече, Майкъл.
	— Така ли? — Въпросът бе изпълнен с любопитство, а зъбите му нежно дразнеха кожата на рамото й.
	Тя поклати глава и я изви настрана, за да го улесни.
	— Точно така. Искам да гледам теб. — Пръстите му направиха нещо прекрасно между бедрата й и тя въздъхна. — Моля те.
	— Е, след като ме молиш толкова любезно… — Тя можеше да чуе усмивката в гласа му.
	Майкъл я обърна към себе си, а погледът му се насочи към мястото, където ръцете й все още притискаха роклята към гърдите.
	— Пусни роклята, Пенелопи. — Думите му бяха като нежно дихание и тя стисна още по-здраво.
	— Ами ако…
	— Никой не може да те види.
	— Но…
	Той поклати глава.
	— Нали не смяташ, че бих позволил на някой да те види, скъпа. Не бих могъл да го направя, без после да го убия.
	Думите бяха изпълнени с такова чувство за собственост, че тя не можа да възпре тръпката на удоволствие, която я прониза. Никой никога не я бе наричал великолепна, нито бе проявявал интерес да я притежава.
	Но в този миг Майкъл я желаеше.
	Внимателно се вгледа в него. Приятно й бе как очите му я приканват да се съблече и накрая пусна плата, оставяйки го да падне на пода, за да застане гола пред него, изправена пред неясната светлина на свещите… и погледа на съпруга си.
	Майкъл застина, а очите му обходиха тялото й, преди накрая да се спрат на лицето й и той да изрече благоговейно:
	— Ти си най-красивото същество, което някога съм виждал.
	Коленичи в краката й и събу обувките й, оставяйки я само по чорапи, след това плъзна ръце нагоре и поспря там, където се срещаха коприна и кожа. Тя се задъха и той близна местенцето.
	— Имам слабост към дамските чорапи, любима. Гладки и копринени като най-меката част от теб.
	Изчерви се, не й се искаше да признае, че и тя обича допира им до кожата си, нито да му каже, че след сватбената им нощ се наслаждаваше на ласката на сатена по краката си, преструвайки се, че това е неговото докосване.
	— Виждам, че и ти ги харесваш — подразни я и тя усети извивката на устните му по бедрото си.
	— Харесвам _теб_ — промълви и едната й ръка се вплете в тъмните къдрици на тила му.
	Той се изправи и я целуна грубо и страстно.
	— Цялата си съвършени извивки и нежна кожа. — Едната му ръка се плъзна нагоре, за да обхване гърдата й, и тя ахна. — Толкова прекрасни и пълни.
	Думите му бавно убиваха здравия й разум. Силата им бе по-мощна дори от докосването му. Изви се към него и той открадна дъха, думите и всичките й съзнателни мисли. Устните и езикът му нежно галеха нейните и обещаваха повече удоволствие, отколкото би могла да си представи. Най-накрая той спря и тя въздъхна, забравяйки предишния си протест, а той отстъпи назад и бързо се освободи от дрехите си, докато не се изправи пред нея. Светлината от игралната зала зад стъклописа го превръщаше в мозайка от цветове, изтъкани от дълги крака и стегнати мускули, стройни бедра и широки рамене и…
	Не. Не биваше да гледа _там_. Нямаше значение колко й се иска. Нито колко невероятно любопитна се чувства.
	_Само един бърз поглед. О, господи!_
	Моментално я обхвана свян и се опита да прикрие голотата си.
	— Не можем… аз не бях… не това очаквах.
	Усмивката му бе направо вълча.
	— Нервна ли си?
	Знаеше, че трябва да излъже, тъй като той вероятно го бе правил с дузина други жени, но наистина бе _нервна_.
	— Малко.
	Той я повдигна, отнесе я до едно ниско канапе в другия край на стаята и я сложи в скута си, за да я дари с още една дълбока, опустошителна целувка, която отне дъха й и всичките й задръжки. Тя близна долната му устна и нежно я засмука, но той се отдръпна рязко.
	Очите й се разшириха. _Да не би да бе сгрешила?_
	— Съжалявам… устната. Ударите на Темпъл имат склонност да оставят трайни последствия.
	Пенелопи се отдръпна, приглади косата му назад и огледа лицето му за други поражения.
	— Не трябва да му позволяваш да те удря — прошепна и нежно целуна раната.
	— Само така можех да спра да мисля колко ми се иска да се прибера у дома и да те отнеса в леглото. — Дланта му се плъзна по дължината на ръката й. — Ти ме плашиш. — Устните му се извиха в иронична усмивка, докато пръстите му галеха и дразнеха меката кожа на китката, а след това лакътя и рамото й.
	— Но защо?
	— Не мога да се задоволя само с малка част от теб. Искам те цялата. Неустоима си. — Целуна рамото й и леко го близна. — Ти си като подрънкването на заровете. Разбъркването на картите. Зовеш ме при себе си, докато не те пожелая толкова силно, че чак ме боли. — Думите бяха прошепнати в основата на шията й. — Лесно бих могъл да се пристрастя към теб.
	Сърцето й се разтуптя.
	— Това лошо ли е?
	Майкъл се засмя и плътният звук отекна в стомаха и гърдите й.
	— За мен, да. Много, много лошо. — Целуна я бавно и продължително. — За теб също. Помоли ме да не те докосвам. Исках да уважа желанието ти.
	Само че не това бе желанието й. Не наистина. Винаги бе искала да я докосва, дори когато му казваше да не го прави. Винаги го бе желала, дори когато си казваше, че не бива. Той бе нейната слабост.
	Докосването му й спести необходимостта да отговори, пръстите му се заиграха с връхчето на едната й гърда и тя въздъхна, плъзвайки ръце в косите му. Дръпна го назад и се вгледа в прекрасните му тъмни очи.
	— Майкъл — прошепна.
	Той я повдигна, сякаш бе перце, без да отделя поглед от нейния, и прокара ръка надолу по бедрото й, подканвайки я безмълвно да разтвори бедра.
	Самата мисъл за това бе скандална.
	_Истинска мечта._
	Пенелопи се поколеба за частица от секундата, преди да изпълни желанието му и да го възседне.
	В гласа му се усещаха гордост и удоволствие.
	— Моята красавица с приключенски дух…
	Знаеше, че той преувеличава. Не беше красавица, но тази нощ се чувстваше _красива_ и дори не си помисли да пренебрегне молбата му. Новата поза й предоставяше достъп до цялото му тяло, здравите му рамене и широките гърди, които се издигаха и спускаха в ритъм с дишането му. Не се сдържа и постави ръце върху тялото на невероятния красив мъж, който й бе съпруг.
	Майкъл простена от удоволствие и я повдигна, докато гърдите й не се озоваха на нивото на устните му, и той духна леко към връхчетата им. Тя проследи напрегнатия му поглед и вида как зърната й настръхват и стават непоносимо и болезнено твърди.
	_Искаше да усети устните му върху себе си._
	— Докосни ме — прошепна му.
	Той вече я бе изпреварил, близваше и я вкусваше, докато не й се стори, че ще умре под напора на това порочно, нетърпимо удоволствие. Ръцете й обхождаха косата му и го притискаха, докато той не се отдръпна само за да насочи вниманието си към другата гърда. Погали я бавно с език, а после сключи устни около върха и й даде онова, за което тя копнееше.
	Пенелопи се заизвива в ръцете му в синхрон с движенията на устните и езика му. Мили боже. Той бе абсолютен майстор в доставянето на наслада, превръщаше я в истинско изкуство. Не й се искаше това да свършва.
	Майкъл се отдръпна назад и я повдигна още по-високо и по-близо до себе си. Целуна нежната кожа между гърдите й, а после я спусна отново надолу, за да завладее устата й. Той вдигна колене зад нея и я притисна силно към гърдите си, пръстите му се заровиха в косата й и разпръснаха фибите й из цялата стая. Устните му се спуснаха към шията й, за да близнат деликатната кожа, под която туптеше пулсът й, и тя отново въздъхна, опиянена от удоволствие.
	Удоволствие, което не бе знаела, че съществува, преди да го срещне. Удоволствие, което никога не би открила без него.
	— _Майкъл!_ — Името му се откъсна от устните й като въздишка.
	Усмивката му бе доволна и типично мъжка и ръката му се плъзна помежду им.
	Пенелопи сведе поглед към тази порочна и нападателна ръка, хипнотизирана от движението й. Пръстите му докоснаха сърцевината й едва доловимо, сякаш разполагаха с цяла вечност, за да я изследват. Никога не бе пожелавала нещо в живота си толкова силно.
	Той я погали и тя изви гръб, а едната й ръка се плъзна надолу по гърдите му, за да докосне внимателно онази част от него, която така предизвикваше любопитството й. Съпругът й затаи дъх, когато пръстите й се обвиха около горещата стомана.
	— Пенелопи… няма нужда да…
	— Искам. — И това бе самата истина. Копнееше да го докосне, да опознае тялото му, да му дари цялото удоволствие, което той й доставяше. — Покажи ми как. Научи ме.
	Очите му потъмняха от усещането и той премести другата си ръка, за да я насочва и да й покаже как да го гали. Когато простена продължително, тя се наведе и леко го целуна по бузата, прошепвайки:
	— Това е много по-интересно от билярда.
	Майкъл се разсмя дрезгаво.
	— Не бих могъл да бъда по-съгласен.
	— Толкова си гладък. — Пръстите й обходиха цялата му дължина и тя се възхити на невероятното усещане. — И толкова твърд. — Той затвори очи и тя се вгледа в удоволствието, което се бе изписало върху лицето му.
	След това потърка с палец върха на възбудата му, той ахна и отвори очи едва забележимо.
	— Направи го пак.
	Стори го и той я придърпа към себе си за страстна целувка. Ръцете му водеха нейните, показваха й как да се движи, къде да се задържи по-дълго или да натисне повече. Той отметна глава назад и дишането му се накъса.
	— Така добре ли е?
	Майкъл простена и отвърна:
	— Идеално е. Не искам никога да спираш.
	Пенелопи нямаше никакво намерение. Харесваше й да вижда, че изпитва наслада.
	Той не издържа и я дръпна рязко.
	— Стига толкова. Не и преди да вляза в теб. — Бузите й порозовяха и той се засмя тихо. — Фактът, че искам да съм вътре в теб, притеснява ли те, красавице?
	Тя поклати глава.
	— Притеснява ме моето желание да те усетя в себе си. Дамите не би трябвало да мислят за такива неща.
	Съпругът й я целуна страстно.
	— Не искам никога да криеш неприличните си мисли. Всъщност бих желал да чуя всяка една от тях. Искам да ги превърна в реалност.
	Ръцете му творяха чудеса между бедрата й и тя се задъха.
	— Майкъл, искам още.
	— Още от кое, красавице? — Погали с върховете на пръстите си мястото, където тя копнееше да го усети. — Още ето тук?
	Пенелопи ахна и той се отдръпна, преди да чуе отново името му да се откъсва от устните й с молба.
	— Или тук? — Единият му дълъг пръст се плъзна в нея и тя простена.
	— Навсякъде.
	— За каква алчна жена съм се оженил — подразни я той и я целуна отново, без да спира да описва леки, едва доловими кръгове около женствеността й. Той повдигна вежда и втори пръст се присъедини към бавната игра на удоволствия, която бе започнал първият. — А тук?
	— Да. — Думата бе едва прошепната и той приближаваше целта.
	— Тук?
	Още по-близо. Тя прехапа устни и затвори очи.
	— Да.
	— Тук?
	_Толкова. Близо._
	Остана абсолютно неподвижна. Не искаше той да спира.
	— Обичам да те докосвам тук, Пенелопи — промълви, докато умелата му ръка продължаваше изследването си. — Обичам да усещам формата и мекотата ти, да чувствам колко си влажна за мен. — Пръстите му отново я погалиха и той продължи да шепне: — Обичам да те изследвам.
	— Направи го… — не се сдържа тя.
	— Кое, любима? — Гласът му бе истинско въплъщение на невинността. Абсолютен лъжец.
	Пенелопи усети как я изпълва внезапна смелост и срещна погледа му.
	— Знаеш кое.
	Той се ухили.
	— Да го направим заедно.
	Това бе вече прекалено. Тя плъзна ръка между телата им. Улови неговата и накрая, най-накрая я притисна към себе си. Отпусна се над него, срещна погледа му и искрящото там удоволствие и едва удържания копнеж. Пръстите му си проправиха път през меките къдрици и започнаха да галят и да масажират, направлявани от нейната ръка, която бе уловила китката му. Палецът му описа бавен умопомрачителен кръг, който я накара да се пита дали не сънува.
	Майкъл я наблюдаваше как се бори да устои на вълните от удоволствие, които я заливат, и реши да я подразни не само с пръсти, но и с думи:
	— Това ли, любима? Така приятно ли ти е?
	Пенелопи бе така изгубена във вихъра на чувствата, които порочните му пръсти събуждаха, че едва успя да промълви нещо в отговор, и той започна да я докосва точно където и както й се искаше. Сякаш познаваше тялото й по-добре, отколкото тя самата. Сякаш то му принадлежеше.
	_А може би наистина бе така._
	Един от прекрасните му дълги пръсти се плъзна в нея, а ръбът на дланта му притисна най-чувствителното й място и тя извика името му, притискайки се към ръката му с усещането, че ще се случи нещо невероятно.
	— Майкъл — прошепна. Искаше повече. Искаше всичко.
	Изпълваха я желание и страст и искаше той никога да не спира да докосва най-съкровената част от нея. Онази част, която вече му принадлежеше.
	— Почакай ме — прошепна той. Притисна се към нея и отдръпна пръсти, за да може тяхното място да бъде заето от върха на възбудата му, която се отърка в нея, докато устните му шепнеха: — Господи, Пенелопи… Ти си като огъня. Като слънцето. Нищо не може да ми попречи да те желая. Искам да вляза в теб и да остана така завинаги. Ти си новият ми порок, любима… По-опасна си от всеки друг, който съм имал досега.
	Майкъл се плъзна малко по-напред и стисна зъби, спирайки, преди да проникне в сърцевината й… там, където тя копнеше да го приеме. Харесваше й да го усеща толкова близо до себе си, но й се искаше да бъде още по-дълбоко в нея.
	Той застина.
	— Е, Пенелопи. — Тя отвори очи и срещна сериозния му поглед. Майкъл сведе глава към устните й, за да ги завладее с бавна целувка, изпълнена с обещания. — Много съжалявам, ако някога си се чувствала опозорена, любима. Тук и сега няма нещо в теб, което да не е истински скъпоценно за мен. Искам да го знаеш.
	Очите й се наляха със сълзи при тези изненадващи и толкова искрени думи.
	Кимна.
	— Зная.
	Той не отмести поглед.
	— Наистина ли? Виждаш ли колко си важна за мен? Усещаш ли го? — Тя отново кимна, а една сълза се стече по бузата й и опари топлата кожа на рамото му. Той вдигна ръка и проследи с палец солената следа, която бе оставила след себе си. — Обожавам те — промълви. — Бих искал да бъда мъжът, когото заслужаваш.
	Пенелопи на свой ред вдигна ръка, за да улови неговата.
	— Майкъл… ти можеш да бъдеш този мъж.
	Той затвори очи и я придърпа към себе си за опустошителна целувка, преди да отпусне ръка надолу, за да открие вълшебното местенце, където в тялото й се надигаше удоволствието. Дълго я гали и милва, отново и отново в съвършен, почти непоносим ритъм, докато тя не започна да се люлее срещу ръката му, усещайки как всеки момент ще изгуби контрол. Той застина точно преди тя да достигне върха и я остави да дойде на себе си, след което отново я издигна до подножието на рая и пак спря.
	Пенелопи изплака от нетърпение.
	— Майкъл…
	Той целуна извивката на врата й и прошепна в ухото й:
	— Още веднъж. Още веднъж и ще ти позволя да вземеш каквото желаеш. Ще ти позволя да вземеш мен.
	Когато този път я доведе почти до ръба, проникна в нея с един-единствен дълбок, плавен тласък. Изпълни я изцяло и тя се изгуби във водовъртежа на екстаза, отпусната в безопасната му прегръдка. Двамата се задвижиха в ритъм и тя изкрещя името му, молейки го за още, а той продължи да изпълнява желанието й, докато вече не можеше да диша, нито да говори и просто се отпусна в обятията му, останала без сили.
	Прегръща я сякаш цяла вечност, а ръцете му галеха нежно и търпеливо гърба й.
	_Никога нямаше да спре да го обича._
	Не заради неописуемата наслада, която й бе подарил, а заради почти непоносимата нежност, с която я обгръщаше сега. Заради начина, по който я милваше и шепнеше името й, сякаш разполагаше с всичкото време на света, макар все още да я изпълваше докрай, твърд и незадоволен. Беше отложил удоволствието си, за да се увери, че тя е получила своето.
	Толкова усилено се бе старал да прикрие тази част от себе си, но сега нежността се бе появила на повърхността. И тя обичаше тази негова страна.
	Обичаше него.
	_А той никога нямаше да приеме любовта й._
	Тази мисъл я накара да замръзне и тя вдигна глава. Боеше се да срещне погледа му, за да не издаде мислите си. Ръцете му се стегнаха около нея.
	— Нараних ли те? — Гласът му бе станал дрезгав, сякаш не можеше да понесе тази мисъл.
	Тя поклати глава.
	— Не…
	Майкъл се раздвижи под нея и се опита да се отдръпне.
	— Пенелопи… остави ме… не искам да те нараня.
	— Майкъл.
	Прекалено бе уплашена, за да говори, боеше се, че ако отвори уста, може да каже нещо, което той не желае да чува, затова безмълвно се раздвижи, надигна се съвсем леко и се отпусна надолу. Той отметна глава назад, очите му се присвиха до тънки цепки, след това стисна зъби, за да запази самоконтрола си. Пенелопи повтори движението и прошепна:
	— Докосни ме.
	Думите го накараха да се отпусне и той най-накрая помръдна.
	Тя въздъхна и двамата се задвижиха в унисон, ръцете му уловиха бедрата й, за да я насочват, а нейните се отпуснаха на раменете му.
	— Още… — прошепна му, знаейки инстинктивно, че може да й даде повече.
	И той го направи.
	— Красивата ми Пенелопи… Толкова страстна, нежна и невероятна — промълви в ухото й. — Докато те гледах как се разтапяш в ръцете ми, помислих, че ще умра от удоволствие. Красива си, когато достигаш върха. Искам да те отведа там отново… и отново… и отново. — Ритмичните му тласъци подчертаваха изречените думи, докато ръцете му галеха гърба и раменете й, преди да се спуснат надолу, за да насочват движението й.
	— Майкъл, аз… — В този миг ръцете му се озоваха между телата им, за да я докоснат, и той навлезе толкова дълбоко в нея, че тя не успя да довърши изречението. Защото отново доближи онова невероятно, неописуемо усещане, което се надигаше в нея, и тя най-много от всичко на света искаше да го достигне.
	— Кажи ми — прошепна Майкъл дрезгаво и усили тласъците си, за да й подари всичко онова, което дори не бе подозирала, че иска. От което не знаеше, че се нуждае.
	_Обичам те._
	Успя някак да възпре устните си да изрекат тези думи, докато летеше на гребена на удоволствието. Той се присъедини към нея и изкрещя името й в тъмнината на стаята.


>	Глава 20

	— Жадната монахиня.
	Пенелопи дори не помръдна. Бе отпуснала глава на рамото на Майкъл, а русата й коса се стелеше около двама им.
	— Моля?
	Съпругът й плъзна топлата си длан по гърба й, събуждайки нови трепети в тялото й.
	— Колко си любезна. — Протегна се над ръба на канапето. Не искаше да се отделя от нея, но знаеше, че ще й стане студено в голямата стая, ако не вземеше мерки. Жакетът му лежеше на малка купчина на пода, захвърлен в бързината, и той го вдигна, за да използва вълнения плат за завивка.
	Пенелопи се сгуши до него и дъхът му спря от мекотата на допира й.
	— Жадната монахиня — повтори.
	— Не е много любезно да наричаш така съпругата си. — Пенелопи се усмихна леко, без дори да отваря очи. — Макар че след това, което направихме току-що, би могло да се каже, че съм жадна за теб.
	Майкъл не можа да сдържи смеха си.
	_Колко време бе изминало от последния път, когато се бе смял така на нещо толкова детинско?_
	Цял един живот.
	— Забавно момиче. — Той затегна прегръдката си. — Това е любимият ми десерт.
	Пенелопи застина и пръстите й спряха приятната си разходка по гърдите му. Майкъл вдигна ръката й към устните си и бързо целуна пръстите й.
	— Харесвам и малинов пай. Както и сладкиш с ревен.
	Тя вдигна глава и потърси очите му, сякаш току-що й бе направил разтърсващо признание.
	— Жадната монахиня.
	Започна да се чувства като пълен глупак. Тя изобщо не се интересуваше от любимия му десерт.
	— Да.
	Усмивката, която изгря на лицето й, бе толкова широка и красива, че неудобството му изчезна. Вече имаше чувството, че е крал. Тя отново отпусна глава, а гърдите й се надигаха и спускаха в изкусителен ритъм.
	След това просто рече:
	— А аз обичам пудинг със захарен сироп.
	И на него му се прииска да я люби отново. Как бе възможно обикновен разговор за десерти да бъде такъв афродизиак?
	Майкъл за сетен път проследи извивката на гърба й, обходи заоблените й задни части и я притисна към себе си, след това я целуна по слепоочието.
	— Спомням си. — Бе забравил до момента, в който тя го спомена, и в съзнанието му изникна спомен за младата Пенелопи в кухните на „Фалкънуел“, с лице, изцапано със захарен сироп. Усмихна се на сладникавия спомен. — Успяваше да убедиш готвачката ни да ти позволи да оближеш купата.
	Тя зарови лице в гърдите му от неудобство.
	— Не е вярно.
	— Напротив.
	Поклати глава и копринената й коса закачи небръснатата му буза.
	— Може би лъжиците. Дамите не ближат купи.
	Майкъл се засмя на тази забележка и дълбокият звук изненада и двама им. Хубаво бе да лежи тук и да се смее с нея. Не се бе чувствал толкова добре от много дълго време. Беше прекрасно, макар да знаеше, че двамата разполагат само с този момент, последния им спокоен миг, преди адът да се изсипе над главите им и да унищожи и малкото благоволение, което тя бе запазила за него.
	Той обви и другата си ръка около нея и силно я притисна към себе си, когато тази мисъл отекна в съзнанието му.
	_В този миг тя бе негова._
	— Изглежда, че приключението ти е истински успех.
	Пенелопи вдигна глава и подпря брадичка на събраните си длани, а сините й очи проблеснаха закачливо.
	— Очаквам следващото.
	Ръката му се спусна по бедрото й и се заигра с ръба на копринения й чорап.
	— Защо ли не смея да попитам?
	— Искам да играя хазарт.
	Представи си как Пенелопи целува заровете от слонова кост, преди да ги хвърли върху зеленото сукно на някоя от масите на долния етаж.
	— Знаеш, че това е игра, която не можеш да спечелиш.
	Тя се усмихна.
	— Казват същото и за рулетката.
	Той отвърна на усмивката й.
	— Така е. Ти просто имаше късмет.
	— Номер двадесет и три.
	— За нещастие, сумата от заровете стига само до дванадесет.
	Пенелопи сви леко рамене и жакетът му се свлече по бледата й съвършена кожа.
	— Ще упорствам.
	Той се наведе, за да целуне голото й рамо.
	— Ще видим. Все още се възстановявам от днешното приключение, немирнице.
	_А утре ще си спомниш всички причини, поради които не искаш да съм близо до теб._
	Тя затвори очи и въздъхна при спомена за изживяното удоволствие, а звукът го накара да се размърда, за да прикрие нарастващото си желание. Отново я искаше. Но този път щеше да се овладее.
	_Трябваше да стават._
	А не можеше да се насили да помръдне.
	— Майкъл? — Когато очите й отново се отвориха, бяха сини като лятно небе. Човек би могъл завинаги да потъне в тези очи. — Къде отиде?
	— Кога?
	— След като… изгуби всичко.
	Прониза го неприятна тръпка. Не искаше да й отговаря. Не желаеше да й дава още причини да съжалява за брака им.
	— Никъде не съм ходил. Останах в Лондон.
	— Какво се случи?
	Що за въпрос? Толкова много неща се бяха случили. Толкова неща се бяха променили. Не искаше тя да знае. Не желаеше да я прави част от всичко това.
	_Искаше му се и той да не бе част от това минало._
	Пое си дълбоко въздух и постави ръце на кръста й, за да я отмести и да стане.
	— Не искаш да знаеш.
	Пенелопи се отпусна върху него, опря ръце на гърдите му и го спря.
	— _Искам_ да знам. — Взря се в очите му и отказа да помръдне. Отказваше да му позволи да избяга.
	— Какво ти е известно за случилото се?
	— Зная, че си изгубил всичко на една карта.
	Беше толкова близо, а сините й очи бяха толкова напрегнати, че Майкъл усети как го изпълва съжаление. Не му беше приятно, че тя знаеше за грешките му. За срама му. Заради нея му се искаше да бъде някой друг. Някой нов човек, _който да я заслужава_.
	Може би ако й разкажеше цялата история, това щеше да я възпре да продължи да го доближава. Може би това щеше да попречи и на него самия да изпитва такива силни чувства.
	_Твърде късно бе за това._
	Замръзна, когато тази мисъл проблесна в ума му за секунда.
	— Беше игра на _vingt-et-un_.
	Тя не отмести поглед.
	— Бил си млад.
	— На двадесет и една. Достатъчно голям, за да заложа всичко, което притежавах.
	— Бил си млад — повтори тя съчувствено.
	Майкъл не продължи да спори.
	— Заложих всичко. Всичко, което не бе обвързано с титлата. Всичко, което бе трупано с поколения. Като истински глупак. — Зачака тя да се съгласи, но тъй като това не се случи, продължи нататък. — Лангфорд ме притискаше да залагам още и още, подтикваше ме, присмиваше ми се, докато накрая всичко, което имах, не се озова на масата, а аз бях уверен, че ще спечеля.
	Тя поклати глава.
	— Как би могъл да знаеш?
	— Нямаше начин, нали? Само че бях развълнуван… печелех ръка след ръка. Когато си в печеливша серия… изпадаш в еуфория. Стигаш до един момент, в който всичко се променя, всяка разумна мисъл те напуска и имаш чувството, че е невъзможно да изгубиш. — Думите вече се лееха заедно със спомените, които толкова време бе държал под ключ. — Това е болест и аз я бях прихванал. През онази нощ не спирах да печеля. Докато накрая това не се промени и аз изгубих всичко. — Тя го наблюдаваше внимателно. — Лангфорд ме побутваше към изкушението, убеди ме да залагам още и още…
	— Защо теб? — Между веждите й се появи бръчка, а в гласа й се усещаше гняв и Майкъл протегна ръка, за да изглади челото й. — Бил си толкова млад!
	— Бързаш да ме защитиш, без да знаеш всичко. — Пръстът му се спусна по носа й. — Той бе изградил всичко. Земите, парите, всичко. Баща ми бе добър човек, но когато почина, имението не бе толкова проспериращо, колкото можеше да бъде. Но все пак представляваше достатъчно добра основа, за да може Лангфорд да го развие и да го направи печелившо. И той го стори. Когато стана време да встъпя във владение на наследството си, състоянието ми възлизаше на повече, отколкото струваха собствените му земи. Той не искаше да се разделя с него.
	— Алчността е грях.
	_Както и отмъщението._ Майкъл спря и се замисли за отдавна отминалата игра, която бе проигравал наум стотици, хиляди пъти.
	— Той каза, че трябва да съм му благодарен, че ми го е отнел — изрече, без да успее да прикрие подигравката в гласа си.
	Пенелопи запази мълчание, а сините й очи го гледаха сериозно.
	— Може би е бил прав.
	— Не беше. — Не бе изминал и ден, без Майкъл да мрази дори въздуха, който Лангфорд дишаше.
	— Е, може би благодарен е преувеличено, но само помисли как си се справил въпреки всички пречки. Помисли как си се справил пред препятствията и си ги преодолял.
	В гласа й се усещаше задъхана напрегнатост, която Майкъл обожаваше и в същото време ненавиждаше.
	— Вече ти казах да не ме превръщаш в герой, Пенелопи. Нищо от това, което съм извършил… или това, което съм… нищо от това не е героично.
	Тя поклати глава.
	— Грешиш. Ти си много повече, отколкото си мислиш.
	Майкъл си спомни за документите в джоба на жакета си и плана, който бе задействал тази сутрин. Отмъщението, което бе чакал през всички тези години. Тя съвсем скоро щеше да се увери, че не е герой.
	— Иска ми се това да бе вярно.
	_Заради теб._
	Не можеше да се освободи от тази мисъл.
	Пенелопи се приведе към него, а сериозният й поглед не трепна.
	— Не виждаш ли, Майкъл? Не разбираш ли колко повече има у теб сега? Колко по-силен си станал? Колко по-влиятелен? Ако не беше онзи момент и начинът, по който е променил теб и живота ти… сега нямаше да си тук. — Гласът й премина в шепот. — Нито пък аз.
	Той стегна прегръдката си.
	— Е, това определено е нещо.
	Двамата останаха да лежат така известно време, всеки потънал в собствените си мисли, преди Пенелопи да смени темата.
	— А след играта? Какво стана после?
	Майкъл вдигна поглед към тавана, връщайки се към онова време.
	— Той ми остави само една гвинея.
	— Залогът ти.
	Той се усмихна. _Умната му съпруга._
	— Никога не бих я похарчил. Не бих взел нищо от него. Не и докато не мога да му взема всичко.
	Тя го наблюдаваше внимателно.
	— Отмъщение.
	— Нямах нищо освен дрехите на гърба си и шепа монети в джоба… Темпъл ме откри. Бяхме приятели в университета. Той се биеше с всеки, който бе готов да му плати. В нощите, когато нямаше уговорен мач, организирахме залагания на улицата.
	Тя сбърчи вежди.
	— Това не беше ли опасно?
	Забеляза тревогата в погледа й и нещо в него се сви при тази нежност. Фактът, че бе в обятията му, докато разказваше тази история, бе истинска благословия. Сякаш би могла само със загрижеността си да го спаси.
	Само че той отдавна бе преминал линията, отвъд която нямаше спасение, а тя не заслужаваше този живот, изпълнен с грях и порок. Заслужаваше много повече.
	Той сви рамене.
	— Бързо се научихме кога да се бием и кога да бягаме.
	Пенелопи вдигна ръка и нежно докосна сцепената му устна.
	— Все още се биеш.
	Майкъл се усмихна и отвърна мрачно:
	— Много отдавна не съм бягал.
	Тя отправи поглед към стъклописа, нощта вече преваляше и свещите от другата му страна се стопяваха.
	— А „Ангела“?
	Той вдигна ръка и уви една руса къдрица около пръстите си.
	— Четири години и половина по-късно двамата с Темпъл бяхме усъвършенствали бизнеса си. Местехме се от място на място в зависимост от играчите и една вечер бяхме събрали двадесет или тридесет мъже да залагат. В ръката си държах цял куп пари и двамата знаехме, че е въпрос на време, докато се наложи да сложим край на играта или рискуваме да ни оберат. — Пусна косата й и прокара палец по бузата й. — Никога не съм знаел кога да спра. Винаги исках да изиграем още една игра, още едно хвърляне на заровете.
	— Залагал си?
	Срещна погледа й, искаше тя да чуе думите и да разбере обещанието, което се съдържаше в тях.
	— Не съм залагал от десет години.
	В погледа й се появи разбиране. И гордост.
	— Откакто си загубил от Лангфорд.
	— Това не променя начина, по който масите ме зоват при себе си. Не намалява изкушението на заровете. А когато рулетката се завърти… винаги се опитвам да отгатна къде ще спре.
	— Но никога не залагаш.
	— Не, но обичам да наблюдавам, когато другите го правят. Онази нощ Темпъл няколко пъти каза, че трябва да си вървим. Заяви, че играта става опасна, но аз можех да изкарам още час или два и продължавах да го убеждавам. Още едно хвърляне на заровете. Още един рунд залози. Още една игра. — Той потъна в спомена. — Появиха се изневиделица и вероятно трябваше да сме благодарни, че носеха тояги, а не пистолети. Мъжете, които хвърляха зарове, избягаха при първия признак за неприятности, но нищо нямаше да им се случи, дори да бяха останали.
	— Търсели са вас — прошепна Пенелопи.
	Той кимна.
	— Искаха печалбата ни. Хиляда лири. Може би повече.
	_Повече, отколкото би трябвало да носи човек на улицата._
	— Бихме се, доколкото можахме, но бяхме двама срещу шестима. А имах чувството, че са деветима. — Засмя се леко. — Или по-скоро деветнадесет.
	На нея не й бе весело.
	— Трябвало е да им дадете парите. Не са били по-важни от живота ви.
	— Умната ми съпруга. Само ако беше там. — Лицето й бе побеляло. Майкъл я придърпа към себе си за бърза целувка. — Сега съм тук. Жив и здрав, за твое нещастие.
	Пенелопи поклати глава и категоричният й жест накара стомахът му да се свие на топка.
	— Дори не се шегувай. Какво стана после?
	— Мислех, че с нас е свършено, но един бог знае откъде се появи някаква карета и от нея излязоха цяла рота мъже, огромни като Темпъл. Присъединиха се към нас, прогониха враговете ни и когато те изчезнаха с подвити опашки, двамата с Темпъл бяхме метнати в каретата, за да се срещнем с нашия спасител.
	Тя предугади накъде вървят нещата.
	— Чейс.
	— Собственикът на „Падналия ангел“.
	— Какво искаше?
	— Бизнес партньори. Търсеше хора, които да организират игрите. Някой, който да се грижи за сигурността. Мъже, които познават и блясъка, и мръсното бельо на аристокрацията.
	Пенелопи въздъхна продължително.
	— Спасил ви е живота.
	Майкъл бе потънал в спомена за онази първа среща, която го бе накарала да осъзнае, че може да си върне всичко, което бе изгубил.
	— Така е.
	Тя целуна подутата му устна и близна раната.
	— Мисля, че греши.
	Това привлече вниманието му.
	— Чейс ли?
	Тя кимна.
	— Смята, че има дълг към мен.
	— Така изглежда.
	— Всъщност аз съм задължена на Чейс. Спасил те е. За мен.
	Отново го целуна и той затаи дъх, казвайки си, че го прави просто в отговор на ласката й, а не защото думите заплашват силата на волята му. Зарови ръце в косата й, докато вкусваше благодарността и облекчението, които се лееха от устните й, както и още нещо, което не можеше да определи… някакво невероятно изкушение.
	Нещо, което не бе сигурен, че заслужава.
	Сви едната си ръка в юмрук и се отдръпна, макар отчаяно да му се искаше да продължи да я целува. Само че не можеше да й позволи… не можеше да разреши и на себе си да прекара още дори секунда, без да й напомни кой е той и какво представлява.
	— Изгубих всичко, Пенелопи. _Всичко._ Земя, пари, мебелировката на домовете си… _домовете на баща ми_. Изгубих всичко, което ми напомняше за него. — Последва дълго мълчание и той тихо добави: — Изгубих теб.
	Пенелопи изви глава и го прикова с поглед.
	— Но си го върна. Увеличил си наследството си двойно и дори повече.
	Младият мъж поклати глава.
	— Не и най-важното нещо.
	Тя застина, сякаш бе забравила за плановете му. За бъдещето им.
	— Твоето отмъщение.
	— Не. Останалата част — уважението, мястото в обществото. Нещата, които би трябвало да мога да дам на съпругата ми, които бих искал да мога да дам на теб.
	— Майкъл…
	Усети несъгласието в тона й, но не му обърна внимание.
	— Не ме слушаш. Аз не съм подходящият мъж за теб. Никога не съм бил този мъж. Ти заслужаваш някого, който никога не е допускал моите грешки. Някого, който може да те засипе с титли, уважение и порядъчност и достатъчно съвършенство. — Мразеше вцепенеността й, отказа й да приеме истината. Принуди я да го погледне в очите и насили себе си да изрече и останалото. — Иска ми се да бях този мъж, Шест пенса, но не съм. Не виждаш ли? Не притежавам нито едно от тези неща, с нищо не съм те заслужил. Нямам нищо, което да те направи щастлива.
	_Мили боже, искам да си щастлива. Искам аз да те направя щастлива._
	— Защо смяташ така? — попита тя. — Имаш толкова много, много повече, отколкото ще ми е нужно някога.
	_Не е достатъчно._
	Някои неща не можеха да бъдат възстановени. Можеше да притежава сто къщи, двадесет пъти повече пари и всички богатства, които би могъл да събере, но пак нямаше да бъде достатъчно, защото това никога нямаше да изтрие миналото му, безразсъдството и провала му.
	Никога нямаше да го превърне в мъж, достоен за нея.
	— Ако не те бях принудил да се омъжиш за мен… — започна той, но тя го прекъсна.
	— Нищо не си ме принуждавал. Аз избрах теб.
	_Не е възможно наистина да го вярва._ Той поклати глава.
	Пенелопи въздъхна.
	— Наистина не разбираш, нали? Не знаеш колко си забележителен.
	Майкъл отмести поглед, не искаше да чува лъжата в думите й.
	— Не. Погледни ме. — В тона й се усещаше твърдост и той не се сдържа и се взря в сините й очи. Толкова бяха искрени. — И мислиш, че по някакъв начин си изгубил почтеността заедно със състоянието си? Само че това богатство представлява просто земя и пари, натрупани от други мъже, нали? Това е било _тяхното_ постижение. _Тяхната_ чест. Не твоята. Ти… — Майкъл усети уважението в думите, видя истинските й чувства да бликат от погледа й. — … ти сам си изградил бъдещето си. Сам си се преборил.
	Какво чудесно чувство, романтично, но грешно.
	— Говориш за мъжа, който открадна съпругата си посред нощ, принуди я да се омъжи за него, използва я заради парче земя, за отмъщение, а после… тази нощ… я съблече гола насред най-известния лондонски игрален дом. — Усети презрителната нотка в тона си и извърна поглед към мрака, който властваше на тавана над тях. Имаше чувството, че мястото му е там. Искаше тя да се облече и да се махне далеч от него. — Боже. Заклех се, че никога повече няма да те опозоря. Толкова съжалявам, Пенелопи.
	Тя отказа да отстъпи. Улови брадичката му и го принуди да срещне погледа й още веднъж.
	— Не превръщай това в нещо мръсно. Аз го исках. Насладих му се. Не съм дете, което трябва да бъде глезено. Омъжих се за теб, за да живея, и това… ти… всичко това е истинският живот. — Тя замлъкна и се усмихна широко. Удоволствието и чувството за съжаление, които тази красива усмивка му донесе, бяха като физически удар. — Тази нощ нито за миг не съм се чувствала опозорена или използвана. Всъщност се усещах… боготворена.
	_Защото наистина я боготвореше._
	— Заслужаваш нещо по-добро.
	Пенелопи сбърчи вежди и се изправи като феникс, увивайки се в жакета му.
	— Ти си този, който не ме слуша. Не ми е приятно да ме поставяш на някакъв пиедестал, където се държат ценните вещи, които не искаш да се счупят. Не желая подобно почетно място. Мразя го. Мразя това, че ме изоставяш, защото те е страх да не ме нараниш. Страх те е да не ме счупиш, сякаш съм порцеланова кукла без никаква сила и характер.
	Майкъл се изправи и пристъпи към нея. Никога не бе и помислял, че й липсва характер. Всъщност, ако имаше дори малко повече, щеше да го подлуди. Що се отнасяше до силата, тя бе същински Атлас. Малък, прекрасен Атлас, облечен само в жакета му.
	Протегна ръка към нея, но тя отстъпи назад.
	— Не, недей. Не съм приключила. Имам характер, Майкъл.
	— Зная.
	— И то силен характер.
	_По-силен, отколкото си бе представял._
	— Не съм съвършена. Отказах се от съвършенството, когато осъзнах, че то може да ми донесе единствено самотен брак с някой точно толкова съвършен съпруг. — Вече се тресеше от гняв и той се приближи, за да я вземе в обятията си, но тя се отдръпна и не му позволи да я докосне. — Що се отнася до това, че ти не си идеален, благодаря на Бога за това. Веднъж вече се доближих до подобен живот и той беше _адски скучен_. Съвършенството е твърде чисто, твърде лесно. Не искам това, нито желая да бъда такава. _Искам_ нещо несъвършено. Искам онзи мъж, който ме хвърли на рамо в гората и ме убеди да се омъжа за него заради приключението. Искам мъжа, който е студен и горещ едновременно, който ръководи клуб за мъже, клуб за жени, казино и всичко останало, което човек може да намери тук. Мислиш, че съм се омъжила за теб въпреки недостатъците ти? Омъжих се за теб точно _заради_ тях, глупчо такъв. Заради великолепните ти, непоносимо _вбесяващи_ несъвършенства.
	Това не бе вярно, разбира се. Беше се омъжила за него, защото нямаше избор.
	_Само че той нямаше да я пусне._
	Не и след като тъкмо бе открил колко е прекрасно да я държи в обятията си.
	— Пенелопи?
	Тя отпусна ръце и жакетът се разтвори, разкривайки дълга ивица гола кожа от врата до коляното й.
	— Какво? — Би се засмял на раздразнението в гласа й, ако не бе завладян от вида й, облечена само в копринени чорапи, неговия жакет и нищо друго. Тя си пое дълбоко въздух и дрехата бе на път да изложи на показ и прекрасните й гърди.
	— Приключи ли?
	— Може би — отвърна му, запазвайки си правото да добави още нещо.
	— Можеш да бъдеш много трудна, когато поискаш, знаеш ли?
	Едната й руса вежда подскочи нагоре.
	— Присмял се хърбел на щърбел.
	Той протегна ръка и този път тя му позволи да я хване и да я придърпа по-близо за прегръдка.
	— Прекалено съм несъвършен за теб — промълви до слепоочието й.
	— Ти си съвършено несъвършен за мен.
	Тя грешеше, разбира се, но на него не му се мислеше повече по въпроса, затова й каза:
	— В момента си гола в един игрален дом, скъпа.
	Пенелопи измърмори нещо в отговор, притиснала лице към гърдите му, и той по-скоро почувства, отколкото чу думите й.
	— Не мога да повярвам.
	Ръката му се спусна надолу по гърба й и той се усмихна при мисълта, че е облечена с неговите дрехи.
	— А аз мога, моя сладка, авантюристична съпруго. — Целуна върха на русата й глава, плъзна ръка под жакета, за да обхване гърдата й, и се наслади на тръпката, която прониза цялото й тяло при докосването му. — Иска ми се всеки ден да бъдеш гола под моите дрехи.
	Тя се усмихна.
	— Знаеш, че всеки ден съм гола под моите, нали?
	Майкъл простена.
	— Не биваше да казваш подобно нещо. Как от сега нататък ще успявам да мисля за нещо друго?
	Пенелопи се отдръпна от него със смях и двамата започнаха да се обличат. Тя перваше Майкъл всеки път, когато той протегнеше ръка към нея.
	— Само помагам.
	— Пречиш.
	Оправи малката кремава панделка отпред на роклята си, докато той връзваше шалчето си без огледало.
	С радост би се обличал заедно с нея, докато свят светува. Само че нямаше да има тази възможност.
	_Не и след като тя разбере за лъжите ти._ Шепотът отекна в съзнанието му като оръдеен залп.
	— Това вода ли е? — Тя посочи каната, поставена до умивалника.
	— Да.
	Пенелопи наля малко в купата и намокри ръцете си до китките, без да ги мие, просто искаше да ги потопи в хладната течност.
	Наблюдаваше я внимателно как затваря очи и си поема дълбоко въздух. После втори път. И трети. Извади ръцете си, изтръска ги и се обърна с лице към него.
	— Има нещо, което трябва да ти кажа.
	През десетте години, откакто организираше игри на зарове, карти и всякакъв друг вид хазарт, познат на хората, Майкъл се бе научил да разчита лицата на хората. Умееше да разпознава нервността и въодушевлението, лъжата и измамата, гнева и всяка друга човешка емоция.
	Абсолютно всичко, с изключение на чувството, което се четеше в погледа на Пенелопи, стаено зад нервността, удоволствието и вълнението. Странно, макар никога да не го бе срещал преди, знаеше точно какво е.
	_Любов._
	Тази мисъл спря дъха му и той изправи гръб, обзет от желание, страх и още нещо, за което не желаеше да мисли. Не му се искаше дори да признае, че съществува.
	Беше й казал да не вярва в него.
	Беше я предупредил.
	Ако искаше да запази разсъдъка си, не можеше да й позволи да му каже, че го обича.
	_Но много му се искаше._
	Затова направи онова, в което го биваше най-много. Устоя на изкушението, приближи се до нея и я придърпа за бърза целувка, която копнееше да задълбочи и да превърне в нещо толкова завладяващо, колкото бяха и чувствата, които бушуваха в него.
	— Става късно, скъпа. Тази вечер никакви разговори повече.
	Любовта в погледа на Пенелопи отстъпи място на объркване и той намрази сам себе си. За съжаление, започваше да свиква с това чувство.
	На вратата се почука и звукът го спаси. Майкъл погледна часовника, беше почти три часът сутринта — бе твърде късно за посетители, което означаваше само едно. _Новини._
	Той бързо прекоси стаята, отвори вратата и прочете всичко по лицето на Крос още преди другият мъж да е имал възможността да отвори уста.
	— Тук ли е?
	Крос отмести поглед към Пенелопи, после отново обърна непроницаемите си сиви очи към Майкъл.
	— Да.
	Не можеше да я погледне. Тя бе толкова близо, можеше да усети как деликатният й аромат го обгръща, може би за последен път.
	— Кой е тук? — попита тя и на него му се прииска да не отговаря, макар да знаеше, че трябва да й каже. Но щом го стореше, щеше да я изгуби завинаги.
	Срещна погледа й и се опита да запази спокойствие. Напомни си за едничката цел, която си бе поставил преди цели десет години.
	— Лангфорд.
	Пенелопи застина, когато думите се блъснаха в нея като ударна вълна. Поклати глава.
	— Майкъл. Моля те. Не го прави.
	Той не можеше да спре. Това бе единственото, което някога бе искал.
	Преди тя да се появи в живота му.
	— Остани тук. Някой ще те отведе у дома.
	Той излезе, а затварянето на вратата зад гърба му отекна като изстрел в тъмния празен коридор. С всяка следваща крачка Майкъл опитваше да събере сили за това, което щеше да последва. Странно, но не заради срещата с Лангфорд имаше нужда от тази допълнителна решимост.
	А защото щеше да изгуби Пенелопи.
	— Майкъл! — Тя го бе последвала в коридора и викът й го накара да се обърне, не можеше да пренебрегне болката в гласа й. Отчаяно искаше да я предпази от тази мъка.
	_Да я предпази от себе си._
	Пенелопи се затича към него и не му остана друго, освен да я улови и да я вдигне във въздуха, когато тя се взря в лешниковите му очи, а ръцете й обхванаха лицето му.
	— Не е нужно да го правиш — прошепна му, а палците й погалиха бузите му, оставяйки мъчителни дири след себе си. — Имаш „Фалкънуел“… имаш „Ангела“… притежаваш повече, отколкото той би могъл дори да си мечтае. Разполагаш с много повече от гняв, отмъщение и ярост. Имаш мен. — Тя срещна погледа му, преди да добави болезнено нежно: — Обичам те.
	Беше си казвал, че не желае да чува тези думи, но щом бяха изречени, удоволствието, което му доставиха, го обгърна в ласкава прегръдка. Той затвори очи и я целуна дълбоко. Искаше завинаги да запомни вкуса и аромата й в този момент. Когато откъсна устни от нейните и я пусна на земята, отстъпи задъхано назад. Обичаше блясъка в очите й, когато я докосваше.
	Не я бе докосвал достатъчно. Ако можеше да върне времето назад, щеше да го прави по-често.
	_Обичам те._
	Прошепнатите думи изплуваха в съзнанието му като въплъщение на изкушението.
	Той поклати глава.
	— Не трябва да ме обичаш.
	След това се извърна и я остави в тъмния коридор. Беше на път да се изправи лице в лице с миналото и не искаше да погледне назад. Отказваше да признае какво оставя зад себе си.
	Какво щеше да загуби.


>	Глава 21

	Бърн си бе представял този момент стотици… хиляди пъти.
	Бе разигравал сцената в ума си — как влиза в салона за игра на карти, където го очаква Лангфорд, сам и изнервен, смален от величината и мощта на „Ангела“ — кралството, където властваше Майкъл.
	Никога не си бе представял, че ще изпитва нещо различно от триумф в момента, в който слага край на цяло десетилетие, изпълнено с гняв и безсилие. Но не чувство на победа бе обхванало Майкъл, когато отвори вратата на луксозния частен салон, разположен далеч от основната зала на клуба, и срещна безизразния поглед на дългогодишния си враг.
	Изпитваше объркване и гняв.
	Дори сега, десет години по-късно, този мъж продължаваше да ограбва Майкъл. Днес му бе отнел бъдещето със съпругата му. Не можеше да му позволи да продължава.
	В паметта му Лангфорд винаги се бе извисявал властно — бронзова кожа, бели зъби, големи юмруци — мъж, който без колебание взема каквото пожелае, който унищожава животи, без да поглежда назад.
	Сега, цели десет години по-късно, той не се бе променил. Беше все така здрав и силен, с малко повече сива коса, но с все същия дебел врат и широки рамене. Времето бе благосклонно към него.
	Погледът на Майкъл отскочи към лявата ръка на Лангфорд, която лежеше върху зеленото кадифе на масата. Помнеше превзетите му жестове — ръката му се свиваше в юмрук и почукваше по дървото, за да изиска допълнителни карти или да отпразнува победно раздаване. Докато бе младеж, който започваше да се учи да играе, Майкъл бе наблюдавал тази ръка и бе завиждал на самоконтрола й.
	Той седна на стола срещу Лангфорд и мълчаливо зачака.
	Пръстите на другия мъж потрепнаха върху сукното.
	— Намирам за неприемливо да бъда принуждаван да дойда тук посред нощ от твоите служители.
	— Не сметнах, че ще се отзовеш, ако изпратя покана.
	— Не си сгрешил. — Майкъл не отговори и Лангфорд въздъхна. — Предполагам, че си ме повикал, за да злорадстваш заради „Фалкънуел“.
	— Това също. — Майкъл бръкна в джоба на жакета си, извади доказателството за обстоятелствата около раждането на Томи и приглади хартията с пръсти.
	— Признавам, че бях изненадан, че си паднал толкова ниско и си се оженил за момичето на Марбъри, било то и заради „Фалкънуел“. Тя не е точно награда. — Той спря за момент. — Но целта беше земята, нали? Браво! Целта оправдава средствата, предполагам.
	Майкъл стисна зъби, когато чу думите, които толкова добре описваха брака им в началото. Мразеше това напомняне, че той бе точно толкова ужасен звяр, колкото и Лангфорд.
	_Не го прави!_ Умолителните думи на Пенелопи прозвучаха в ума му и той застина. Ясно усещаше излинелите ръбове на хартията до палеца си. _Ти си много повече, отколкото си мислиш._ Майкъл завъртя листа хартия в ръката си и се замисли над тези думи, спомняйки си как сините очи на съпругата му го молят да бъде нещо повече. Да бъде по-добър. _Достоен._
	_Обичам те._ Последното й оръжие срещу отмъщението му.
	Любопитството правеше Лангфорд нетърпелив.
	— Давай, момче. Какво има?
	Тези резки думи върнаха Майкъл назад във времето, когато бе на двадесет и една, изправен срещу този мъж, горящ от желание да го съсипе. Само че този път не бе в състояние да го стори. С добре премерено махване на ръката запрати листа към него.
	Лангфорд го улови, разгъна го и прочете съдържанието му. Не вдигна поглед.
	— Откъде го взе?
	— Може да притежаваш земите ми, но нямаш моята власт.
	— Това ще ме съсипе.
	— Силно се надявам. — Майкъл зачака да настъпи моментът на победата. Очакваше, че след като откъснеше поглед от писмото, по лицето на другия мъж ще се изпишат изненада и съжаление, а после ще признае поражението си, но когато погледна в очите на Лангфорд, не тези чувства блестяха там.
	Вместо тях имаше възхищение.
	— Откога чакаш този момент?
	Майкъл се насили да се отпусне назад в стола си и да прикрие изненадата си.
	— Откакто ми отне всичко.
	— Откакто ти изгуби всичко — поправи го Лангфорд.
	— Тогава бях още хлапе, изиграло само няколко игри. — Гневът на Майкъл се събуди. — Но вече не съм. Зная, че ти ме подтикна да играя. Подлъга ме, остави ме да побеждавам, докато залогът не стана огромен.
	— Мислиш, че съм мамил?
	Погледът на Майкъл не трепна.
	— Зная, че си го направил.
	Едва доловима усмивка премина по устните на Лангфорд, след което той отново насочи вниманието си към изобличаващия документ, но това бе достатъчно, за да потвърди думите на Майкъл.
	— Значи знаеш. Хлапето бе издънка на брат ми, роди го дъщерята на един местен фермер. Жената, за която се ожених, бе безполезна. Имаше достатъчно голяма зестра, но не беше способна да ми роди наследник. Платих на онова момиче, за да взема детето й. По-добре фалшив наследник, отколкото никакъв.
	Томи никога не бе приличал на този мъж, липсваха му неговите студенина и пресметливост. Сега всичко придобиваше смисъл и Майкъл откри, че някъде дълбоко в него, под всички погребани чувства, се надига съчувствие към момчето, което някога бе негов най-добър приятел… Момчето, което толкова усилено се бе старало да бъде син на баща си.
	Виконтът продължи:
	— Имаше само шепа хора, които знаеха, че жена ми никога не е зачевала. — Той вдигна листа с усмивка. — Виждам, че не е трябвало да им вярвам.
	— Може би са решили, че ти си онзи, който не заслужава тяхното доверие.
	Лангфорд вдигна вежди.
	— Продължаваш да ме виниш?
	— Все още си го заслужаваш.
	— Хайде — присмя му се Лангфорд. — Огледай се. Ти построи това място, изгради живота и състоянието си. Какво би направил, ако си принуден да ги дадеш другиму? Да ги оставиш в ръцете на някой, който не е взел никакво участие в успеха ти? Да не искаш да ми кажеш, че не би направил същото като мен? — По-възрастният мъж остави документа на масата. — Би излъгал. Имаш толкова малко съвест, колкото и аз и това е доказателството. — Облегна се назад в стола си. — Колко жалко, че попаднах на Томи, а не на теб. От теб би излязъл добър син, като гледам колко добре си усвоил уроците, на които те научих.
	Майкъл устоя на желанието да се отдръпне назад при тези думи и намека, че прилича на Лангфорд, който се криеше в тях. Усети истинността им и това го изпълни с омраза.
	Погледът му се насочи към бележката на масата, чиято важност внезапно се бе оказала колкото сериозна, толкова и незначителна. Ушите му бучаха и той осъзна значението на това, което бе сторил. Което правеше точно в този момент.
	Лангфорд продължи, без да осъзнава какво се случва с Майкъл.
	— Да говорим по същество. Аз все още притежавам всичко останало, всичко, което баща ти ти остави. Цялото ти минало. Мислиш ли, че не съм очаквал да направиш нещо подобно? — Той бръкна в джоба на палтото си и извади сноп листове. — Двамата много си приличаме. — Остави купчината на масата. — Все още ли играеш на _vingt-en-un_? Моето наследство срещу твоето.
	Когато Майкъл видя прецизно подредените листове върху зеленото сукно, внезапно всичко му се изясни. Стотици, хиляди пъти бе проигравал тази сцена в ума си — проследяваше с поглед как картите се преобръщат и се плъзгат по местата си, броеше десет, четиринадесет, двадесет и две — числата, които бяха погубили собствеността и младостта му.
	Винаги бе смятал, че онзи момент е сложил край на всичко добро у него.
	Но не беше.
	_Сегашният миг обаче щеше да изиграе тази роля._
	Припомни си какво е усещането да държи Пенелопи в прегръдките си, да усеща устните й под своите и задъханите й молби да не идва тук. Да не прави това. Спомни си как го бе погледнала в очите и го бе помолила да не пропилява този последен шанс за нещо хубаво в живота си, да не захвърля последната останала частица от почтеността си.
	Да не позволява на отмъщението да засенчи любовта.
	Майкъл протегна ръка към купчината нотариални актове и ги разпръсна по масата. Уелс, Шотландия, Нюкасъл, Девън — къщи, събирани от поколения маркизи, които някога бяха жизненоважни за него… а сега бяха просто съвкупност от тухли и хоросан.
	Минало, не бъдеще.
	_Това бе нищо без Пенелопи._
	Какво бе сторил?
	_Мили боже, обичаше я._
	Мисълта го прониза като стрела, съвсем неочаквано и по-силно от всичко останало. Намрази се, че не й го е казал по-рано.
	И сякаш призована от мислите му, тя внезапно се появи и извиси глас иззад вратата.
	— Може да се опитате да ме спрете с мълчанието и… огромните си размери… но не се залъгвайте, аз _определено_ ще вляза в тази стая!
	Майкъл се изправи и видя как вратата се отваря и разкрива объркания Бруно и застаналата пред него разярена Пенелопи. Пазачът вдигна безпомощно ръце, което при други обстоятелства би развеселило Майкъл. Бруно, изглежда, не знаеше какво да прави с тази дребна, странна жена, която притежаваше силата на десетина мъже. А може би и двадесет.
	Тя го избута и влезе в помещението с вирната брадичка и изправени рамене, а в очите й бушуваха гняв, раздразнение и решителност.
	Никога през живота си не я бе пожелавал по-силно, отколкото в този момент.
	Но не искаше да я вижда в близост до Лангфорд. Той се приближи до нея, дръпна я настрани и изрече тихо:
	— Не би трябвало да си тук.
	— Нито пък ти.
	Майкъл се обърна към Крос, който се бе появил на вратата до Бруно.
	— Трябваше да я отведеш у дома.
	Крос сви рамене.
	— Дамата е доста… непокорна.
	Пенелопи се усмихна на високия червенокос мъж.
	— Благодаря ви. Това вероятно е най-хубавото нещо, което някой някога е казвал за мен.
	Майкъл имаше чувството, че всичко тази вечер му се изплъзва от контрол. Преди да успее да промълви и дума, Пенелопи го заобиколи и продължи напред.
	— Лорд Лангфорд — поздрави високомерно.
	— Пенелопи. — По-възрастният мъж не съумя да скрие изненадата в погледа си.
	— За вас съм лейди Бърн. — Думите бяха студени и режещи и Майкъл бе абсолютно уверен, че тя никога не бе изглеждала по-красива. — Като се замисля, за вас винаги съм била лейди, а вие никога не се обърнахте към мен по този начин.
	Мъжът присви раздразнено очи и на Майкъл внезапно му се прииска да забие юмрук в лицето му.
	Не беше необходимо. Съпругата му бе повече от способна да се погрижи за себе си.
	— Виждам, че това не ви харесва. Е, нека ви кажа какво не харесвам аз. Не харесвам наглостта. Както и жестокостта. И определено не харесвам вас. Време е двамата с вас да се разберем, лорд Лангфорд, защото, макар да сте откраднали земите, състоянието и репутацията на съпруга ми и да сте били абсолютно отвратителен баща на приятеля ми, твърдо отказвам да ви позволя да ми отнемете още нещо, презрян старец такъв.
	Майкъл вдигна вежди. Знаеше, че трябва да я спре.
	Само че не му се искаше.
	— Не е необходимо да слушам това. — Лицето на Лангфорд почервеня неприятно, той рязко се изправи и изгледа Майкъл невярващо. — Контролирай жена си, за да не се налага аз да го направя вместо теб.
	Майкъл пристъпи напред, изпълнен с ярост от изречената заплаха. Пенелопи се обърна с лице към него, преди да е успял да стигне до виконта.
	— Не. Това не е твоята битка.
	Думите го поразиха, макар че не би трябвало да се изненадва — съпругата му постоянно го караше да занемява. За какво, по дяволите, говореше тя? Това определено бе неговата битка. Не само очакваше този момент от цяло _десетилетие_, а и Лангфорд току-що бе заплашил единственото, което му бе скъпо.
	Тази мисъл го накара да замръзне. _Единственото, което му бе скъпо._
	Точно така. От едната страна бе Пенелопи, а от другата — всичко останало. Всички земи, пари, „Ангела“, отмъщението… нищо от това не струваше колкото една частица от тази жена.
	Тази великолепна жена, която отново му бе обърнала гръб.
	Бе застанала с лице към врага му, когато махна с ръка към Бруно и Крос, които бяха до вратата и изглеждаха много сериозни и плашещи.
	— Ще опитате ли да избягате, преди да съм приключила, лорд Лангфорд?
	Майкъл не се сдържа и се ухили. Тя беше кралица на амазонките.
	_Неговата_ кралица на амазонките.
	— Живели сте живота си, необременен от никакви последствия, лорд Лангфорд, и макар да ви уверявам, че истински ще се насладя на падението ви, боя се, че това ще се окаже твърде голямо бреме за онези, които обичам. — Тя сведе поглед към масата, взе документите в ръка и веднага разбра значението на присъствието им. — Залог значи? Победителят взема всичко? — Погледна към Майкъл и за частица от секундата в очите й проблесна някакво чувство, преди те отново да станат безизразни. Въпреки това той го разпозна — разочарование. — Щяхте да залагате ли?
	Искаше да й каже истината, да й обясни, че още преди тя да бе влязла в стаята, той вече бе решил, че това не си струва… Че нищо на света не си струва да изложи на риск щастието им. Бъдещето им.
	Само че тя вече се бе извърнала към вратата.
	— Крос?
	Той изправи гръб.
	— Милейди?
	— Донесете ни тесте карти.
	Крос погледна към Бърн.
	— Не мисля…
	Бърн кимна веднъж.
	— Дамата иска карти.
	Крос не ходеше никъде без картите си, затова прекоси стаята, извади ги и ги подаде на Пенелопи.
	Тя поклати глава.
	— Смятам да играя, така че ще имаме нужда някой да раздава.
	Лангфорд изсъска:
	— Няма да играя карти с _жена_.
	Пенелопи зае мястото от едната страна на масата.
	— И аз обикновено не играя с мъже, които обират деца, но изглежда, това е нощта на изключенията.
	Крос погледна към Майкъл.
	— Тя е невероятна.
	В гърдите му се надигна чувство за собственост и той седна до съпругата си.
	— И е моя.
	Лангфорд се приведе към Пенелопи, а в очите му гореше гняв.
	— Не играя карти с жени, особено с такива, които не притежават нищо, което да искам.
	Пенелопи бръкна в корсажа си, извади някакъв документ и го постави на масата.
	— Напротив, имам нещо, което отчаяно желаете. — Майкъл опита да погледне документа по-отблизо, но Пенелопи го покри с ръка. Когато вдигна очи към нея, хладният й син поглед бе насочен към виконта. — Томи не е единствената ви тайна, нали?
	Лангфорд вбесено присви очи.
	— Какво имате? Откъде го взехте?
	Пенелопи вдигна вежди.
	— Изглежда, все пак ще играете карти с жена.
	— Всичко, което притежавате, ще унищожи и Томи.
	— Мисля, че с него всичко ще е наред, дори това да се разчуе. Но не и с вас, уверявам ви. — Замълча за момент. — И мисля, че знаете защо.
	Лангфорд сбърчи чело и Майкъл видя объркването и гнева, които се изписаха на лицето му, преди да се обърне към Крос!
	— Раздавай.
	Крос погледна към Майкъл, а въпросът в очите му бе толкова явен, както ако го бе изрекъл на глас. Майкъл не бе залагал от десет години. Не бе изиграл дори и една ръка, сякаш през цялото време бе очаквал тази нощ, този момент, когато отново ще залага срещу Лангфорд… и този път ще спечели.
	Докато наблюдаваше как гордата му, невероятна съпруга се изправя срещу мъжа, когото бе ненавиждал толкова дълго, осъзна, че омразата, която го бе гнетила през изминалите години при всяка мисъл за Лангфорд и изгубените земи, се бе изпарила заедно с желанието за отмъщение.
	Те бяха останали в миналото.
	А Пенелопи бе бъдещето.
	_Ако можеше да я заслужи._
	— Дамата ще играе вместо мен. — Той взе доказателството за раждането на Томи и го постави на масата пред нея.
	Пенелопи рязко обърна поглед към него и в ясните й сини очи проблесна изненада, когато осъзна значението на жеста му. Той нямаше да съсипе Томи. Някакво дълбоко чувство пробяга по лицето й… смесица от щастие, гордост и още нещо, и в този момент той взе решение да извиква това изражение отново и отново, всеки ден. После то изчезна, за секунда изместено от внезапно безпокойство.
	— Имаш каквото искаш, любима. Твое е. — Той вдигна вежди. — На твое място не бих спирал. В печеливша серия си.
	Пенелопи погледна към залога на Лангфорд — миналото на Майкъл — и на него му се прииска да я разцелува заради нервността и желанието, които се изписаха върху лицето й… желание да спечели.
	Заради него.
	Тя кимна на Крос, който бързо разбърка картите.
	— Една игра на _vingt-et-un_. Победителят взема всичко.
	Крос раздаде картите — една обърната надолу, една нагоре, и Майкъл внезапно си помисли, че играта не е за дами. Макар правилата да бяха измамно прости, Пенелопи вероятно никога не бе играла и ако нямаше много голям късмет, щеше да изгуби от опитен играч като Лангфорд.
	Майкъл се замисли за възможността след цялото това време да се окаже толкова близо до унищожаването на Лангфорд, до възвръщането на земите си и да се провали… И осъзна, че твърде дълго е приемал, че постигането на тази цел ще бъде неговото изкупление. Вече знаеше истината.
	Пенелопи бе неговото изкупление.
	Пред нея, видима за всички, лежеше четворка пика. Внимателно проследи с поглед как тя вдигна ъгълчето на другата карта, за да провери каква е. Вероятно нищо впечатляващо. После се обърна към Лангфорд и неговата десетка купа, лявата му ръка както винаги бе отпусната върху масата.
	Крос отправи поглед към Лангфорд, който веднъж удари по масата.
	— Пас.
	Сигурно лордът бе стигнал до същия извод като Майкъл — че Пенелопи е новачка и вероятно има прилична ръка, но бе готов да заложи, че тя ще прехвърли целта.
	Крос погледна към Пенелопи.
	— Милейди?
	Тя прехапа долната си устна и привлече вниманието на Майкъл.
	— Бихте ли ми дали още една?
	Лявото ъгълче на устата на Майкъл се изви в едва доловима усмивка. Толкова е учтива дори когато залагаше за собственост, възлизаща на повече от милион лири, в един от най-изисканите игрални домове в Лондон.
	Крос й раздаде още една карта — тройка купа. Общо седем. Майкъл мислено й каза да пасува, защото със следващата карта вероятно щеше да прехвърли двадесет и едно. Това бе най-често допусканата грешка — да се залага на двойка слаби карти.
	— Още една, моля.
	Крос се поколеба, знаеше какви са шансовете и това не му харесваше.
	— Момичето поиска още една — каза Лангфорд самодоволно, знаейки, че ще спечели, и Майкъл се зарече дори по-възрастният мъж да напуснеше клуба, без да е загубил нищо, поне да го запознае с пълната мощ на юмруците си.
	Шестица купа зае мястото си до другите карти. Общо _тринайсет_.
	Пенелопи прехапа устни и отново погледна скритата си карта — още едно доказателство, че играе за първи път. Ако имаше двадесет и едно, нямаше да гледа. Тя срещна погледа на Крос, а след това и този на Майкъл. В очите й блестеше притеснение и Майкъл бе готов да заложи цялото си състояние, че е прехвърлила целта.
	— Това ли е всичко?
	— Освен ако не искаш още една карта.
	Тя поклати глава.
	— Не.
	— Момичето е прехвърлило целта. Дори слепец би го видял. — Лангфорд самодоволно обърна втората си карта. Дама. Общо _двайсет_.
	Тази вечер виконтът бе най-големият късметлия в цял Лондон.
	На Майкъл не му пукаше. Просто искаше всичко да свърши, за да може да отведе съпругата си у дома и да й каже, че я обича. _Най-накрая._
	— Наистина съм надхвърлила двадесет — рече Пенелопи и обърна последната си карта.
	Майкъл се приведе напред — сигурен бе, че очите го лъжат.
	_Осмица каро._
	Крос не можа да прикрие изненадата в гласа си.
	— Дамата има двадесет и едно.
	— Невъзможно! — Лангфорд се наведе напред. — Невъзможно!
	Майкъл не се сдържа и се разсмя, привличайки вниманието й.
	— Моята великолепна съпруга — изрече гордо и поклати невярващо глава.
	До нея настъпи някакво раздвижване и сякаш адът се отприщи.
	— Ти, измамна _кучко_! — Тежките ръце на Лангфорд се озоваха на раменете й и яростно я издърпаха от стола. Пенелопи извика и се препъна, но той я вдигна от пода и силно я разтърси. — Мислиш, че това е детска игра? Измамна _кучка_!
	Не бяха изминали повече от секунда или две, преди Майкъл да я достигне, но те му се сториха цяла вечност. Изтръгна я от хватката на лорда и я побутна към Крос, който да я предпази. После насочи цялото си внимание към Лангфорд.
	— Все пак няма да се наложи да съсипвам репутацията ти — изръмжа. — Вместо това ще те убия! — След това улови реверите на жакета на другия мъж и го запрати към стената с всичка сила. Искаше отново и отново да го наказва за това, че се е осмелил да докосне Пенелопи. Че се е опитал да я нарани.
	Искаше да го види мъртъв. Веднага.
	— Мислиш, че още съм на двадесет и една? — Дръпна Лангфорд от стената и отново го блъсна в нея. — Смяташ, че можеш да дойдеш в _моя_ клуб и да заплашваш _съпругата_ ми, без това да има последици? Мислиш, че бих ти позволил да я докоснеш? Дори не си достоен да дишаш _въздуха_ около нея.
	— Майкъл! — Извика тя от другия край на стаята. Крос я спираше да се намеси. — Престани! — Той се извърна, видя сълзи да се спускат по бузите й и застина, разкъсван между желанието да нарани Лангфорд и копнежа да я успокои. — Той не си струва усилието, Майкъл!
	— Ти се ожени за нея заради земята — каза Лангфорд, поемайки си въздух с усилие. — Може да си успял да заблудиш всички в Лондон, но не и мен. Зная, че за теб „Фалкънуел“ е по-важен от всичко останало на света. Тя е просто средство за постигане на целта. Мислиш ли, че не го знам?
	_Средство за постигане на целта._ Ехото от думите, които толкова често бе повтарял в началото на брака им, отекна около него като оръдеен залп отчасти защото бяха верни, но най-вече защото вече не бяха.
	— Копеле такова. Мислиш, че ме познаваш? — Той отново запрати Лангфорд в стената, а силата на собствените му чувства само разпали гнева му още по-силно. — _Аз я обичам._ Тя _е единственото_, което има значение. _А ти се осмели да я докоснеш._ — Лангфорд отвори уста, но Майкъл го прекъсна, преди да успее да каже и дума. — Не заслужаваш никаква милост. Ти си истински позор като баща, настойник и като мъж. Щедростта на дамата е единствената причина все още да можеш да вървиш без чужда помощ, но ако отново се доближиш на по-малко от миля до нея или чуя дори намек, че си злословил по неин адрес, ще си доставя удоволствието да те разкъсам на парчета. Ясно ли е?
	Лангфорд преглътна и бързо кимна.
	— Да.
	— Съмняваш ли се, че ще го направя?
	— Не.
	Майкъл блъсна виконта към Бруно.
	— Разкарай го и прати някой да доведе Томас Алес. — И уверен, че нарежданията му ще бъдат изпълнени, се отправи към противоположния край на стаята, за да прегърне Пенелопи.
	Тя зарови лице в извивката на врата му.
	— Какво каза? — прошепна, опряла устни до кожата му. Гласът й трепереше, колкото и ръцете му, които се плъзнаха по гърба й, за да я притиснат към него. Тя вдигна глава и в очите й проблеснаха сълзи. — Какво каза?
	Не по този начин бе смятал да й го каже, но нищо в брака им не се бе случило според традициите, така че вероятно нямаше причина този момент да прави изключение. Затова впери поглед в съпругата си, застанал насред помещение за игра на карти в игрален дом, и каза:
	— Обичам те.
	Тя поклати глава.
	— Но ти избра него. Избра отмъщението.
	— Не. — Майкъл се облегна на масата, придърпа я да застане между бедрата му и взе ръцете й в своите. — Не. Избирам теб. Избирам любовта.
	Пенелопи наклони глава и срещна погледа му.
	— Наистина ли?
	Внезапно истината се оказа много по-важна, отколкото някога би могъл да си представи.
	— Господи, да. Да, наистина. — Обхвана лицето й в дланите си. — Избирам теб, Пенелопи. Избирам любовта пред отмъщението, бъдещето пред миналото. Избирам твоето щастие пред всичко останало.
	Тя замълча достатъчно дълго, за да го разтревожи.
	— Шест пенса? — Внезапно го обхвана ужас. — Вярваш ли ми?
	— Аз… — започна тя и после спря, но той знаеше какво щеше да каже.
	Искаше му се да може да възпре думите й.
	— Не зная.


>	Глава 22

	Тази нощ Пенелопи не успя да заспи. Дори не опита.
	Когато Томи се появи на следващата сутрин, нямаше никакво значение, че е твърде рано за посетители. Той бе застанал до камината, все още с палто и шапка в ръката, когато тя влезе в салона.
	Томи се обърна, забеляза зачервените й очи и тактично заяви:
	— Мили боже. Изглеждаш толкова ужасно, колкото и той.
	Това й бе достатъчно, за да избухне в сълзи.
	Приятелят й се приближи към нея.
	— О, Пен. По дяволите! Не плачи! Вземам си думите обратно. Изобщо не изглеждаш ужасно.
	— Лъжец. — Тя изтри сълзите си.
	Ъгълчето на устните му се изви нагоре.
	— Не съм. Изглеждаш много добре. Типичната превзето усмихната дама.
	Чувстваше се като глупачка.
	— Не мога да се сдържа.
	— Обичаш го.
	Пое си дълбоко въздух.
	— Страшно много.
	— Той също те обича.
	Сълзите отново изпълниха очите й.
	— Така казва.
	— Не му ли вярваш?
	Искаше й се. Отчаяно копнееше за това.
	— Не мога… Не разбирам защо. Не разбирам какво в мен го е променило. Какво го е разчувствало и го е накарало да ме обикне. — Сви рамене и сведе поглед към пода, където върховете на зелените й пантофки се показваха изпод подгъва на роклята.
	— О, Пен — въздъхна Томи и я прегърна приятелски. — Бях идиот. Както и Лейтън. Другите също. Ти си по-добра от всички нас, взети заедно. — Отстъпи назад, улови я здраво за раменете и я погледна право в очите. — По-добра си и от Майкъл.
	Пенелопи си пое дълбоко въздух и приглади реверите на палтото му.
	— Знаеш, че не съм.
	Той се усмихна иронично.
	— И точно затова той не те заслужава. Защото е един невероятен задник, а ти въпреки това го обичаш.
	— Така е — отвърна тя тихо.
	— Видях го снощи, след като си го оставила. — Пенелопи вдигна поглед към сините очи на Томи и той продължи: — Даде ми доказателството за скандала. Каза ми, че ти си го спечелила от него.
	— Той ми го даде — поправи го. — Нямаше нужда да залагам за него. Той нямаше да те унищожи, Томи. Сам спря.
	Приятелят й поклати глава.
	— _Ти_ го спря. Обичаше го достатъчно, за да му покажеш, че в живота има и други неща, освен отмъщението. Промени го. Даде му нова възможност да бъде онзи Майкъл, когото познавахме, вместо студения Бърн, в който се бе превърнал. Ти премести цели планини. — Потупа я по брадичката. — Той те обожава и всеки може да го види.
	_Избирам теб. Избирам любовта._
	Думите, които цяла нощ бе чувала отново и отново в съзнанието си, вече имаха смисъл и тя внезапно разбра без капчица съмнение, че са верни. Майкъл наистина я обичаше.
	Това я замая.
	— Той ме обича — изрече тихо, за да усети как звучат думите на върха на езика й. — Обича ме — повтори през смях и се обърна към Томи. — Наистина ме обича.
	— Разбира се, че те обича, глупаче такова — усмихна й се той. — Мъже като Бърн не правят фалшиви признания в любов. — Гласът му премина в конспиративен шепот. — Не му е в характера.
	Разбира се, че не беше. Великият, опасен Бърн, изтъкан от твърдост и жестокост, мъж, който ръководи игрален дом, отвлича жени посред нощ и е посветил живота си на отмъщението. Такъв мъж не се влюбваше в съпругата си.
	Но това някак се бе случило.
	И Пенелопи знаеше, че няма смисъл да губи време да се пита как или защо, след като можеше просто да прекара остатъка от живота си, отвръщайки на любовта му.
	Усмихна се на Томи и каза:
	— Трябва да отида при него, да му кажа, че му вярвам.
	Приятелят й кимна доволно и оправи палтото си.
	— Чудесен план, но преди да се втурнеш да спасяваш брака си, дали би отделила минутка, за да се сбогуваш с един стар приятел?
	Толкова бе нетърпелива да види Майкъл, че не осъзна думите му веднага.
	— Да, разбира се. — После замлъкна. — Почакай. Да се сбогувам?
	— Заминавам за Индия. Корабът отплава днес.
	— Индия? Но защо? — Сбърчи вежди. — Томи, вече няма нужда да заминаваш. Тайната ти… отново си е твоя.
	— И винаги ще бъда благодарен за това, но имам запазен билет и би било срамота да го пропилея.
	Пенелопи го наблюдаваше внимателно.
	— Наистина ли го искаш?
	Томи вдигна русите си вежди.
	— Ти наистина ли искаш Майкъл?
	_Да. Господи, да._ Тя се усмихна.
	— Значи, приключения очакват и двама ни.
	Той се разсмя.
	— Подозирам, че твоето ще бъде много по-предизвикателно.
	— Ще ми липсваш.
	Томи наклони глава.
	— Ти също, но ще изпращам на децата ви подаръци от далечни земи.
	_Деца._ Искаше да види Майкъл. Веднага.
	— Да не забравиш. А аз ще ги забавлявам с истории за чичо Томи.
	— На Майкъл ще му хареса — разсмя се той силно. — Очаквам да последват стъпките ми и да се превърнат в отлични рибари и посредствени поети. Сега върви да намериш съпруга си.
	Пенелопи се ухили.
	— Точно това мисля да направя.


	Майкъл изкачи стълбите към Хел Хаус по две наведнъж. Отчаяно искаше да види съпругата си и се упрекваше, че предишната вечер не я бе заключил в някоя стая в клуба. Не трябваше да я пуска да си отиде, преди да я е убедил, че я обича.
	Как бе възможно да не му вярва? Как можеше да не вижда, че побърква ума и тялото му, унищожава спокойствието му и го опустошава с любовта си? Как не виждаше, че отчаяно я желае?
	Вратата се отвори точно когато той стигна най-горното стъпало и обектът на мислите му се втурна навън и почти го събори. Пенелопи рязко спря, а зеленото й палто се завъртя около нея и леко докосна краката му, докато двамата се взираха дълго един в друг.
	Видът й спря дъха му. Как бе възможно някога да е смятал, че е обикновена? Тя бе истинско бижу сред студения и сив февруарски ден. Зачервени бузи, сини очи и прекрасни розови устни… Искаше му се да я отнесе до най-близкото легло. Тяхното легло. Крайно време беше да си имат легло. Щеше да събори стената между спалните им, за да не се налага никога повече да се взира в проклетата врата.
	Тя прекъсна мислите му.
	— Майкъл…
	— Почакай. — Не искаше да рискува да чуе онова, което тя искаше да му каже. Не и преди да е казал това, което си бе наумил. — Съжалявам. Влез вътре. Моля те.
	Тя го последва и масивната дъбова врата се затвори зад гърба им, отеквайки в мраморното фоайе. Погледът й отскочи към пакета в ръката му.
	— Какво е това?
	Беше забравил, че го носи. Оръжието му.
	— Ела с мен. — Хвана я за ръка и му се прииска да не си бе сложила ръкавици, за да може да я докосне. Двамата се изкачиха на горния етаж, той я дръпна в трапезарията и постави опакования в пергамент пакет върху махагоновата маса. — За теб е.
	Пенелопи се усмихна любопитно и той с усилие се въздържа да не я целуне. Не искаше да прибързва и да я уплаши. Тя внимателно разви хартията, за да надникне вътре. След това объркано вдигна поглед и махна опаковката.
	— Това…
	Майкъл бръкна в джоба си, извади кутия кибрит и подпали донесеното. Съпругата му се разсмя и той леко се отпусна при този звук. Беше като музика в празната стая.
	— Това е смокинов пудинг.
	— Не искам да бъде лъжа, Шест пенса, а да е истина. Иска ми се да се бяхме влюбили над парче смокинов пудинг. — Гласът му пресекваше. — В теб виждам сърцето си, моята цел в живота, душата си.
	Последва абсолютна тишина, докато той си припомняше първия път, когато бе изрекъл тези думи, и за секунда си помисли, че може би е закъснял. Че глупавият пудинг не е достатъчен.
	И тогава тя се хвърли в прегръдките му и го зацелува. Майкъл вложи всичките си чувства в тази ласка, обичаше начина, по който ръцете й се вплетоха в косата на тила му и лекото й ахване, когато захапа долната й устна. Тя се отдръпна и отвори красивите си сини очи, за да срещне погледа му, но той не бе готов да я пусне и си открадна още една целувка, преди да се закълне:
	— Твой съм, любов моя… можеш да правиш с мен каквото поискаш. Когато те откраднах, за да те направя своя, как бих могъл да зная, че сега, тази нощ и завинаги, аз ще бъда този, който ще бъда спечелен, а сърцето ми — откраднато? Зная, че не съм достоен за теб. Осъзнавам, че зад гърба си имам цял един живот на падение, който трябва да променя, но ти се кълна, че ще направя всичко по силите си, за да те направя щастлива, любима. Всеки ден ще се старая да стана мъжът, който те заслужава. Заслужава любовта ти. Моля те… моля те, дай ми тази възможност.
	_Моля те, повярвай ми._
	В очите й блестяха сълзи и когато тя поклати глава, дъхът му спря. Не можеше да приеме тя да му откаже, да не му повярва. Мълчанието помежду им се проточи и той отчаяно чакаше да чуе отговора й.
	— Толкова дълго копнях — промълви тя и погали лицето му, сякаш за да се убеди, че той е там. Че е неин. — Копнях за нещо повече, мечтаех за любов. Представях си този момент и _теб_. — Една сълза се плъзна по прекрасната й буза и той вдигна ръка, за да я изтрие. — Мисля, че те обичах още когато бяхме деца, Майкъл. Мисля, че винаги си бил ти.
	Той опря чело до нейното и я придърпа по-близо до себе си.
	— Тук съм. Твой съм. Мили боже, Пенелопи, и аз копнях за теб. Толкова силно.
	Тя се усмихна, бе много красива.
	— Как е възможно това?
	— А как би могло да не е така? — Гласът му бе дрезгав и натежал от чувства. — Цели десет години смятах, че отмъщението ще ме спаси, и трябваше да се появиш ти — силната ми, красивата ми съпруга — за да докажеш, че греша, и спасението ми е в любовта. Ти си моето изкупление — промълви той. — Моята благословия.
	Пенелопи вече плачеше открито и той целуна сълзите й, преди да завладее устата й в дълга целувка. Вложи цялата си любов в тази ласка, докато накрая и двамата не се задъхаха. Той вдигна глава.
	— Кажи, че ми вярваш.
	— Вярвам ти.
	Облекчено затвори очи.
	— Кажи го отново.
	— Вярвам ти, Майкъл.
	— Обичам те.
	Тя се усмихна.
	— Знам.
	Майкъл отново я целуна, страстно и бързо.
	— Прието е дамата да отвърне на чувството.
	— Така ли? — засмя се тя.
	Той се намръщи.
	— Кажете ми, че ме обичате, лейди Пенелопи.
	— За вас съм лейди Бърн. — Тя обви ръце около врата му и зарови пръсти в косата му. — Обичам те, Майкъл. Отчаяно те обичам и съм много щастлива, че си решил и ти да ме обичаш.
	— Как иначе? Ти си моят воин. Изправи се срещу Бруно и Лангфорд.
	Тя се усмихна срамежливо.
	— Не можех да си тръгна. Не исках да бъда твоят паднал ангел. Може и да те последвах до ада, но само за да те върна обратно.
	Думите й го смириха.
	— Не те заслужавам, но се боя, че не мога да те пусна да си отидеш.
	Сериозният й син поглед не трепна, когато го попита:
	— Обещаваш ли?
	_С цялото си сърце._
	— Да. — Майкъл я прегърна и опря брадичка на главата й, а после си спомни какво друго й бе донесъл. — Донесох печалбата ти, любима. — Извади документите от играта на карти от предишната вечер и ги постави на масата.
	— Твоята собственост.
	— Не е моя, а твоя. Майсторски спечелена. — Целуна врата й и се усмихна на въздишката й.
	Пенелопи поклати глава.
	— Има само едно нещо от печалбата снощи, което искам.
	— Кое е то?
	Тя се надигна на пръсти, за да го целуне.
	— Теб.
	— Мисля, че може да съжаляваш за тази печалба, Шест пенса.
	Тя поклати глава сериозно.
	— Никога.
	Двамата отново се целунаха и измина много време, преди любопитството му да се събуди, и той вдигна глава.
	— Какво имаше срещу Лангфорд?
	Пенелопи леко се засмя и протегна ръка, за да вземе залога си. Разбърка купа документи, за да намери малката квадратна хартийка.
	— Забрави да ме научиш на най-важното правило на негодниците.
	— Кое е то?
	Пенелопи внимателно разгъна листа и му го подаде.
	— Когато не си уверен, блъфирай.
	Това бе поканата й за „Ангела“.
	Изненадата му отстъпи място на смях и гордост.
	— Моята дяволита комарджийка. Мислех, че имаш нещо наистина изобличаващо.
	Тя му подари една дръзка и сияйна усмивка и Майкъл установи, че вече няма желание да разговаря. Вместо това положи съпругата си на пода на трапезарията, съблече я гола и се наслади на всеки великолепен сантиметър кожа, който се разкри пред очите му. Смехът й премина във въздишки, а той продължи да й напомня отново и отново колко много я обича.
	Години след това, когато децата и внуците им питаха от какво е черното петно на масата в трапезарията на Хел Хаус, маркизата на Бърн всеки път разказваше историята за съсипания смокинов пудинг, а маркизът я прекъсваше, за да заяви, че според него резултатът е бил абсолютно съвършен.


>	Епилог

	_На следващия ден_
	Крос се събуди върху импровизираното легло в кабинета си в „Падналия ангел“, вклинено между един претъпкан шкаф и огромен глобус, заобиколен от документи. Напълно обичайно.
	Необичайното бе жената, седнала зад бюрото му.
	Грешка. Не жена, а дама. Млада, русокоса дама с очила.
	Преглеждаше счетоводната книга.
	Той седна, напълно пренебрегвайки факта, че е без риза, а не бе прието джентълмените да поздравяват дамите полуголи. Етикетът можеше да върви по дяволите. Ако жената не искаше да го вижда полугол, не трябваше да нахлува в офиса му посред нощ.
	Това, че повечето мъже не спяха в кабинетите си, не бе важно.
	— Мога ли да ви помогна?
	Тя не вдигна поглед.
	— Грешно сте изчислили колона Ф.
	_За какво говореше тя, по дяволите?_
	— Не е вярно.
	Тя побутна очилата нагоре на носа си и прибра една руса къдрица зад ухото си, напълно погълната от книгите.
	— Напротив. Точният резултат е сто и дванадесет хиляди триста четиридесет и шест лири и седемнадесет пенса.
	_Невъзможно!_
	Крос се изправи и се приближи, за да надникне над рамото й.
	— Точно така пише.
	Тя поклати глава и постави пръст на разделителната линия. Той забеляза, че върхът на изписаната цифра е леко крив и наклонен надясно.
	— Написали сте сто и дванадесет хиляди триста четиридесет и _пет_ лири и седемнадесет пенса. Вие… — Тя вдигна огромните си очи и погледът й обходи голите му гърди. — Вие… изгубили сте една лира.
	Крос съзнателно се приведе над нея и спирането на дъха й му достави удоволствие.
	— Това _е_ шест.
	Тя се прокашля и сведе поглед.
	— О! — Наклони се напред и отново провери написаното. — В такъв случай сте изгубили краснописа си — сухо заяви жената и той се изсмя, след което тя протегна ръка, за да вземе молив, и поправи цифрата.
	Крос я наблюдаваше, приковал поглед към върха на показалеца й, преди да прошепне тихо в ухото й:
	— Да не би да сте счетоводна фея, изпратена посред нощ, за да ме проверява?
	Тя се отдръпна от него и се обърна да го погледне.
	— Един часът следобед е — заяви спокойно и той изпита силно желание да свали очилата й и да я целува до припадък, просто за да види реакцията й.
	Успя да потуши това желание и вместо това се усмихна.
	— Изпратена посред бял ден?
	Тя примигна.
	— Аз съм Филипа Марбъри.
	Очите му се разшириха и той направи огромна крачка назад. Блъсна се в една поставка за шапки и докато се обръщаше, за да предотврати падането й, осъзна, че просто няма начин да стои в кабинета си в игралния дом без риза в компанията на сестрата на съпругата на Бърн. На _сгодената_ сестра на съпругата на Бърн.
	Протегна ръка към ризата си. Беше смачкана и мръсна, но щеше да свърши работа. Направи още една крачка назад, докато безуспешно търсеше отвора на ленената дреха. И после още една.
	Филипа се изправи, заобиколи бюрото и го доближи.
	— Притесних ли ви?
	Защо проклетата риза нямаше отвор? Като не успя да го открие, той я задържа пред себе си като щит пред огромните й всевиждащи очи.
	— Съвсем не, но нямам навика да си уговарям тайни срещи със сестрите на съпругите на партньорите ми, и то полугол.
	Тя обмисли думите му, преди да наклони глава настрани.
	— Е, вие спяхте, така че нямаше как да го предотвратите.
	— Нещо ми подсказва, че Бърн няма да погледне на това по същия начин.
	— Поне ме изслушайте. Дойдох чак дотук.
	Крос знаеше, че трябва да откаже. Изостреният му инстинкт на дългогодишен комарджия му казваше, че не бива да продължава тази игра. Нямаше начин да я спечели, но имаше нещо в тази млада жена, което правеше отказа невъзможен.
	— Е, след като сте дошли чак _дотук_… Как мога да ви бъда полезен, лейди Филипа?
	Тя си пое дълбоко дъх, след това издиша.
	— Трябва да бъда компрометирана. Чух, че сте експерт в тази област.
