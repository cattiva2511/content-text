P>
	Сдумали се трима души
	да крадат от чужди круши.
	Па прескочили огради
	тия пионери млади,
	вирнали чепати пръти,
	брулнали до девет пъти,
	брали, та набрали цели
	пазви с круши недозрели.

	Но отде стопанин пъкнал,
	та голям кривак измъкнал.
	— Чакайте да ви платя! —
	Юрнали се през плета.
	Но за яд плетът висок
	бил отрупан с трън и глог,
	а пък техните бодли
	здравата бодат, нали?…

	Първият извикал: — Дращи! —
	Вторият разкъсал гащи.
	Третият приятел мил
	връзката си закачил.
	Връзката го задържала.
	— Няма — рекла — да те жаля,
	нека да те уловят,
	да не пипаш други път!
P$
