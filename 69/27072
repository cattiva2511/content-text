	Младенчо вървеше през гората, яхнал обичната си сива магаричка. Краката му висяха над няколко сухи корена от храсти, привързани от двете страни на самара. През деня ги изкопаха с майка си от тяхната нива. Майка му се върна в село по-рано, а той остана да привърши и отнесе дома корените.
	Притъмняваше; достраша го. Наоколо из гората се мяркаха черни сенки. Младен потупваше магаричката по шията и я подканваше да бърза. Но животното едвам се крепеше надолу, по стръмната горска пътечка.
	Изведнъж момчето трепна. На двадесет крачки пред него нещо се чернееше на пътеката и шумеше.
	„Дали не е мечка, или някой вълк?“ — помисли си Младенчо и зъбите му затракаха от страх. Но магаричката продължаваше да върви спокойно и той се надигна и погледна по-спокойно: „Не, не ще е мечка, а нещо черно полека се търкаля надолу“ — помисли той.
	А когато приближи, разбра, че по пътеката слизаше някой, натоварен с връзка сухи дърва. Беше една жена. Младенчо я позна — стринка Гина от горната махала.
	— Добра стига, стрино Гино! — поздрави радостно момчето.
	Жената спря и го загледа.
	— Дал ти бог добро, синко! Ами ти кое момче си?
	— Младен, на вдовицата Дуна — отвърна момчето и скочи от магарето.
	— Дай, стрино, да натоварим дървата!
	Младенчо вдигна сухите пръчки, метна ги върху своите и подкара добичето.
	— Че защо си се натоварила толкова? — попита я той.
	— Ех, чедо, зима е. Коледа иде. Утре може да падне сняг. Ами тогава?
	В селото стигнаха съвсем по тъмно. Жената поиска да свали и понесе пак на гръб дървата, но доброто момче я възпря:
	— Недей — рече й то, — ще ти ги откарам чак до вас; защо ще се мъчиш? Уморена си.
	И той откара и стовари дървата пред пътната й врата. Горката жена не знаеше как да му благодари.
	— Много здраве на майка ти — тя ми е другарка от моминство! — извика жената подир него. — Да си жив и здрав!
	След два дена заваля сняг. А на Коледа валя два дни подред. Хора и добитък едва изгазваха из дълбоките преспи.
	Утринта на празника стрина Гина се премени и ходи на църква. На връщане по една тясна пътека тя застигна малко момче с кобилица през рамо и пълни котли с вода. Детето едва крепеше котлите и с мъка пристъпваше по хлъзгавата пътека.
	Жената го отмина, извърна се и що да види: пред нея беше сам Младенчо!
	— Бре, сине, ами къде е майка ти? Защо ти сам носиш котлите?
	Момчето я погледна:
	— Мама е болна — отвърна то нажалено и пристъпи напред. Но жената пресегна и вдигна кобилицата от рамото му.
	— Дай — рече тя, — не е твоя работа кобилица да носиш; тръгвай след мене.
	Стринка Гина отнесе котлите чак в къщи. Болната вдигна глава от леглото и се зачуди, като видя старата си приятелка. Гостенката й каза няколко добри думи, па се разшета, стъкна огън на огнището, тури гозба и излезе да потърси някакъв цяр за болната.
	Така тя идва няколко дни, докато Младенчовата майка се приповдигна от леглото.
	— Сестро, тъкмо навреме доде! — каза болната жена на старата си другарка.
	Но стринка Гина се засмя:
	— Младен, Младенчо ме доведе, доброто ти дете…
	И тя едва сега й разказа какво беше се случило в гората.
	Младенчо също беше там и гледаше срамежливо към пода. Майка му, като чу какво е направил, простря ръце и го прегърна, ала нищо не можа да каже, защото гърлото й бяха задавили радостни сълзи.
