P>
#	1

	Кирчо наш е ученик —
	ученик,
	ученик,
	слаб по български език.
	Много-много не чете,
	много писане не ще.
	Точки-бочки,
	запетаи
	той не знае…
	Пише „лъв“ на края с „ф“,
	пише „гъска“ с главно „Г“.
	Вместо „боб“
	пише „поп“!
	Гладен ли е — хайде де, —
	та и буквите яде!


#	2

	Но веднъж сънува сън:
	хваща го урокът вън
	и като Вълчан пъдара
	право го на съд закара.

	Гледа Киро,
	гледа Киро —
	в съд страхотен се намира!
	Ето — родният език
	тук е съдия велик,
	а учебниците горе
	сядат като прокурори.


#	3

	Съдията звънка: звън-н-н!
	и навлизат в миг отвън
	писъмца и
	запетаи,
	букви главни,
	знаци славни.
	удивителни,
	въпросителни,
	двоеточия,
	многоточия…

	Идват мислите несвързани,
	идват думи, с бинт превързани,
	идва с грешките в ръцете
	до баща му писъмцето.

	Крачат с дълги изречения
	и домашни упражнения —
	като че ли бой водили —
	зачервени от мастило!

	Криви букви се събират —
	на бастуни се подпират.
	И синеят отстрана
	сто мастилени петна.


#	4

	Казва съдията важен:
	— Нека всеки се изкаже! —
	Заговори двоеточието,
	забърбори многоточието:
	— Нийде Кирчо ни не слага
	и с това ни той излага!

	Мънкат мислите несвързани:
	— В круша… дренки аз бери…
	ти иди го разбери!

	Плачат думите превързани:
	— Кир… ни нас о-сака-ти,
	трябва глоба да плати!

	Запетаята изскочи,
	тънкия си глас проточи:
	— Смеят се на нас децата,
	че не сме си по местата!

	Заприказва с увлечение
	дълго-дълго изречение.
	— Спри — му каза съдията, —
	че ме заболя главата!

	То помоли за отсрочка:
	— Как да спра, аз нямам точка!


#	5

	Вдигнал рунтава глава,
	лъвът страшно изрева:
	— Кой ме пише грешно „лъф“?
	Дайте да го лапна —
	глъф!


#	6

	Съска
	гъска
	важна,
	важна.
	Иде с шапка на челото,
	с дамска чанта под крилото.
	— Добър ден.
	— Какво желаете?

	— Моля, думата ми дайте!
	— Е, добре де, говорете!
	— Кирчо вие не корете!
	Аз дори ще го похваля
	и с перце ще го погаля.
	Че защо да се оплаквам —
	по-добро и не очаквам:
	пише „Кирчо“ с малко „к“.
	а пък гъска с главно „Г“!
	Тая работа е славна:
	аз от Кирчо по съм главна!


#	7

	Щом излезе тя, и — хоп —
	дотърча уплашен поп.
	В страх трепере му брадата,
	— Дядо попе, укроти се!
	— Зло ме сполетява, братя!
	Той не знае правописа.
	Значи, иска вместо боб
	да яде на обед поп!


#	8

	Телефонът в миг заплака:
	— Наскърби ме, Кирчо, ти
	на „теле“ ме съкрати!

	Панталонът се оплака:
	— Ти ми буквите прогони
	и написа ме „палони“!

	Котаракът се обади:
	— Колко букви ми изяде!
	Той наместо „котарак“
	ме написа просто „рак“!

	Жално хълца писъмцето:
	— Ти разкъса ми сърцето,
	че до татко си Евстати
	с триста грешки ме изпрати!

	От мастилото петната
	му зацапаха главата:
	— Вижте тоя хубавец!
	Заслужава си венец,
	но… от нашия синчец!


#	9

	Скача, скача еднокрак
	удивителният знак:
	— Аз се чудя как така
	тая Кирчова ръка
	тъй стои без наказание,
	щом е Кирчо без желание
	да се учи,
	да се учи,
	та в живота
	да сполучи!


#	10

	Въпросителната пита
	разтревожена, сърдита:
	— Аз задавам тук въпрос:
	щом е Кирчо толкоз прост,
	та не учи книжките,
	а ги гризат мишките,
	то защо ли прокурора
	го не прати във затвора?

	Тръпне Кирчо пред съда:
	„Ех, изпаднах в зла беда!“
	И сънува,
	и бълнува:
	— Драги съд,
	драги съд,
	ще се уча други път!


#	11

	Щом очите си отвори,
	Кирчо скочи, заговори:
	— Чуйте вие,
	мили, сладки,
	мои книги
	и тетрадки!
	Ще се уча, обещавам!
	В писането ще внимавам!

	Хайде, всички
	удивителни
	и добрички
	въпросителни,
	пак в тетрадките елате —
	заемете си местата!
	Двоеточия,
	многоточия,
	няма аз да ви излагам!
	Запетая,
	точка в края,
	дето трябва, ще ви слагам!
	Лъва с „ф“ не ще нервирам.
	Няма поп да ви сервирам.

	Извинете, панталони,
	че ви писах все „палони“.

	Няма да превръщам пак
	котарака в речен рак.

	И не цапвам ни едно
	тук мастилено петно,
	че петната
	по листата
	са петна и по децата!

	Ще изуча правописа,
	ще изпипам краснописа,
	та до тате
	писъмцата
	да са хубави и чисти
	като низани мъниста!
P$
