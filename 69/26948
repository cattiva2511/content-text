P>
	Има в село Бимберово
	чудно опитно поле —
	сутрин стар шопар го рови,
	вечер го пасе теле.

	Над картофите кощрява
	до човешки бой буи,
	в нея шарената крава
	като агроном стои.

	И в това поле открит е
	нов мичурински закон:
	лете да плеви тревите
	не кръжочник млад, а кон!

	С рев едно магаре свиква
	пилци в стъпканата ръж,
	после прави опит с тиква —
	да я схруска изведнъж!

	А мичуринци къде са? —
	Те са всеки ден на мач.
	Ту играта им хареса,
	ту пък скитане до здрач!

	Какво виждате, другари —
	чудно опитно поле,
	с главен опитник — магаре,
	с млад мичуринец — теле!
P$
