	Малките прасенца познаваха само майка си. Розова, пълна, тя им даваше млекце, а нощем те се гушеха в нея, за да се топлят. Спяха едно до друго на гърдите й и не усещаха нито студ, нито мокро.
	Един ден като се събудиха, видяха едно непознато животинче. То се беше свило на черно лъскаво кълбо и зелените му очи светеха. Откъде беше попаднало то и защо стоеше така неподвижно с настръхнала козина?… Те уплашено се сбутаха в майка си.
	— Мамо, какво е това?
	— Мачка! — изгрухтя спокойно майка им.
	— А защо е дошла?
	— Да лови мишките. Не ги ли чувате нощем как цвъркат.
	— А защо има мишки?
	— Защото тук има брашно за нашето ядене.
	— Да не ни излови и нас!
	— Тя прасета не яде! Само пържоли от прасета.
	— А защо не иде да лови мишки, ами стои тука и гледа в нас?
	— Защото се е успала. Сънливците винаги остават гладни! Пъссс, Мацо!
	Но котката не се помръдна.
	Прасенцата гледаха любопитно котката. Щом не яде прасенца можеха да приближат. „Грух, грух!“ — любезно я поздравиха те и навириха розови муцунки. Но котката изфуча и отскочи.
	— Бяга, не иска да дружи с нас!
	Котката седеше горе на оградата и им се надсмиваше. Тя все се миеше с дългия си червен език, триеше се с лапите си, фучеше през носа си, мърдаше мустаци и мъркаше недоволна:
	— Ух, какви са мръсни! Свинщина! Ще си изцапам черната дреха!
	Прасенцата се оглеждаха едно-друго.
	— Какви сме чистички, бели, розови! Защо тая горделивка ни се надсмива!
	Едва като им донесоха храната, котката скочи при тях, стана една любезна, кротка, мяукна и им пожела „Добър апетит!“.
	— Какво са ви сготвили за обед? Я да видя! — мешна се тя между тях.
	— Смески! — отвърнаха прасенцата.
	— Аха, каша с брашънце. От всичко най обичам каша! Я да я опитам… — И без да я поканят, проточи червеното си езиче и бързо-бързо се налапа. После пак отскочи на оградата, изпуха лапите си, облиза мустаците си и промърмори, вирнала опашка като бастунче:
	— Пак ме изцапаха тия мръсни прасета! — и не спираше да се мие и трие.
	— Мац, мац, мац, как ти се видя кашата? — попитаха я дружелюбно прасетата.
	— Пресолена е… Трябва да се оплачете от готвача…
	Но прасенцата си замълчаха. На тях кашата им хареса. Котката се изпъна и притвори очи да спи. Наспа се, и чак когато донесоха второто ядене, дойде при тях. Тогава се намеси свинята:
	— Ти, мацо, какво търсиш при нас! Защо ни ядеш храната? Ти не си член на нашето семейство и за тебе не е предвидена никаква дажба.
	— Аз си ям това, дето ми се полага… по закон!
	— Грух, грух, каква е учена! Знае законите! — загрухтяха прасенцата.
	— На тебе ти се полагат мишки, а не смески!
	— Но аз съм назначена тук… за хигиенистка.
	— Я стига си мързелувала, иди да ловиш мишки! — прогони я свинята.
	Чистница-хитрица отиде в другата преграда. Взе да се умилква край прасетата. Но и оттам я погнаха: „Върви да ловиш мишки!“
	— Аз ги излових! — докопа се тя до копанята.
	Но през нощта всички чуха как мишките тичат по гредите и трополят към хамбара. На другия ден вече никой не я пускаше да приближи копанята. Обидена, тя отиде в третата преграда. Там не искаха и да я видят. Тя трябваше или да си гледа работата, или да напусне свинарника. Котката жално мяукаше, молеше се:
	— Аз, другарчета, отдавна съм отвикнала да ловя мишки! Мога да ви мъркам!
	— Нямаме нужда от твоето мъркане! Ние сами можем да си пеем! Пейте, прасета!
	От всички прегради прасенцата заквичаха своя марш:
	— Грух, грух, грух! Да живей копанята!
	А на котката й се струваше, че викат: „Пух, пух, пух, бийте мързеланата!“ И с един скок тя изфуча през прозореца.
