P>
	Слави се Станчо
	със сръчни ръце —
	с тях на чина
	издълба колелце.

	В час на Марийчето
	плитките дърпа,
	вади на Ванчето
	носната кърпа.

	Става в ръцете му
	моливът пушка,
	с него потайно
	съседа си мушка.

	Скъса тетрадка —
	направи си маска
	и с тебешира
	вратите надраска.

	Сръчни ръце
	на юнашко дете —
	сръчно преписват
	домашното те!

	Само защо ли
	се мърдат едва,
	щом като трябва
	да носят дърва?

	В джоба на Станчо
	защо ли се врат,
	щом като трябва
	фасул да берат?

	Станчо със сръчни
	ръце е, нали?
	Сръчни са само
	да правят бели!
P$
