D>
	В памет на брат ми Никола Крунев — генерал, станал жертва на необмислена постъпка от селския кабинет, посвещавам тези спомени.
D$

>	Вместо предговор

	Поднасям тези спомени на своите ученици и на младото поколение, които да служат като бележки както за тези, които ще пишат историята на Берковица, тъй и на тези, които се интересуват за миналото. Това са спомени, които при старческа немощ на 80 годишна възраст можах да възпроизведа.
	_На внучето си Атанас Тенев благодаря за голямата услуга, която направи при подреждане и систематизиране на настоящите спомени._

@	25 февруари 1929 г., гр. Берковица
@	Авторът


>	Спомени
>>	Част I. Автобиографични бележки

	Роден съм през зимата на 1847 г. в гр. Берковица. Детинството си отначало слабо помня. По-късно станах ученик в съседното на дома ни училище. Тогавашното килийно училище се помещаваше в днешния черковен двор. Учехме се първоначално да пишем на пясък с пръст. Методата на обучението не бе добра. След като научихме буквите и цифрите на пясъка, почнахме по ланкастърската метода на табли, гдето изучавахме едносрични, двусрични и трисрични думи. След това бяхме въвеждани по чинове. На първия чин учехме с „наусницата“, втория чин — „псалтира“, третия чин — „евангелието и светчето“, което продължаваше и на четвъртия чин. Учението не бе редовно. Когато имаше пари баща ми и плащаше предварително, имаше училище за мен. Няма ли пари, ходех чирак в табахната*.
	[* Табахна — работилница за обработване на кожи. — Б.ел.кор.]
	Дисциплината и редът в училището бяха много лоши. Заставени сутрин отрано да отиваме с провизии в торбичка, държани до късно, всичко това често дотягаше на малките деца и те бягаха. За това им престъпление учителят излизаше с по-възрастните деца и ги търсеше, след което идваха наказанията. А и те не бяха добри. Най-напред беше: пръчка по ръката, след това тургаха виновника на гърба на някой здрав ученик и с пръчка налагаха задника, или с фалагата* стискаха краката на ученика и двама здрави ученика държаха увиснал ученика надолу с главата, а учителят го налагаше по краката с пръчка, или пък го слагаха увиснал на пречките на печката. И според виновността на ученика налагаха и степента на наказанието. Това последното и аз изпитах малко, загдето съм избягал от училище. По-късно изнамериха средство за откупване. Например, ако ученик направи добро дело, получаваше билетче, печатано от учителя — нещо като сегашните гербови марки, — с което можеше в случай на нужда да се откупваме. Доброто дело се състоеше в това: да пометем учителската стая, да донесем вода, да накладем печката и други подобни. И онзи, който беше по-покорен и работлив, имаше и повече билетчета.
	[* Фалага (остар.) — дървен уред, с който стягали краката на наказания и го биели с пръчка по стъпалата (във възрожденските училища). — Б.ел.кор.]
	Всеки ученик беше длъжен да ходи на училище с торбичка храна под мишка и с дърво под ръка зимно време. Лете спяхме подир обяд по чиновете, след което ходехме да се мием на реката, а след това сядахме да пладнуваме. Онези, които имаха желание, сядаха заедно да ядат, но имаше богаташки деца егоисти, които отбягваха и си ядяха сами.
	Всяка сряда и събота учителят ни извеждаше вън от града, гдето имахме неограничена свобода, със свободни гимнастически упражнения. Като из града на отиване и връщане ходехме под такт.
	Учители ни бяха тогава Киро Бисеров, бивш кръчмар, а сетне станал учител, Атанас Ядрофовски и Сотир Андревич. Този последният въведе гръцко-български буквар. Той ни учеше и за движението на звездите и месеца, като правеше глобус от мукави* за показ. Имаше добра библиотека и беше много развит човек.
	[* Мукава — дебела хартия, картон. — Б.ел.кор.]
	Като свърших последното четене на четвъртия чин, напуснах училище и малко възмъжал отидох табак*, за да помагам на баща си. През това време ходех редовно в черкова и малко по малко аз много се привързах към черкова и черковното пение. И почнах лека-полека да се усъвършенствам, като четях и Апостола** от амвона. Това мое пение се ценеше много от миряните, които заради хубавия ми глас идваха в черкова, а и от време на време получавах свити в книжка от дедо Лазар и х. Иликьо по грош, шейсет пари, а понякога и два гроша. Това ставаше обикновено в събота, като ме подсещаха, за да се подготвя за неделя.
	[* Табак — кожар. — Б.ел.кор.]
	[** Апостол — богослужебна книга на Православната църква, която включва 22 творби от Новия завет на Библията. — Б.ел.кор.]
	Немотията в къщи, религиозната ми наклонност, постоянното пренасяне на мъртъвци покрай къщата ни сложиха голям отпечатък във възгледите ми. И малко по-късно приех духовен сан. И като такъв придружавах владиката Доротей до Цариград и Скопската епархия, след което се прибрах.
	Живял всред други порядки в големите градове, изхарчих всичко спестено. А у дома положението ми беше незавидно. А сега накъде? Опитах да ида в манастира. Но след такъв живот, прекаран от по-рано, не можах да доседа. Но „хитра була у празна кула седи ли“? Тогава по съвета на протосингера Иларион (заместника на владиката Доротей) набавих си учебници за II и III клас и станах ученик слушател при учителя Юрдан Наумов. Не мина много време и в училището настъпи промяна. Един от учителите, Никола Живков, по поръчителство на брат си и заподозрян в комитаджилък, биде арестуван и закаран във Видин. Между персонала стана разместване, а на вакантното место поканиха мен.
	При разпределението на материала на мен се падна да заема основното училище, на мястото на Атанас Бисерин, който зае мястото на Никола Живков. И 1875 г. ме завари учител в основното училище. Като ученици ми бяха Стефан Йоцов, Първан Първанов, Тодор Георгиев, Иван Ганчев, д-р Първан Маринков и др. От новото си положение бях много доволен, защото за първи път получавах заплата за труда си, а и децата като малки бяха много послушни.
	Образованието, което имах тогава, беше малко. Появи се в мен желание да го продължа. Това си желание споделих с митрополит Милети, който тогава беше тук. Този последният обеща да ми издейства да постъпя някъде. Не се мина много, получих писмо и програма на Самоковската семинария, по която програма трябваше да се подготвя за приемен изпит. В писмото си митрополит Милети искаше при отиване в Самоков да се отбия при него в София. И аз през 1879–1880 г. напуснах училището и заминах като ученик при Самоковската семинария, като по пътя се отбих в София при Митрополита, който наред с устните съвети ми услужи с кола до Самоков. И 1880 г. ме завари ученик, стипендиант, в Самоковската семинария, която страдаше в този момент от липса на учители. Тук учители ни бяха Иван Богоров, Бесарабеца Иванов, Манушев, Андрей Башев и др. В това време на мода беше да стават бунтове между учениците в училищата. Този бунт бе заразил и нашата семинария. И след изпита управата бе принудена да разформирова семинарията. Учениците се разделиха на 2 части. Едната част замина за Дупнишката учителска семинария, а другата за търновската Петролавловска семинария с ректор Митрополит Климент (В. Друмев). Попаднах във втората група. Там посещавах I и II специални класове благополучно. Там заварихме учениците смирени, с нас обаче ний занесохме заразителния бацил на бунта. Не се мина много и учащите почнаха да се бунтуват и тук. Подтиквани навремето от Стамболов, който беше в явна вражда с Климент, бунтарите бяха взели голяма преднина. Тогава за учители пристигнаха Трайко Китанчев, Петър Икономов и др. Те успяха със славата си да усмирят недоволните ученици. Като ректор Климент се отличаваше с високата си интелигентност. Той преподаваше свещена история. В този момент получавам нерадостната вест от къщи, че оставената сума, спестена от по-рано за издръжка на брат ми във военното училище, се привършила. Аз трябваше или да спра поддръжката на брат си, или да напусна и почна да го издържам. Явих се при ректора Климент, комуто открих желанието си. Той ме съветваше да не напускам, защото тук има бъдеще. Дългът братски надделя и аз напуснах, жертвайки бъдещето си пред това на брат си. И през 1883–84 г. напуснах със свита болка търновската семинария и се отправих за Берковица. Тук заварих като учител Атанас Антикаров. И с него открихме III клас, като си разделихме по равно предметите. Духовните предмети, заедно с българския език, география, история и краснопис взех аз. А той взе останалите. Като ученици при нас постъпиха Гоца Илиев, Атанас Иванов от Балювица, Тодор Георгиев, Арсен Младенов и др. Учителствах до 1888 г. Брат си издържах благополучно, той завърши Военното училище, взе всичките военни степени и стигна чин генерал. И като такъв бе началник на 6 бд. дивизия. Но… за нещастие на целия ни род, не можа да се радва на успеха си. Оскърбен и обиден от селския кабинет, той посегна на живота си. Взел живо участие в четирите войни, обкичен с десетки ордени и отличия, пощаден от неприятелските куршуми, той склопи очи далече от мене.
	По същото това време изпълнявах и длъжностите на дякон — певец в черквата безплатно. Към края на 1888 г. бях повикан телеграфически от Екзарх Антим I за Видин и ръкоположен в чин „Йеромонах“ с цел да приема архирейското наместничество. Но привременно приех секретарската длъжност на наместничеството. И като такъв продължих до новия владика Кирил, който ми възложи да упътвам новия архирейски наместник Алекси Лилов. Като секретар и уредник на наместничеството престоях до 1892 г. Владиката Кирил настояваше да замина за Видин и да бъда ръкоположен Архимандрит. На тази покана аз отказах, като напуснах наместничеството, и отново поех учителската кариера, защото последната длъжност беше по-самостоятелна и там бях по-полезен народу. Ваканциите прекарвах в манастира, гдето взимах живо участие като брат заедно с игумена, мой братовчед, архимандрит Антим. Като такъв продължих до 1898–99 г. През това време, 1892 г., заминах втори път за Цариград, гдето взех участие при тържествата на освещаването на новия храм „Св. Стефан“, осветен от 10 митрополита, дошли от България, Тракия и Македония. Оттук, понеже исках да замина за Света Гора — Атон, аз си подадох оставката телеграфически на френски на г-н директора Ст. Йоцов. Преди да тръгна, отбих се в руския метох „Св. Пантелеймон“, отгдето бяхме посъветвани да не заминаваме, щом ще гостуваме само 5–6 дена. Другарят ми си замина, а аз, останал без пари, реших да се върна. Взех си билет и с парахода се отправих за Варна, а оттам за Шумен, гдето останах гост на брат си. В края на 1899 г. си издействах пенсия, от която дата съм пенсионер на държавата.


>>	Част II. Духовен сан

	Домът ни се намираше край черквата. Телесно много слаб вследствие продължително боледуване, немотия в къщи, мъртъвците, които постоянно гледах да пренасят в черкова и др., всичко това даде силен отпечатък в моята душа и предизвика у мен отвращение към светската суета. И един красив пролетен ден аз реших и постъпих в духовно звание, като приех монашески чин в Клисурския манастир, 1872 г.
	Не се измина много време, по специален човек бях извикан в града от митрополит Доротей, без да зная за какво. А на самия ден „Св. Кирил и Методий“, за първи път празнуван като християнски празник в Берковица, митрополитът ме ръкоположи в чин Дякон (адютант по военному). И като такъв го придружавах във водосвета, тържествено извършен в училищното здание с акт от страна на директора. Желанието ми да бъда в свещени одежди бе удовлетворено. Това бе най-радостният ден за мен.
	По това време Църковният въпрос бе сложен на дневен ред. Българите се отказваха от гръцката патриаршия, като си искаха отделна независима църкова. И навсякъде от България, Тракия и Македония се изгонваха гръцките владици. По този случай се откриха много вакантни места за български митрополити. Една от тези вакантни епархии бе и Скопската. А в Цириград се основа самостоятелно духовно учреждение, наречено „Екзархия“. А за Екзарх се избра видинския митрополит Антим.
	Тукашният митрополит Доротей бе избран като титулярен митрополит на скопската епархия. И бе повикан от Екзарха, за да се сдобие с нужния ферман (акт) от султана и поеме управлението на епархията; по този случай бях поканен от Владиката да го придружа до Цариград. Поканата приех на драго сърце. Кой не би приел да пътува с владика на негови разноски за Цариград?! И през страстната седмица, 1873 г., пристигнахме благополучно в Цариград. Параходът бавно-бавно влизаше в залива и далече от кея хвърли котва. Гемиджии* и варкаджии** се надпреварваха да ни вземат. Но ний чакахме специална за нас, защото бяхме телеграфирали, че пристигаме. Малко по-късно и тя пристигна, взе ни и ни отведоха до пристанището. В града ни посрещнаха добре и ни настаниха в една армено-католическа къща, гдето се почувствувахме много добре — като вкъщи. Там прекарах 5 месеца, като чакахме фермана от султана. Турците бяха пословични със своето „яваш-яваш***“, което трябваше да продължи 12 месеца.
	[* Гемиджия — който управлява _гемия_ (разг. — неголям кораб, обикн. с платна; ветроход, платноход). — Б.ел.кор.]
	[** Варкаджия — който управлява _варка_ (остар. и диал. — лодка, ладия). — Б.ел.кор.]
	[*** Яваш-яваш (тур.) — съвсем бавно, без бързане, едва-едва. — Б.ел.кор.]
	За мене бе добре в Цариград, защото родният ми градец далече не приличаше на Цариград. Но средствата се привършиха. И ний бяхме навлезли в задънена улица, ако не се изпречи щастливата случка с Ловчанската епархия. Тази последната се бе овакантила и за митрополит бе избран и ръкоположен там Архимандрит Дионисий, помашки възпитаник на Доротей и назначен по негово давление. Той пое нашите разноски. Но за мене не беше съдено да седя повече там. Морският климат не ми подейства добре и по съвета на доктора трябваше да се върна в родното си място на поправка.
	На връщане минах през София и вечерта потърсих квартира в един хан, „Трайкович“. Когато казах на ханджията, че съм дякон, той пребледня и си завърна гръб, като каза: „Не искам огин у къщи, тебе те търсят под земята, а ти си ходиш“. По това време търсеха дякона Левски. Аз се побоях да не ме обади този шоп на турската полиция и си излезнах разтревожен, като потърсих друга квартира. И след няколко дена стигнах в Берковица.
	На другата година, 1874 г., около Гергьовден, бях повикан телеграфически да замина и подготвя срещата на владиката Доротей в Куманово. Този последният след 12 месечно чакане успял да се сдобие с ферман от султана. Тръгнах с бозаджийските коне и през Егри паланка* с непосилен труд стигнах в Куманово. Там получих втора телеграма, че владиката пристига в Куманово. Излезнахме с народа да го посрещнем до ханчетата „бочук“ между Скопие и Куманово, гдето имахме една трогателна и мила среща. С множеството тръгнахме за града, гдето народът с радост и сълзи ни срещаше. Едни се радваха, а други плачеха, защото бяха загубили близки по черковния въпрос. Срещата в Куманово беше доста добре уредена. Там преседяхме около 7 дена, гдето открихме Архирейско наместничество, духовна канцелария и др. След свършване на работата си се запътихме за Враня. Срещата във Враня бе небивала. Далече от града народът ни посрещна. И пръсна се слух, че гръцкият владика поискал от турските власти да ни се забрани да влезнем тържествено. Като чу това, митрополитът, който в такива случаи казваше: „Алта калън — джани чиксън“ (Падналият трябва да мре), веднага се разпореди да се влезне тържествено при пълни черковни одежди. Полето пред града се бе зачернило от народ, който се притискаше и трупаше около нас, искайки с любопитство да види първия български владика. За случая бяха изпратени стражари да пазят реда. Най-напред шествието се водеше от ученици и учители, които нога за нога с гражданството, пееха специално за целта песни, като от време на време се чуваше възглас: „Да живее I-й Български владика“, а в същото време се чу възглас от сръбски учител, пратен за пропаганда там: „Живио бугарски владика“.
	[* Егри паланка (тур.) — Крива паланка, град в североизточната част на Северна Македония. В началото на XX век Крива паланка е смесено българо-турско градче в Османската империя. — Б.ел.кор.]
	Настанихме се добре в митрополията и захванахме работа, като най-напред почнахме да служим в черкова. Населението дохаждаше от околията с агнета в ръце да видят Владиката, да вземат неговата благословия и да му кажат свойственото за българина: „Добре дошли“. И в разстояние на 3 месеца ръкоположихме 14 души свещеници, обикаляхме Вранската околия, осветихме две нови църкови и обиколихме Пчинския манастир св. „Прохор“, като през всичкото време извършвахме канцеларските работи.
	В митрополията живееше сръбски учител, изпратен за пропаганда, без да има сърби. Плащането на заплатата му ставаше от Белград. Той държеше съседна на владиката стая. Будното око на владиката съзря в негово лице опасен човек. И често казваше на настоятелите да го махнат оттам. Но те не обръщаха внимание, защото той учеше децата „безплатно“, нещо, което ги радваше. На бай Ганю му дай келепир само. Този учител се опита да отрови владиката. Ето как. Един ден прислугата ни беше заета и аз трябваше да направя на оджака кафе на Владиката. В този момент, когато го правех, ме извика Владиката. Отидох и след малко се върнах да доправя кафето. В това време сръбският учител излиза и поставя отрова в кафето. Без да зная, направих кафето и го поднесох на Владиката. Още щом изпи кафето, се почувства неразположен, а по-късно усети, че е отровен. Повикахме настоятелите и доктора. Този последният му даде да изпие прясна кръв от патор* и мляко, като по този начин го спаси от гибел. От този ден учителят сърбин избяга незнайно где, като не се обади никому. Това именно нещо потвърди съмнението ни. Този същият сърбин при срещата викаше най-много: „Живио бугарски владика“.
	[* Патор (диал. от Воден) — патица. — Б.ел.кор.]
	В същото това време се получи от Цариград писмо, с което Екзархът искаше припадащия му се данък (2 гроша на семейство). Това огорчи Владиката, че екзархията иска веднага пари от неуредена митрополия. А и инцидентът с неговото отравяне сякаш заставиха Владиката и той реши да си подаде оставката. (Данъкът се прибираше от митрополията, като от всяко семейство се искаше по 6 гроша. Два се даваха на училището, два на митрополита а два се пращаха на Екзархията). След няколко дена Владиката тайно си подаде оставката, като скри от народа това, защото щеше да убие духа им. Народът го изпрати пак тържествено, защото знаеше, че той отива в Цариград да уреди митрополията по-добре. И на коне през Егри Паланка стигнахме в манастира „Св. Йоаким“, гдето пренощувахме. Това бе последният пункт на скопската епархия. Тръгвайки, се отбихме при Кюстендилския владика Иларион Ловчански*. А на другия ден през Радомир, след дълъг и уморителен път се явихме на Петрохан. Там бяха излезнали да ни срещат първенците на града като Поп Михо, Хаджи Петър, Тимо Стамболията, Давитко Мазничев и др., които заедно с нас тръгнаха по шосето за Берковица. Когато стигнахме на куртовите гробища, ученици, учители и народ бяха излезнали да ни посрещнат тържествено и заедно с тях се упътихме за града.
	[* Иларион Ловчански — български духовник, участник в борбите за самостоятелна българска църква в Османската империя. — Б.ел.кор.]
	Тук след 2 седмици се научихме от пристигналия вестник, че оставката на Митрополита била приета. Тази оставка наскърби много неговия секретар Никола Шишеджиев. Този последният бе стар учител, работил 7 години из Вранската околия и подготвял хората за черковния въпрос. Нападаше доста правдиво Владиката. Възмущаваше се, че така бърза Доротей, напуска Епархията и оставя населението отрано да се отчае от българските духовни пастири. Защото в такъв случай даваше коз в ръцете на гръцките владици. Безспорно той бе много прав. След престой от няколко дена владиката Доротей, заедно със секретаря си Шишеджиев, заминаха инкогнито за Цариград.
	Вестта по-нататък за владиката не бе добра. Този човек дочака своята кончина в крайна бедност, като е погребан даже от просия-дискос*. Галантен и разточителен през целия си живот, той не можа да събере богатство. Но затова пък щедър и пожертвувателен бе, като можа пред турските власти да извоюва човешки правдини за епархията си. И неслучайно турците го наричаха „Деспот Ефенди — Османлия“.
	[* Дискос — един от богослужебните съдове в православната църква и в католическите църкви от византийски обред. — Б.ел.кор.]
	Като благодетел той остави много нещо на Берковица. Постла черковата с мраморни плочи, направи на свои разноски чешмата при „Тулешката поляна“, направи долната черкова и др. подобни. Но главната му заслуга бе, че усмири обноските на турците към българите.


>>	Част III. Спомени

	Това бе доста отдавна. В тъмните времена на 1875–76 г. в града ни пристига човек, който след разбиване и ограбване на пощата в Арабаконак е могъл да се прикрие. С идването си тук той се разкрива най-чистосърдечно на владиката Доротей и иска някаква помощ. Този последният му дава писмо и го препраща за Лопушанския манастир при Игумена Дионисий. В тези времена манастирите служеха и за скривалища на българските комити. След като го препраща за манастира, владиката го издава на турските власти, които го хващат в манастира и окован във вериги го изпращат за Видин.
	През 1876 г., когато стана въстанието в Тракия, по нареждане на властта биват затворени всички по-видни първенци. И наскоро, в деня на акта училищен, бяха освободени.
	Арестуваните вкупом дойдоха на акта от затвора. Тук друго не стана, освен че неколцина бяха малтретирани.
	Случката за хаджи Димитровата чета достигна до нашите уши като легенда. Това повдигна духа на българското население, а у турците породи страх. И често в страха си ни плашеха, че ще колят „Вароша“ и др. Ходенето на куриери и комити ставаше доста тайно и малцина знаеха това. По-късно, през времето на владиката Милети, в града ни се яви едно „нямо“ момче, окъсано и изтощено. То просеше край черковните врати, прислужваше около черковата и метеше черковния двор. В училището често ставаше разговор между учителите Йордан Наумов и Атанас Бисерин за това глухонямо момче. Те бяха учили в „Белградското велико школо“ и искаха да си припомнят, че този глухоням е бил техен съученик. Владиката се отнасяше доста добре с него. Виждайки бащините му обноски, той му се открива. А именно, че не е никакъв глухоням, а е четник от четата на Христо Богев, разбита неотдавна край Враца — учител от Козлодуй. Владиката бе посветен тогава в тези комитски работи и често насърчаваше населението. Той дава писмо на „глухонямото“ момче, с което го препоръчва на комитета във Видин, като го препраща до поп Яко на видинската капия да го упъти. Момчето било обаче непредвидливо и дало писмото така, че било забелязано от турчин, който го взима и подкарва за конака, гдето го предава заедно с писмото. Разкрили съдържанието на писмото, те затварят поп Яко, като го измъчват много, с цел да разкрие комитските работи. Той обаче нищо не издал. На владиката обявяват домашен арест. Но той успява тайно да избяга за София и протестира, но бива заловен и върнат обратно, където вече го затварят в участъка, а по-късно го препращат в Русе при Валията, гдето го затварят. „Нямото момче“ също измъчват и изтезават със съдействието на аптекаря грък Димитро и го закарват също за Русе. А по-късно той и Митрополита са били освободени под общата амнистия, която дадоха турците. Това „глухонямо“ момче го видяхме по-късно книжар в Рахово.
	След баташките кланета в Тракия, въстанията и Ботевия бой при Враца, духът на населението значително се подобри. Навсякъде почнаха да нашепват, да говорят и да се заканват. Един ден бях на лозето, гдето ми донесоха в. „Зорница“. От него научих че Митхад паша, под натиска на силите, дал конституция в турската държава и че избирали депутати. Между избраните бил Екзарха, Иларион и др. Но те отказали, за което били заточени в Мала Азия. Научих се, че руското правителство дало ултиматум на Турция да въведе реформи, но портата отказала. И мълва достигна до нас, че русите обявили война. Радостта бе голяма и неописуема. По-късно научихме, че русите в Азия победили и превзели Карс, Ерзерум и Батум, а по късно, че навлезли в Румъния и правели приготовления да минат Дунава. И докато тъй се радвахме, турците бяха изгубили и ума, и дума, станаха кротки, като почнаха да се грижат за своето бягство.
	Русите след минаването на Дунава настъпваха малко по малко, превземат Вратца и стигат до Хаджийската махла. И един ден пращат тайно двама селяни до архиерейското наместничество, с цел да научат за разположението на турските войски в града. В града до този ден нямаше войска, а само черкези*. И архиерейското наместничество, уверено в горното, съобщава, че войски в града няма. Но… на другия ден привечер пристига един табор (дружина) турска войска от гарнизона във Видин. Към куртовите гробища бяха настанени черкези. Нашите съобщения, че в града няма неприятели, полъгва русите. И същия ден, когато турската войска минаваше през града, при куртовите гробища става схватка с руските разезди** и черкезите. При престрелката пада убит един черкезин. Те се подплашват и побягват през града. Турските войски набързо изпразниха града и под казармата посрещат руските разезди, като успяват да ги отблъснат. Руските части се връщат обратно в Махалата.
	[* Черке`з или черке`зин — лице от кавказка народност, част от която се преселила в България през турското робство и била използвана от властта за тероризиране на българското население. — Б.ел.кор.]
	[** Разезд (воен.) — конен патрул. — Б.ел.кор.]
	През това време в града настава суматоха. Дюкяните набързо се затварят, турци побягват към кестеняците* и балкана, хора се разтичват по чаршията, иде падане. А есенните дни тогава бяха много кишави и студени.
	[* Кестеняците — кестеновите гори над местността Ашиклар, разположена на 2 км южно от град Берковица. — Б.ел.кор.]
	Окуражени от успеха си, юсбашията* поиска от населението „амслие“ — работник от всяка къща, за да правят окопи извън града. За там и от нашата къща се прати работник, брат ми Николчо, който в една суматоха изгубил мотиката. Турската войска отбраняваше града отвън, като улесни бягството на турците и запази богатствата им. Това обсадно положение за града трая около 30 дена. През това време турците малко по малко с коли си изнасяха багажа и заминаваха за София и по-надолу.
	[* Юсбашия (тур.) — капитан, командир на сто души. — Б.ел.кор.]
	Един ден първенците на града са повикани в конака, гдето началникът на табора казва: „Чорбаджи ефенди, русите идват вече. Ний дойдохме да пазим турците. Те си отидоха — кого да пазим? Вас ли да пазим? За вас идат русите да ви освобождават“. А чорбаджиите престорено, със сълзи на очи казват, че се боят и те от русите, защото и за нас (чорбаджиите) те са душмани. „Какво ще стане с нас — ще ни избият“. Тогава турският комендант казва: „Недейте лъга и хитрува, те идват за вас сега — идете да ги срещнете!“ — „Ами какво ще стане с нас от башибозуците?“ — се обажда един от чорбаджиите. — „Бъдете спокойни — отвръща комендантът — и оттам сте осигурени“. — И взимайки си сбогом, се разделя с натъжените чорбаджии.
	На другия ден се пръсна слух, че русите идат. Отидох от любопитство и аз под града и срещам двама конника с фишеклъци на гърдите, млади, червени, като че ли близнаци бяха. Отивам малко по-надолу — гледам калабалък* излезнал да ги посреща, кой с хляб, кой с ракия и вино. Там видях 10–12 конника, прилични на същите, които видях по-рано. Те бяха запалили една турска колиба, пълна с патрони. Един се обърна към мен с думите: „Турек погубили Архирей?“ — „Няма нищо“ — отвърнах аз. След кратък разговор, който мъчно разбирахме, те възкачиха конете и нахлуха в града, обходиха улиците и се върнаха към Боровци. Градът остана без охрана. Турците ни напуснаха, а русите се върнаха за Боровци. В това „междуцарствие“ нахлу от околните села населението и с брадви разбиха дюгените и турските къщи, като разграбваха всичко, каквото им падне. Едни къртеха с ярост вратите, а други откачваха прозорците, трети надигаха юргани, кошери, бакъри, килими и др. В този момент се пръсна слух, че 2000 души турци идат по новия път от Петрохан за града. Настана голяма паника в гражданството, защото градът бе опустошен и всички турски къщи бяха разграбени. Едни забягнаха от града, а други заминаха за Боровци, за да се уверят има ли руси. След 2 дена пристигна капитан Савойски и поиска да се приготвим и посрещнем _братушките_.
	[* Калабалък (простонар.) — много хора, събрани на едно място; навалица. — Б.ел.кор.]
	Като учител събрах децата и на другия ден капитан Савойски, заедно с гражданството и цивилните, потеглихме за под града. Най-напред пристигна полкови командир с една рота. След това дойде втора, трета и четвърта рота. От гражданството държа реч Архиерейският наместник Аритон, а от руснаците отговори полковият командир със свалена шапка и след това за първи път чухме „Ура, ура, ура!“. И всред неописуема радост, заедно с войската и духовната процесия, потеглихме за града, като се отправихме за черковата, гдето отслужих вечернина*. Офицерите заобиколиха аналогата и хором отговаряха на ектенията** ми. Този хор ми направи най-добро впечатление. На всяко мое ектение, те хором даваха възглас. А когато настъпи черковния отпуск, почна настаняване на войската по квартири и казармите. В същото време дойде известие, че „Плевен е взят.“
	[* Вечернина (остар.) — вечерня, църковна служба, която се извършва привечер. — Б.ел.кор.]
	[** Ектения (църк.) — поредица от кратки молитвени възгласи в православното богослужение, произнасяни провлечено. — Б.ел.кор.]
	Преживяхме действително радостни дни с гостите — _братушки_. Вечер до късно пение и веселие настана в града. Свирни и хармоники разнасяха весели звуци на народни мелодии или кръшния _казачок_. А русите, споделяйки също радостта, казваха: „Так и в Русия.“
	Нощно време патрулираха граждани доброволци, заедно с руснаците. А по-късно сформираха 1-вото гимнастическо дружество с българчета.
	През това време капитан Савойски организира службите в града, като създаде околийско управление, окръжен съд, финансово управление и др., като за чиновници взеха по-събудените и интелигентни граждани, като на първо място застанаха учителите.
	Председател на окръжния съд стана Ив. Вазов. В училището останах само аз като учител.
	Не след дълго потеглиха _братушките_ за София, гдето зовът на войната ги викаше още. Те преседяха в Берковица късно до зимата.
	След Санстефанския мир и образуване на Санстефанска България, в града ни пристигна за окръжен управител офицерът Гавраилов. А за мирови съдия назначиха Юр. Шишков (_Митрофана_ на Вазов).
	Състави се наборна комисия, която начело с д-р Чобанов, приемаше I-вия призив младежи. Отвори се читалище в града с председател д-р Чобанов, който четеше лекции на гражданите от медицинската област.
	Казах, че учителите оставиха кариерата си и постъпиха чиновници. Останах самичък, а по-късно в помощ ми дойде Георги Бусилков, който зае класовете, а аз останах с основното. В Пловдив се отвори курс за преводчици, гдето заминаха младежи. За там замина и брат ми Николчо. Скоро аз напуснах учителството и заминах за Самоков, а по-сетне за Търново, гдето преседях до 1893–94 г. Върнах се и с Атанас Антикаров от Самоков отворихме пак III-я клас. Надойдоха учители и увеличиха колегията ни.
	Отрада бе за мен, че като колеги надойдоха някои от моите ученици, които на младини учех в основното училище. Това бе най-голямата морална награда за мене, да имам за колеги някои от същите ученици, които учех в основното училище.
	Тези са спомените, които 80-годишната ми ръка може да напише.
