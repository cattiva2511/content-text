P>
#	I

	Навън ни дъжд, ни вятър.
	И скоро надали ще се развидели.
	Предзимно мъртво време, времето за трупане на зимнина:
	това за хората, това за плъховете,
	това за думите;
	дни без любов, когато изнуреният ни дух
	не би могъл глада си да засити
	ако не са тук няколко неща
	като шума — заглъхващ вече и все пак приятен за ухото —
	на шушнещата шума, стъпкана от зимния среднощен вятър.
	Декември доста предпазливо спуска се по склона
	и често се подхлъзва между зидовете на дъжда безсънен и препречените вейки,
	напразно ровим в мрака на очите,
	за да открием нещо ново, непознато —
	от нова гледна точка да ни осветли нещата;
	не, няма нищо тук, което да не е било на всички ни известно,
	дори и таралежът,
	рискувал улицата ви да пресече,
	или градинската ограда, спряла да дрънчи, поне докато вън валеше;
	неща, които вече нищо не доказват,
	а ни навеждат за пореден път на мисълта, че всичко вече
	е предрешено; че шумът на суха шума
	е шум на суха шума; и че тишината е щастлива
	необходимост.

#	II

	Главата ми е пламнала. И тая заран през прозореца аз гледах хълмите отсреща,
	докато пак превеждах Лизий.
	Ти пушеше неспирно „Кемъл“, докато шофираше воднисто-
	зелената кола с препускащи стъклочистачки;
	Говореха, че твоята любовница била
	Жена с живот объркан: Аурелия Орестила.
	Това засягало ви само вас обаче: теб и нея.
	И откъде е този вкус у теб към конспирации?
	Дали там, в стаята до звукозаписното студио
	с архивите и маските, и старите декори,
	миришещи на мухъл и лепило,
	не ти дойде идеята да приповдигнеш Алоброджиите?
	Веднъж постави на жестоко изпитание професорите с Порций и, разбира се,
	най-вече с Тулий, под чиято бяла тога имало и броня.
	Защо и тебе трябваше да те нареждат между тия,
	които сриват планини, за да строят отново върху пясък?
	Ти, с твойто име
	и със солидната подкрепа на Сената,
	без дългове най-сетне, днес би имал
	удобен кабинет и клиентела, изглед към самата
	Шан-з-Елизе; и щеше да говориш за прославеното минало на Цезар;
	за тоя, който — спомняш си добре — бил дърпал
	конците и от гроба даже.

	И всичкото това, за да завършим, те съпътстваше сред хълмовете голи
	и въздуха ужасен, който трябваше да дишаш.
	И днес това, о, Катилина, е от твоя полза.

#	III

	Преди въпросната година — зима
	като останалите зими. Никакъв сезон — за преход.
	Безцветно лято, сушаво и значи
	без сенчица наоколо и с ясни нощи, нощи,
	в които плъховете — уж обикновено
	потайни, подозрителни по всяко време и почти
	навсякъде, благоразумни — бяха
	като пияни. Няма да ги видиш, но ги чуваш как
	препускат на сюрии, докато сезонът трае
	и не настане друго време: зиме плъховете се спотайват.

	Тук времето бе наше, само наше.
	Безкрайно време да претеглим свойте фрази, че нахлуващата зима
	не е сама по себе си събитие.
	Предишните ни думи бяха в унисон и с новата действителност
	и всички стари коментари и през тия зимни месеци ни служеха добре.
	С едни и същи думи да си служим — бе за нас привичка вече:
	да си мълчиш, но без да даваш вид, че искаш разговора да прекъсне.
	Да не участваш никога в това, което те обгражда —
	всеки си е внесъл, казват, лептата в живота —
	така ще имаш време в изобилие, каквото сам не си и подозирал.
	Защото времето, което ни е дадено, макар че наше никога не е било,
	е мъртво време, дадено ни по наследство.
	Пред нас е времето, за да се върнат думите отново,
	звъна да си възвърнат — празен сред мъглявите идеи,
	Отминалото време, времето изгубено, с отдавна куха памет;
	пред нас е то, без отношение дори към думите,
	които не отмерват нищо: няма мяра за посърналото време.

#	IV

	На тоя свят с едни и същи очи се взираме в нещата:
	градината от някога и днешната градина,
	застиналата вън градина.
	Вървяхме сред неща отдавна назовани с имена,
	с които бихме ги и ние назовали.
	Напредвахме през книгите, през всичко тук, което сме успели да научим.
	Дървото живо и дървото мъртво под едно и също име
	навярно се досещат, че едно такова съвпадение
	не ще е вечно — буйният растеж във всичко води винаги до смърт
	и мисълта за тоя пример — да ни бъде краят.
	За нашата любов не зная друго място,
	освен местата на Съдбата, мяркащи се най-случайно пред очите ни,
	отломка възхитителна случайност,
	редуване на памет и забрава за неща познати
	и после безразличие към тях дори.
	Далечно време за любов, когато спряло бе самото време,
	Огромен зев сред времето на думите.
	И тук разбрахме, че и всеки друг на наше място би пострадал също,
	какво доволство да се видиш преуспял — макар за кратко — там, където вече сме успели,
	и смътното желание отново там да се завърнеш,
	такова съвпадение не може да е вечно — буйният
	растеж във всичко води винаги до смърт.
P$
