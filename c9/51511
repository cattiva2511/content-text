D>
	На Серж Сотро
D$

	Неочаквано той ми каза: _Животът е приблизителна формула на истинския живот._ Погледнах го въпросително. Той се наведе леко към мен и добави: _Разбира се, животът не е нещо по-различно от истинския живот._

	Този, който ни слушаше със скръстени ръце от другата страна на вратата, сякаш не ни беше чул.

	Стояхме на прага на една огромна изоставена къща на Юг. Бях дошъл при тях, защото в моя сън те ме бяха поканили на това място. Като се вгледах по-внимателно в тоя, който не пророни и дума, аз разбрах, че това беше _пределът на века_, отвъд моето слово.

	_Спасението е навсякъде_ — продължи той, — _но няма никаква гаранция за задгробен живот._

	В този момент другият се отдели от стената, на която се беше подпрял. Видяхме го как върви през тревата, как се навежда внезапно, хваща единия край на дървото и после с рязко движение вдига бариерата, спуска я след себе си и изчезва зад дърветата.

	_Ще запали огън_ — казах аз.

	_Ще хвърли в него дървения си крак_ — отвърна другият.

	Докато гледахме бялата бариера, дълбока тишина подсилваше усещането за отсъствието на оня, който се беше спотаил. Накрая, за да наруша мълчанието, подхвърлих следната фраза: _Слънчевите затъмнения са, за да можем по-добре да видим слънцето._

	Той сведе очи и промълви: _Всичко става понякога, сякаш се усмихваш безсмислено сред пустотата._

	Може би лошо затворена, бариерата се вдигна сама и когато се отвори докрай, огромна вълна от горещина ни заля, сред песента на щурците.

	Вечността току-що беше влязла в градината.
