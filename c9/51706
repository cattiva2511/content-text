E>
	Няколко думи от автора:
	„Епос за кръволоците: Сърцето на Скиталеца отвъд“ се появи през 2003/2004 г. като издание на ИК „Квазар“ и с помощта на Светлозар Янков и Деси Брендьорфер. Малцина знаят обаче, че вторият том беше написан и редактиран, и дори страниран… и така и не видя бял свят цели петнайсет години. Чака да се Пробуди…
E$

>	Първа глава

E>
	СМЪРТТА НА ЕДИН ГРАВЬОР. ИЗПИТАНИЕТО НА ЕДИН МЕЧ.
	КУОД ТРЯБВАТ ДЕМОНς. ШЛИФОВАН С ХИЛЯДИ ПЛОСКОСТИ КРИСТАЛ. ВАРЛЕТААР РАЗДАВА СПРАВЕДЛИВОСТ И СЕ ИЗМЪКВА. ПОСЛЕДНА МИЛОСТ СЕ ВЪЗХИЩАВА НА ГОСПОДАРЯ. НЕОПИСУЕМИ СА МЪКИТЕ МУ И ОЩЕ ПО-СТРАШНИ СТАВАТ.
E$

	Наричаха го Син кварц, беше чодраг, ковач и роб… но няколкото секунди до сутрешния гонг му трябваха само, за да си го спомни. Смъкна се замаян от нара, навлече панталоните си и дори бе обул единия сандал, когато решетката се вдигна.
	Не закъсня, много мнозина други страдаха от същите кошмари и обърквания, които мъчеха и неговото съзнание. Беше може би двайсети на опашката за закуска, а миризмата на риба и чокотес го подлудяваше.
	Сънуваше дракони. Сънуваше полет и палежи, и безумен кипящ гняв, който налива вените му с олово. Бяха минали почти два месеца от началото на тези видения, преди да иде при Надзирателите, убеден, че полудява; че Мечът е успял да прокара хищните си пръсти в съзнанието му и наясно, че бракуват ли го като негоден за работа в Ковачницата, много бързо ще намери края си. Не искаше да умира. Ежедневието може да беше по-страшно от смъртта, но въпреки това не му се разделяше с живота.
	Получи порцията си риба, положена върху пет питки чокотес, още горещи от пекарския камък, и побърза да се отдръпне. Беше голямо облекчение за него да научи, че тези видения, които бе взел за начало на лудостта, са естествени; просто бунт на Гантарион, предусещащ завършването на мъчителния им многовековен труд. Драконът започвал да се държи така преди завършването на всеки един Меч. Да, беше облекчение, но не успокои Син кварц. Защото нощ след нощ сънищата набираха сила и мощ, а той се събуждаше по-уморен дори отколкото когато е потърсил забравата в нишата си, и прекарваше дните си като насън, изпълнен с ужас пред онова, което му предстоеше да изживее през нощта.
	Захапа лакомо рибата сочна, с топящо се като сняг месо, само че топло и натъпка половин питка в устата си в мъчително усилие да залъже едновременно глада на тялото си, който го изяждаше като топка киселина в корема, и глада на дракона от съня си, заседнал като ледена буца в главата му. Гантарион… не го разбираше. Как би могъл да сънува небе и да копнее за полет и изпепеляване, когато е бил доведен в Ковачницата още прекалено малък, за да го държат крилете? Как би могъл да изпитва този неутолим глад и стръвта за кървава плячка, когато бе окован в камък още преди да е преглътнал жълтъка на яйцето, от което се е излюпил? И откъде идваха гневът и яростта?!
	Син кварц погълна последното парче риба; стомахът му приятно тежеше и в мускулите му вече започваше да се разлива животворна енергия, но съзнанието му още беше мътно. Надигна се безкрайната опашка роби вече бе преполовила пътя си през залата и закрачи към вратата за работилницата. Застаналото на входа хлапе му подаде колана с окачени на него тръстикови тръбички с пестил. Не бяха толкова далечни времената, когато самият той бе стоял на пост и бе раздавал допълнителните дажби за работната смяна… а още десетина години по-рано с несръчните си бебешки пръстчета бе тъпкал лепкавия, пълен с бучки пестил в тръбичките, докато е още топъл, за да застине в подходящата форма. В промеждутъците му се бе случвало да кърти кварц в подземните тунели оттам идваше и името му и да тегли рудната количка, да изхвърля шлаката от леярните и дори да помага да ваят глината, да събират тръстиката, да ловят риба и да колят животните… Бе изпробван за най-различна работа, преди да започне да се развива и да го пратят чирак на ковачите.
	На входа на Ковачницата друго хлапе му връчи дебелата кожена престилка и ръкавиците. Син кварц се препаса и секунда-две постоя на горната площадка, пълнейки дробовете си със застоялия, но прохладен въздух в катакомбите. След това тръгна надолу по стъпалата.
	В долния си край тунелът излизаше кажи-речи под тавана на огромната зала. Цялата Ковачница се виждаше като на длан… Ако човек се задържи да я погледа по-дълго, можеше да види и гигантските огнища с топилните, и стоманолеярните котли, и пещите, и оръжейните жлебове, и дори гравьорната в ъгъла. Само дето, застоиш ли се повече от няколко секунди горе, нагретият като в пещ въздух ти изгаряше дробовете, а непоносимата смрад на силен огън, химични смеси, стопен метал и гравьорски киселини можеше да ти стопи очите като едното нищо. Син кварц бързо се спусна надолу по стълбите до ниво, на което въздухът що-годе ставаше за дишане, макар и да бе все тъй горещ и смрадлив.
	Тук прекарваше всяка секунда от дните си вече четвърта година.
	Стиснал ръкавиците в ръка, бавно се насочи към своето място на трета наковалня. Вечерната смяна лека-полека напускаше местата си; онези, които работеха по самостоятелни проекти, вече си бяха тръгнали, а ковачите, чийто процес не биваше да бъде прекъсван, грижливо предаваха чуковете и инструментите си в ръцете на свежата смяна и едва тогава се оттегляха за вечеря.
	Син кварц не знаеше кой споделя нишата му през часовете, докато той е на работа в Ковачницата. Понякога намираше каменното си ложе още леко топло от спалия на него събрат, понякога от отходната дупка се разнасяше остра миризма. Не беше сигурен дори дали през последните години дели килията си с един и същи човек пък и нямаше значение.
	От два месеца насам работеше в бригада, чиято задача беше да използва нова сплав, изработена на база на сместа за Меча, но без някои съставки, за които се смяташе, че придават живот. Бяха трима магьосници и седмина ковачи самостоятелен проект, който не изискваше денонощни усилия без прекъсване, тъй че на трета наковалня бригадата тепърва се събираше и Син кварц имаше възможност да се поогледа.
	Орлякът магьосници около оръжейния жлеб при гравьорите неизменно привличаше вниманието на ковача. Преди малко повече от две години беше имал шанс да работи близо седмица по Меча тогава довършваха края на острието от едната страна и сглобките за ефеса от другата, и макар че досегът с оръжието бързо го разболя и отпрати за доста време на по-лека работа в мините, преди да го върнат в Ковачницата, и досега изпитваше почти болезнен интерес към повелителя на съдбата си. Надяваше се този път Мечът, който завършваха, да се окаже истински.
	Облегнат на чука, Син кварц наблюдаваше суетнята на магьосниците. Трима-четирима точилари току се пъхаха между разветите им роби, за да прокарат точилните си камъни по ръбовете на острието. Неколцина гравьори се бяха склонили над рунния надпис, двама от тях дори спореха. Бяха издълбали вече дванайсет от осемнайсетте главни руни — поне толкова знаеше ковачът и почти всички второ степенни надписи по Меча. Оставаха им броени дни, докато оръжието бъде завършено, дръжката му монтирана… и трудът им приключен.
	Син кварц, разбира се, не си правеше илюзии, че след завършването на оръжието Ковачницата ще остане без работа, макар главната й задача да беше именно изработката на Господаря им. Вършеха много други полезни неща, от изработка на дреболии за битови нужди и гвоздеи, та чак до рала и брани, и най-разнообразно оръжие. А ако сегашната мисия с променената сплав успееше, щяха да направят мечовете на армията почти нечупливи и нечовешки гъвкави.
	— Хайде, да се размърдаме! — подвикна Главният ковач и сръга дружески Син кварц. — Какво си се зазяпал, синко?
	В този миг един от гравьорите на оръжейния жлеб изпищя. Магьосници и точилари трескаво се пръснаха като орляк уплашени кокошки. От мястото на Син кварц случката се виждаше чудесно: гравьорът, доста възрастен, вероятно изтощен от годините усилен труд и замаян от виденията на дракона, с които лягаше и ставаше, просто не бе внимавал достатъчно. Дали бе уловил инструмент с гола ръка, бе допрял незащитеното си бедро до острието или може би просто киселината му бе изиграла някакъв номер, но тъй или иначе, стоеше прикован до Меча, с неестествено извит гръбнак и отметната глава, на лицето му се четеше безподобен ужас, цялото му тяло трепереше и писъкът му не секваше и за миг, сякаш Мечът възнамерява да изтласка всичкия въздух от гърдите му и да не му даде да си поеме дъх.
	Някой от надзирателите в онзи край на Син кварц винаги му бяха изглеждали еднакви, заплашително огромни чистокръвни чодраги в сиви роби и със закачулени муцуни се развика гръмко:
	— Казаха ли ви да не го пипате? Знаете ли, че само още няколко живота му трябват да се съживи и какво ще стане, ако не е съвършен? Питам ви, какво ще стане? Нали знаете, че за този провал ще платите със смъртта си!
	Син кварц поклати глава. Досега в Ковачницата бяха изработени седем меча и още поне половин дузина не бяха стигнали до оформянето си. Всичките седем бяха несъвършени. При първите сплавта не беше в добра пропорция, но последните три носеха всички следи на майсторската изработка безбройните поколения Ковачи се усъвършенстваха неотклонно. И трите Меча обаче се бяха събудили, преди остриетата им да бъдат изковани напълно или гравирани докрай, или оплетени в нужните магии. По време на самата си изработка оръжията използваха всяка възможност да се доберат до човешки живот и да го погълнат, а натрупаха ли нужната енергия…
	Намираха се горе в оръжейната — поне толкова знаеше Син кварц — охранявани надлежно и под внимателната опека на принцовете, несъвършени копия на онова, което майсторите тук долу се стремяха да получат. Този път победата беше толкова близка, че дори него самия го заболя, като си помисли, че рамката на времето за изработка се скъсява с още един живот.
	Пострадалият гравьор пририта за последен път, присви го яростен гърч и той падна в подножието на жлеба. Положеното отгоре оръжие проблесна за кратко в главозамайващи индигови искри и угасна. Притичаха неколцина чирачета, които да издърпат трупа и да го изнесат. Малко по-късно гравьорите се върнаха към работата си, точиларите отново закръжиха като трудолюбиви пчели, а магьосниците подеха заклинанията си. Син кварц измъкна една от тръбичките на колана си и замислен отхапа половината. Пестилът беше твърд и сладък до болка. Броени дни оставаха до завършването на Меча.
	Наричаха го Непочтителния меч по името на Меча, чийто пазител беше. Несъвършен, но все пак Меч. Подопечният му го събуди много рано, още преди първите слънчеви лъчи да са огрели прозорците на покоите му.
	Непочтителния меч беше свикнал с вечното мрънкане на оръжието и непрестанните му смени на настроение. Отговаряше за Меча вече пета година откакто премина изпитанията и след като стана и основен пазител, детинското бърборене просто бе до такава степен част от дните и нощите му, че почти го възприемаше като свои собствени мисли.
	Поседя две-три минути, успокоявайки наум Меча — причина за вълнението беше днешното изпитание, Непочтителния предчувствал, че в групата ще има поне едно-две подходящи деца, колко ли неподходящи щяло да има обаче… и мимолетно се зачуди дали същото е да бъдеш обладан и от Господар. Жреците на Огъня казваха, че Господарският меч обладавал изцяло, отнемал душата и изпивал разума. Но дали… дали не оставаше поне частица от теб самия, която да наблюдава през очите на оръжието? Дали не се превръщаш в подобен мрънкащ глас, който да досажда на Господаря?
	Напоследък сънищата на Непочтителния меч бяха ужасни и неговите собствени, и тези на подопечния му. Новият Меч наближаваше завършването си и ако се окажеше истински, то…
	_Така ли си се вълнувал и при предишните завършвания? –_ полюбопитства Непочтителния.
	_Само двама бяха след мен –_ отвърна несъвършения Меч. _И никога не стигнаха до толкова късно._
	_И не сънувахме. Металът не сънуваше. А ще те отнеме от мен и тогава какво ще правя аз? Горкият аз, нещастният, прикован на стената…_
	_Защо ли?! –_ грубо му отвърна пазителят. — _Освен това, ако Господарят изобщо избере мен, ще ти останат поне две дузини по-нисши пазители, между които да избираш. Разбира се, ако не избиваше така безразборно хората си, щеше да имаш повече като брат ти, Твърдоръкия!_
	Без да обръща повече внимание на бръщолевенето на оръжието, той се изправи, облече церемониалната си униформа и препаса празната кания, знак на положението и отговорността му. Понякога Мечовете влизаха в каниите си: по празници, за церемонии… През повечето време оставаха на безопасно място в оръжейната, инак какво друго, освен смърт и разруха щяха да сеят?
	Дори когато закусваше обаче чокотес и каша с парченца месо мисълта за Господаря не му излизаше от главата. Доскоро, допреди началото на сънищата, не беше придавал на кръвната си линия такова значение. Беше чодраг, но далечното роднинство не му позволяваше да се възползва особено от привилегиите на смесения си произход. Повече сила, по-остри сетива, но не и драстичните преобразявания, нито пък издръжливостта на драконовия си прародител. Явяваше се обаче почти идеална смес от седем основни линии, три от които чодрагски, и жреците твърдяха, че кръвта му е особено чиста. Навремето това му позволи да премине с лекота изпитанието и дори да усвои някои магии, а впоследствие да стане основен пазител на Непочтения меч и да се научи как да се възползва от предимствата на оръжието. Едва в последните месеци обаче си беше дал сметка, че същата тази чиста кръв го прави и един от основните претенденти за носител на Господаря, ако Ковачите успееха да го завършат. Знаеше, че ако бъде избран, това ще е голяма чест, но… откакто сънуваше сънищата на Меча, вече не беше сигурен дали искрено я желае.
	Закъсняваше и усърдно си наложи да не тича по коридорите, макар мрънкането на оръжието да го подлудяваше. Мечът правеше несигурни, но болезнени опити да овладее тялото му и да го подтикне да ускори ход, Непочтителния яростно се пребори да запази контрол и да крачи достопочтено, както се полага на пазител. Беше задъхан и окъпан в пот, когато стигна до оръжейната.
	Децата вече бяха там, придружавани от двама гледачи и намусен чодраг надзирател, който кимна сухо на Непочтителния меч.
	— Общо седемнайсет — докладва. — Две не се явиха поради болест, едно е починало тази нощ.
	Пазителят кимна. Не беше редно да пита за причината за смъртта, макар вероятно да беше самоубийство… или родителите не са издържали.
	Особено ако детето се е провалило на предишно изпитание с някой от другите Мечове, да му спестят мъките, щеше да е по-добро решение, отколкото да загине този път.
	Той извади връзката си ключове, пъхна нужния в ключалката и го превъртя. Вратата сама се отвори навътре, добре смазаните панти не издадоха нито звук. Смълчани и трескави, децата колебливо пристъпиха в оръжейната.
	Веднага можеше да се определи колко от тях са минавали изпитание и колко са просто уплашени от разказите на другарчетата си или предупрежденията на родители и Гледачи. По-опитните хлапета пристъпваха направо към Меча или пък се гушеха в най-задната редица, неспособни да размърдат краката си. Онези, които идваха за пръв път, се озъртаха, ококорени и смаяни.
	По-трудно можеше да се определи кои от тях чуват Меча и кои не. Оръжието бе започнало да напява тихо още когато пазителят отключи вратата — мяукащо мърморене, дори не точно песен, а стенание. Жреците на Огъня твърдяха, че песента на истинския Господар била неустоима и пленителна. Не и тази, макар да привличаше вниманието и да го приковаваше. Приличаше по-скоро на досадно жужене, което болезнено отеква в тила.
	Пазителят избърза към стената, където беше окачено оръжието, протегна ръка и положи длан на дръжката му. Пръстите му незабавно изтръпнаха от алчното желание на Меча както да установи контакт с децата, тъй и да изпие силите им до капка.
	— Това съм аз — каза с висок, звучен глас, а песента, която пулсираше като тъпо главоболие в основата на врата му, се усили рязко. — Това съм аз, Господарят Меч! Призовавам ви, чуйте ме…
	След това, с титанично усилие, което буквално разкъсваше мозъка, Непочтителния меч овладя тялото на пазителя си и изтласка съзнанието му дълбоко в бездната на мрака.


	Наричаха го Малкия. Прякорът му беше останал още отпреди да започне да расте. Сега, на девет, беше по-едър от повечето си връстници и чодрагската му кръв бе избила на люспи по раменете и гърдите му. Майка му твърдеше, че баща му бил не Ковачът, на когото я пратили, ами истински чодраг надзирател, който се възползвал малко след това. Може и тъй да беше, макар че Малкия се беше научил да не се връзва много-много на лъжите й.
	За кръвта обаче не го беше излъгала пък и нямаше как, защото и жреците следяха родословните дървета. Когато, преди почти година го заведоха при Дълбокорезеца, той чу песента на Меча. Тъй се закле на жреците, че я е чул… макар сам да не си вярваше съвсем, че този неистински звук, жужене на разгневен кошер, което бе замъглило съзнанието му, можеше да представлява зов на Меч. Предпочиташе сам себе си да залъгва, че яките мускули и чодрагските люспи са го спасили от печалната участ на нечуващите песента.
	Малкия искаше да стане жрец и остана дълбоко разочарован, когато вместо това му назначиха второ изпитание. Сега, докато пазителят отключваше вратата, той разблъска останалите деца и застана най-отпред, нетърпелив да влезе в оръжейната и поне да зърне Мечовете и най-сетне да си отговори лъжа ли е било, или истина, че е чул призива.
	Вратата се отвори и Малкия тръгна решително напред. Не се спря да позяпа, макар в залата да имаше какво да се види остриета от най-различен вид и размер бяха окачени по стените и натрупани на спретнати купчини, вързани на наръчи, стрели и копия бяха подредени по протежение на стените, големи брадви и по-малки ханджари и сатъри стояха на полиците… Истински рай за момче като него, което обожаваше оръжията. Той обаче смело продължи към насрещната стена, където Несъвършените мечове лежаха в захватите си от стомана и сребро. Погледът му първо пробяга по Дълбокорезеца, но този път Мечът не се обади. Точно до него стоеше Твърдоръкия, за когото се твърдеше, че бил мил към преминаващите изпитанието и при него оцелявали мнозина от пазителите му. И най-сетне, мъничко преди старшият пазител да стигне до Непочтителния, Малкия прокара поглед по днешния си мъчител.
	Дръжката му беше завършена напълно, със сложен ефес и красиво гравирани руни и магически символи. В метала бяха инкрустирани плоски опали и късчета обсидиан. Острието беше от тъмна сплав, не черна, а по-скоро индигово синкава. Непочтителния, Дълбокорезеца и Остроръбия бяха завършени последни и се изработваха от същата смес, с която ковяха последния Господар долу в подземията. Рунният надпис криволичеше по оръжието, вплетен в люспите на изкусно гравирана гърчеща се змия, чиято глава би трябвало да се намира на върха, а опашката обвиваше ефеса и преминаваше в дръжката. Само че краят на надписа, както и зиналата паст на змията липсваха: Непочтителния се бе събудил тъкмо преди да стигнат до тях.
	— Това съм аз… изрече пазителят и положи длан на дръжката.
	Внезапно Малкия отвори широко очи. Още сутринта се бе надигнал замаян след тежките сънища на Гантарион, а главоболието пулсираше в тила му като прогнил зъб. Тук, на прага на оръжейната, пулсациите бяха преминали чак в слепоочията му и всеки удар на сърцето пронизваше главата му като с нажежена игла… но едва сега, когато песента на оръжието отекна в черепа му със смазваща мощ, той осъзна, че всичко това не е било болест… Непочтителния меч го зовеше, беше го избрал, искаше го за свой слуга!
	Малкия копнееше да стане жрец и изборът на Меча го разочарова, но същевременно с това призивът го опияняваше. Ококорен, проследи как пазителят откача оръжието от захватите, песента вече гърмеше и трещеше в главата му, а болката беше непоносима. Докато се озърташе трескаво, момченцето изобщо не забеляза как от носа му руква струйка кръв и потича по устната му. Раздвоеният му език се стрелна и вкуси от топлата течност, докато ръката сама посягаше към струпаните ниско до пода лъскави ханджари. Блясъкът им го заслепяваше. Плъзна пръсти по остриетата, без изобщо да забелязва, че се е порязал до кост. Напипа една дръжка, сграбчи я и триумфално завъртя оръжието си точно в мига, когато друго дете му скочи изотзад.
	Пазителят на Непочтителния крещеше и въртеше Меча над главата си, а песента избиваше искри зад очите на Малкия. Той скочи върху нападателя си с кръвожаден писък, замахна и заби ханджара в рамото му с все сила, сякаш с касапски нож сечеше мъртво прасе в кухнята. Изпука кост, бликна кръв, жертвата се разврещя и в призива на Меча се вплетоха удовлетворителни нотки. Пазителят побърза да довърши започнатото от Малкия дело, индиговото острие мазно се плъзна в гърдите на момченцето и безглавата змия впи недорисуваните си зъби в душата на първия провалил се на изпита.
	Малкия се озърна и набеляза две-три дечица, които се бяха свили в ъгъла на залата и се гушеха едно в друго с оцъклени от ужас очи, сякаш близостта им би могла по някакъв начин да ги спаси. През главоболието и омаята той си спомни как при първото си изпитание с Дълбокорезеца, щом бе видял някои от другите да награбват оръжия, той също си взе, избра си удобна позиция и се отбраняваше докрай. Сега всичко се повтаряше… само дето липсваха студеното хладнокръвие и пресметливостта от предишния път, защото Мечът го обладаваше и водеше, него и още неколцина от децата. Замахна и разпори от корема до слабините друго хлапе, което му се изпречи на пътя, с няколко бързи крачки претича до беззащитните жертви в ъгъла и с рязък удар обезглави момиченцето, което се намираше отдясно. Силната струя кръв блъвна право в лицето му, триумфалният рев на Меча се смеси с гневния крясък на второто дете, което скочи срещу заслепения Малък и кинжалът в ръката му изсвистя.
	Само колко болеше!
	Малкия отскочи назад, докато неуспешно се опитваше да изтрие кръвта от очите си с ръката, в чийто бицепс бе заседнал кинжалът на нападателя му, а с другата сляпо въртеше ханджара с надеждата да отрази нечия друга атака, ако му посегнат. Най-сетне успя да разлепи клепачите си навреме да види вбесеното момченце да му налита с дълго копие, което едва удържаше в крехките си ръчички.
	„Има ли шест годинки, или просто е дребосък?“ — почуди се Малкия, развъртя здравата ханджара, вече напълно забравил за болката в другата си ръка, плъзна умело острието вляво от копието, измести се и сряза китката на хлапето. Гневът, песента на Меча и жаждата за кръв го носеха тъй високо, че сякаш не бе нужно да приложи и най-лек натиск, за да счупи костта под оръжието си. Детето изпищя, изтърва копието си и падна странешком. Това и го спаси, защото третата беззащитна жертва вече бе привлякла вниманието на Малкия и той се наведе, сграбчи момичето за косата и го вдигна на крака.
	— Не! Моля… — прошепна тя, втренчена в сияещите му от лудост очи.
	Той заби ханджара в гърба й с такава сила, че широкото една педя острие мина през кост и дробовете, плъзна се през ребрата и щръкна отпред, и го убоде в корема. Сърдит, Малкия се дръпна. От устата на момичето протече кръв. Тя се закашля, изплю червена храчка, опита се да каже нещо и коленете и се подгънаха.
	Малкия я блъсна назад и се огледа. Нямаше време да вади оръжието си от нея, значи трябваше да вземе нещо друго и… къде бяха всички? Той замаяно напипа малка брадвичка, чиято удовлетворителна тежест в ръката му придаваше увереност. Нали имаше толкова много деца, защо бяха останали само две? И защо другите вървяха по петите на пазителя, който ритуално допираше Меча до всеки труп и доубиваше още живите? Озадачен, Малкия започна да осъзнава, че главоболието още пулсира в слепоочията му, но песента е заглъхнала вече; заменена е от удовлетворено мъркане, чийто ритъм се усилваше при допира до всяка жертва и спадаше, щом пазителят отдръпне оръжието.
	Хлапето несигурно пристъпи напред, протегна ранената си ръка и посегна към Меча. Другите преминали изпитанието само благоговейно следваха пазителя. Той обаче не се поколеба и положи длан на ефеса.
	— Господарю! — прошепна изумен.
	Изпитваше и възхита, и омая; не беше напълно сигурен дали чувствата са само и лично негови, или бурята в душата му отразява вълнението на Меча, чийто слуга ставаше от този миг нататък.


	Непочтителния меч се опомни с ръка на дръжката. Оръжието бе върнато в захватите му. Острието бе грижливо обърсано и лъснато, безглавата змия сляпо се гърчеше по синия метал. За девиз магьосниците, изковали Меча, бяха избрали „Куод трябват демонстрандум“, което на Високия език означаваше „Това е доказателството“, но надписът бе останал недовършен и сега гласеше „Това е демонд“. Бе успял да избърше и кръвта от ръцете си, но робата му бе цялата в червени петна. Замислено поклати глава и се обърна.
	Не за пръв път минаваше през изпитание и клането, разиграло се из оръжейната, не бе неочаквано за него, но сърцето му се сви, когато видя с каква ярост и стръв се бе нахвърлил Мечът на потенциалните си пазители. Обикновено, макар да се славеше с безмилостния си подход, Непочтителния оставяше живи поне четири-пет от неиздържалите проверката: онези, които все пак чуваха призива на метала и биха могли да влязат в употреба на друг Меч. Не и този път. От седемнайсет деца пазители на Непочтителния щяха да станат само трима, две момчета и едно момиче; останалите лежаха мъртви, зловещо накълцани на части…
	Не, поправи се пазителят, имаше един оцелял, хлапе с отсечена ръка, проснато до отсрещната стена. Гърдите му още се повдигаха. Той погледна колебливо към Меча ако се съдеше по локвата кръв под детето, то нямаше да изкара дълго дори ако повикат Гледачите. Непочтителния отвърна само с измъркване, единият от трите нови обаче получодраг или може би четвърт се насочи напред с твърда крачка, замахна с брадвичката в ръката си и отряза главата на последната жертва. Когато се обърна. Непочтителния меч видя в очите му сияние на обожание и благоговение, което му напомни за самия него в първите дни след преминаването на изпита.
	— Как те наричат, дете? — попита.
	— Малкия, Господарю! — отвърна новопосветеният.
	— От днес… — Непочтителния меч се заслуша за миг в думите на Меча и кимна. — Да, от днес името ти ще бъде Последна милост. А сега елате с мен, трябва да се приведем в приличен вид и ще ви запозная с наставниците си…
	Оръжието продължаваше да мрънка в съзнанието му и след малко той кимна отново:
	— Добре, тъй да бъде. Последна милост, аз лично ще бъда твой учител оттук насетне, Мечът иска да те следи отблизо!
	На оплисканото с вече съсирваща се кръв лице на детето се изписа безгранична радост.
	_С какво ли е заслужил такава участ? –_ запита се отсъстващо Непочтителния меч, докато водеше тримата нови пазители по коридорите. Но и без помощта на Меча можеше да си отговори сам. Непочтителния меч винаги бе проявявал силно предпочитание към убийствата и кървавата сеч, а хлапето му бе осигурило изобилна дан и от двете.


	Наричаха я Варлетаар, което на Стария език означаваше „Кацаща в пламъка“ или „Господарка на рода“ зависи какъв смисъл се предпочете.
	„В това отношение езикът на драконите е много по-гъвкав и многостранен“ — помисли си тя, докато се излежаваше лениво върху купчината меки кожи. Единственото еднозначно в името й беше определението за женски род — ирония, тъй като освен чистокръвен _дракомус_, тя се явяваше хермаформ.
	Варл. Плъзна люспестия си корем по кожите, чиято гъста лъскава козина приятно гъделичкаше половия член, скрит в меката торбичка в слабините. Драконите се спускат като камък от небесата, с присвити криле и разтворени нокти, стоварват се като Божи юмрук върху беззащитната си жертва, с един смъртоносен удар я _покоряват_ на волята си… Варл. Една-единствена дума с толкова многостранен смисъл, че прилича на шлифован с хиляди плоскости кристал.
	А§прещракващо вдишване§ар. Огънят, който кипи в гърлото ти, изгарящ и смъртоносен, и същевременно дотолкова част от теб, че е като половия нагон за продължаване на рода; обозначава теб самия и всички други като теб… Аар.
	Харесваше името си.
	Мързеливо извлачи опашка по хладните плочки до перваза на огромния прозорец, положи ноктестите си лапи на него и надникна навън. Денят обещаваше да бъде горещ. Заради Гантарион дракомусът беше изтървал предутринните часове с приятния бриз и сънената плячка, когато обичаше да се рее високо и да се стоварва върху жертвите си — варл. Сега се налагаше да пропусне сутрешния си полет, но си обеща вечерта да навакса. Имаше мъчителна нужда от тези час-два по изгрев и залез, когато оставяше зад гърба си безкрайните задължения на Варлетаар, човешкото същество, отговорно за цяла Бакана, и се възползваше от пълната и безгранична свобода на драконовата си половина.
	Разтвори криле, изви врат и изсъска. Гантарион — неговите сънища и мъки бяха непосилен товар, непрестанно напомняне, че е драконова _половина_, и колкото и да наподобява Божиите коне в тази си форма, дракомусите са лишени от повечето истински _драконови_ свойства. Рядко се сещаше за това, тъй като кланът беше съвсем малък и господстваше безпрекословно над чодрагите и хората, и техните мелези; бяха много по-могъщи от всички тях, много по-драконови… Пък и до неотдавна Гантарион беше напълно доволен да споделя, доколкото е възможно, преживяванията на дракомусите, да разговаря с тях и да върши всеотдайно работата си. Но сега, когато оставаха броени дни до завършването на Меча…
	„Дали той влияе на нас — запита се Варлетаар, — или нашите притеснения и несигурността ни влияят на него?!“
	Реши, че най-вероятно и двете версии бяха верни. В крайна сметка дракомус и Гантарион бяха неразривно свързани и двупосочният контакт неизбежно оказваше… вреден ефект?
	Варлетаар се отдръпна от прозореца и шибайки с опашка по плочките, пристъпи към човешката врата на покоите си. Сведе глава и се съсредоточи. Тъй или иначе, предутринният полет бе пожертван, можеше да се наслади на пребиваването в човешка кожа. Докато минаваше през привичния процес на преобразяване — толкова привичен, че вече дори не усещаше свързаната със смяната на облика болка и замайването от прехвърлянето към ограничените човешки сетива — за кратко обмисли възможността вечерта да вземе със себе си онази чодрагска надзирателка, на която хвърли око преди няколко дни. Момичето определено беше симпатично в драконовата си форма, а и Варлетаар имаше нужда да разтовари енергията си… Вярно, чодрагите като партньори бяха само долнокачествен сурогат на истинския дракомус, но и заместител е по-добре от нищо, нали?
	Изправи се, разтърси глава и протегна ръце високо във въздуха. Прекрасно беше — лекота и гъвкавост, каквато драконовата форма няма! Завъртя се на пръсти, гарвановочерната й коса се разлюля след нея като подето от вятъра крило… Пристъпи през вратата и влезе в човешкия си будоар. Дръпна шнурчето, за да осведоми слугите, че вече е будна и се нуждае от тях. Докато чакаше, насочи вниманието си към малките писукащи мишлета, поставени в кухата кристална топка на лакираното шкафче до прозореца. Бяха останали три. Дали снощи е била прекалено уморена от всички церемониални глупости и е бързала да се преобрази, и да се махне от двореца… или тази сутрин някой обожател й бе оставил допълнителна закуска? По-вероятно второто, предположи, докато пъхаше изящната си ръка в кристалния съд и сграбчваше с палец и показалец едното мишле. Огледа го удовлетворена — то се бореше, риташе с крачета, шаваше с ушички… после застина, прекалено ужасено, за да мисли за съпротива. Мъничките му, бляскави очички я наблюдаваха.
	Варлетаар пъхна мишлето в устата си и го схруска — божествено топла плът, крехки костици, сладка кръв! — преглътна и облиза пръстите си. Вече можеше да пристъпи към отегчителните задължения на Господарка на Бакана. Плесна с ръце:
	— Хайде, побързайте, нямам цял ден за губене!
	Имаше намерение да слезе да навести Ковачницата, а също и да поговори с Гантарион — беше просто непоносимо да се държи по този начин! — но преди това трябваше да изслуша докладите за положението в Междинните земи и по-специално за онзи Меч. Огънят живо се интересуваше от това; Гантарион също. Освен това й предстоеше да провери как са минали изпитанията на Мечовете, да се срещне с посланиците от провинциите и да прегледа заедно с тях десятъка върху реколтата; предстояха й одобрение на списъците с разпределението на робите, от вчера бяха останали въпросите с холерата в една от плантациите и вероятността надзирателят там да не спазва указанията, със странните натрапници, на които се бяха натъкнали разузнавачите на север в Междинните… И днешната й програма щеше да бъде натоварена и ужасно скучна.
	Лапна замислено второто мишле, докато прислужниците намажат тялото й с благовонни масла, облекат я и разрешат косата й. Капчица кръв протече между устните й, Варлетаар отсъстващо я облиза. Каза на Костенуркова черупка, камериерката си:
	— Как мислиш, не е ли време за една бременност? Имам нужда от продължителна почивка!
	Момичето не й отговори. Въпросът и без друго беше риторичен. От една страна, точно преди завършването на Меча прехвърляне на пълномощията би могло да се окаже проблематично, че и да се отрази тежко на Бакана, освен това и двамата свободни от постове дракомус бяха изпратени по задачи: единият се намираше на Север _(О, Маярион, косата ти като боброва кожа, очите ти като сияйни въглени…)_, а другата беше изпратена на Запад, отвъд Междинните земи _(О, гладките ти люспи, Агаенир, дъхът ти пламенен…)._ От друга страна, износването на дете беше отговорен и до немалка степен опасен процес — особено за хермаформ! — а и дракомус бяха почти стерилни. Яйцата на драконовата им форма рядко се излюпваха, човешките им бебета почти никога не се раждаха живи. Сега, при подобно напрежение и като се има предвид, че с малко късмет Мечът ще се пробуди съвсем скоро и после години, години наред Бакана нямаше да бъде същата…
	— Само това разочарование ми липсва! — каза на глас Варлетаар. — Да родя мъртво дете! Пламъци и феро!
	Схруска и третото мишле, преди да напусне покоите си и да се отправи към Тронната зала, където не след дълго — с малко късмет! — щеше да царства Господарят Меч. Докато преглъщаше сладката си, крехка хапка, се почуди какво ли име ще избере Мечът, когато се събуди. Сигурно щеше да е нещо величествено. Много величествено. Но наум й идваха само имена на дракони, а те определено не бяха подходящи.
	Архипелаг Бакана. Два големи острова, десет по-малки и цял орляк миниатюрни островчета, разпръснати около тях като скъсана огърлица. Варлетаар съзерцаваше релефната карта, окачена на стената отляво на входа. Толкова мъничка империя, скътана в пазвата на Междинните земи — гигантски територии суша… Искрено съжаляваше всички онези вечно дърлещи се лордове, които управляваха местните държави: Гинд и Таграмар, Пиримут, Насасак, Багранда… Как се оправяха те с толкова много земя, след като на нея й пареше под петите от дузина глупави островни провинции? Освен това беше гладна.
	Тронът беше построен според наложената още при основаването традиция: тринайсет широки стъпала с по две статуи — мъжка и женска — в краищата; най-долу се намират хората, следвани от най-различни раси на Огъня, обитаващи Междинните земи. На най-горното стъпало бяха дракомус и Варлетаар също седеше там. Горе, на трона, щеше да се възкачи единствено Господарят Меч. Съчувстваше му и на него.
	Склонила любезно глава, отсъстващо слушаше словоизлиянията на надзирателя на Хуфтак. Грамадният, свъсен чодраг бе избрал човешката си форма за доклада двойна грешка от негова страна. Едно, че така беше въпиещо грозен на фона на господарката дракомус, и друго, че по принуда използваше човешкия език и мислеше по човешки начин. За разлика от него, Варлетаар попиваше думите му, съзнанието й ги преобръщаше в драконова реч, разглеждаше многостранния им смисъл от най-различни ъгли и извличаше от казаното неща, които надзирателят надали бе имал предвид да издава.
	Като например фактът, че за него всички роби са товарни добичета и той не гледа на тях като на… същества. Това определено я раздразни. Естествено, той беше чистокръвен, а следователно и повлиян до голяма степен от сънищата на Гантарион — особено сега, когато се намираше практически между лапите на бащата дракон. Това го правеше невнимателен… Но презрението му към робите били те хора, мелези; дори към самите по-нисшестоящи чодраги надзиратели, просто пронизваше всичките му думи.
	Хуфтак не беше важна плантация. Презрението му към островчето и жалкото му производство също пропиваше думите на надзирателя. Той мечтаеше за повече, недоволстваше, че са го изпратили там и все още не са го отзовали — и изобщо не осъзнаваше, че не са го отзовали именно защото не се справя добре с работата си.
	Холерата, която се бе появила на островчето, беше пряко следствие от неговото презрение и безразличие, но той не осъзнаваше и това. Приписваше причините на необичайното време напоследък, на размножилите се плъхове, дори на търговските кораби, чиито екипажи отдъхваха на Хуфтак по време на прехода си от единия край на Бакана до другия. Да, но макар и чодраг и следователно — запознат с драконовия език и начин на мислене — той не бе способен да анализира собствените си представи и да открие грешката. Твърде жалко.
	Заслушана в бъбренето му, Варлетаар размишляваше, освен върху жалките му извинения, също и върху това кого би могла да изпрати на негово място. Хуфтак се нуждаеше от сериозни промени, при това бързо, наложени от експедитивен и безцеремонен надзирател, който би трябвало да е достатъчно млад, за да приеме назначението си с ентусиазъм… Вече беше подбрала кандидатурата още преди настоящият надзирател да стигне до средата на тирадата си по отношение на това какви мерки е предприел.
	— Повиках лечител…
	Не катар, нито жрец, нито дори познавател, а обикновен селски знахар, подсказваха думите му. _Един_ селски знахар при това за плантация с население от близо една и половина хиляди души.
	— Наредих излавяне на гризачите…
	Чодрагите и способните да се преобразяват мелези дотогава не са смятали за необходимо да се занимават с подобна дребна плячка, това е под достойнството и на него самия, той така и не е тръгнал на лов за плъхове…
	— Наредих основно почистване и прочистване на робските помещения…
	Което никога не е било от първостепенна важност и не е станало част от дневния ритъм на плантацията. Словата му носеха смисъл както за просто безгрижие и липса на интерес към добруването на робите и начина им на живот, така и по-дълбок под текст: за неизбродна мръсотия, преливащи помийни и септични ями…
	— … изваряване на облеклата и повсеместно обезпаразитяване на населението…
	И тук отново. Да, той просто изброяваше задължителните в случая мерки, но под повърхността Варлетаар съзря всичко онова, което той дори не виждаше смисъл да признае _пред себе си:_ че подчинените му живеят зле. Че не им е предоставил напълно естествената възможност да поддържат хигиената си самостоятелно. Той сякаш предполагаше, че на робите му им е присъщо да хранят бълхи и дървеници… Скритият подтекст подсказваше и друго — икономии от хранителни дажби, изтощение, мизерия.
	Нищо чудно, че Хуфтак беше толкова незначителна плантация с подобно жалко производство, нали? А глупакът дори не осъзнаваше…
	— Млъкни! — прекъсна го рязко Варлетаар.
	Чодрагът се сепна, прекъсна литанията си и вдигна глава.
	— В подобни случаи — тя внимателно подбра думите си по навик, така че да снижи възможните разклонения на смисъла („В случаи на безгрижие и презрително отношение, на непълноценна работа, на недостатъчно грижи“ имаше предвид, но и други, много други неща) — ми се е случвало да препоръчвам поставяне в равни условия.
	Расизмът, бяха я учили, е свойствен на всички живи твари. Но в общество с повече от една раса е крайно нежелателна проява и трябва да се изтръгва от корен. Да се чувстваш по-висш от другите, това е естествено и е добър признак… Да подценяваш останалите, не е.
	— Бих препоръчала същото и за теб — продължи Варлетаар, макар вече да бе обмислила и отхвърлила тази възможност. В някои от другите случаи — да, беше го правила. Стават чудеса, когато глупавият младок поработи няколко години като роб… Но този тук не беше младок. Само глупак. — За съжаление, не виждам с какво промяната би подобрила твоето положение. Предай ми пламъка! — тя се изправи и тръгна бавно надолу по стъпалата.
	Чодрагът се разтрепери, но бръкна в пазвата си и измъкна оттам медночервения си медальон. Свали верижката. Тръпките му се усилваха. Протегна ръка…
	Дали се преобразяваше неволно, от страх? Или напълно съзнателно се опитваше да заеме доминираща форма, с която да сплаши и дори нападне човешкото същество пред себе си? Изобщо нямаше значение. Варлетаар сведе глава, изви гръбнак и скочи напред. Мигновената смяна на образа беше болезнена, дори мъчителна — все едно рязко да напъхваш ръка в неподходящ по размер отвор — но така изпревари поне с десетина секунди окончателната промяна у надзирателя. Дракомусът се стовари върху него, изпънал ноктестите си лапи, дъгоцветните му криле биеха въздуха; плътта под ноктите му доби различна консистенция и ето че гледаше право в муцуната на почти два пъти по-дребно, сиво-кафеникаво и безлично същество, което бе проснал по корем. Изръмжа:
	— Агдериларн!
	Наслади се за миг на почудата, осъзнаването и страха в очите на противника си, след което сключи мощните си челюсти върху незащитения му врат. Започна да разкъсва бронираната му кожа още преди надзирателят да е умрял. Поглъщаше лакомо топлото окървавено месо — колко подходящо и многозначително само, дето не бе успял да осъществи утринния си лов! — и попиваше също и отлитащия живот на жертвата си в традициите на най-добрия, макар и не почетен в случая, варл.
	_Агдериларн._ Няма да получиш огъня. Не си удостоен с честта. В човешкия език би могло да се подбере дори обиколното значение: „Умри в немилост!“, но изразът отразяваше и нещо съвсем различно, до определена степен дори отказ за признаване на произход и наследствени права. Зависи от контекста. Агдериларн.
	Варлетаар се наслади докрай на плячката си и когато отстъпи встрани, от трупа на надзирателя не бе останало кой знае какво, освен няколко по-големи кости, парче крило и строшеният череп, тук-там с полепнали по него парченца кожа. Облиза се, измърка доволно и бавно повлече опашка към трона. Почти незабавно вратата на залата се отвори и неколцина слуги се хвърлиха да разчистват остатъците и да мият кръвта от плочите. Варлетаар едва се въздържа да не им нареди да оставят всичко, както си е: предстояха й още неприятни срещи, а това беше поучителен урок за всеки, дошъл на аудиенция. От друга страна обаче, щеше да е егоистична постъпка — категорично не желаеше подчинените й да се стараят да й угодят, вместо да взимат правилните решения — пък и не беше редно да напомня на гостите си, че във всеки един момент могат да бъдат изядени. Вместо това поръча да й донесат нова рокля и внимателно се върна в човешката си форма бавно. Въпреки това болеше.


	Заситена и успокоена, утолила както глада, така и гнева си, Варлетаар се върна на последното стъпало на трона и възобнови аудиенцията. Слугите все още миеха пода, когато призованият извън списъка чодраг от старите линии, все още извънредно млад и в момента старши камериер в Снабдителната зала надникна задъхан през вратата.
	— Влез, Маатиат! — кимна му Варлетаар и се усмихна.
	Дълбоко в съзнанието си усещаше пулсиращо _опипване_, тлеещо като пламъче на свещица в здрачевина при бурен вятър. Дотолкова бе привикнала към този допир, че почти не обърна внимание и само мимоходом предположи, че принасянето на агдериларн е пробудило по някакъв начин интереса на Гантарион. Донякъде дори се зарадва: през последните месеци драконът беше толкова измъчен и нещастен, че дори рядко търсеше своите дракомус.
	Младежът пристъпи към трона и поздрави колебливо, сякаш беше уверен, че не е направил нищо лошо и не го очаква укор, но същевременно подозира и такава възможност.
	— Както вероятно забелязваш, длъжността надзирател на Хуфтак е свободна в момента — мило каза Варлетаар, за да разсее съмненията му. Вдигна медальона, който бе отнели от жертвата си, и го разлюля изкусително. — Очаквам да видя големи промени в плантацията.
	Маатиат се загледа в танцуващия на верижката си меден пламък. Имаше кротки очи първото, което още преди няколко години привлече вниманието на господарката. Кротки очи и грубовати, но все пак красиви черти, при все че беше чистокръвен. Усмихна се лекичко и отметна глава човешки жест, малко смешен у чодраг.
	— Искрено се надявам промените да са големи — отвърна любезно. — Наскоро имахме доставки оттам и баклел сподели ужасни неща!
	Думите му загатваха за продължителен и задълбочен разговор със събирача на десятък, дори навярно на чаша-две. Интересно — очевидно въпросният баклел му беше приятел или поне добър познат. Но по-интересното, отбеляза си Варлетаар, беше, че младежът очевидно изобщо не приема като възможност той самият да получи освободения пост. Просто споделяше с нея мнението си! Забавно!
	— И какво по-точно сподели той? — полюбопитства господарката.
	— Тя, всъщност — поправи я Маатиат с усмивка… Значи, задушевен разговор след удовлетворяване на телесните нужди? Ставаше още по-забавно! — Разруха и опустошение, за това ми говореше. Самата плантация е добре поддържана, насажденията са отлични, животните изобилни и риболовът е отличен. Хуфтак се отличава с чудесното си разположение…
	Той притвори очи, отчасти за да прикрие гордостта и удовлетворението си от факта, че е добре запознат с географията и особеностите на Бакана, но отчасти и за да вкуси от задоволството, че господарката е пожелала да изслуша _неговото_ мнение.
	— За съжаление — продължи, — не така стои положението с работната сила. Новината за холерата изобщо не ме учудва… и много жалко, че такава добра плантация толкова дълго е била в ръцете на некомпетентен ръководител!
	Не влагаше укор към Варлетаар — по-скоро обратното, загатваше, че като господарка, тя е наистина прекалено натоварена и няма възможност отблизо да следи абсолютно всичко в империята… влагаше дори съчувствие. Все по-забавно!
	— Е — прекъсна го тя, — възнамерявам да поправя тази грешка! Маатиат, смея да твърдя, че тук си се издигнал до върха на възможния възход. Може би дори отлагах прекалено дълго възлагането на сериозни задачи… Пламъкът на Хуфтак е твой отсега и докато си способен да го задържиш! — тя му подхвърли медальона.
	Младежът проследи с кротките си очи полета на червения пламък, стрелна ръка и безпогрешно го улови.
	— Благодаря, варле! — той склони глава и откри шията си, за да подчертае двоякия смисъл на обръщението си: господарка като титла, но също и повелителка на живота му.
	Веднага след него по списък беше ред на старши пазителя и носител на Непочтителния меч, който да докладва за преминалото сутринта изпитание. С махване на ръката Варлетаар призова писар-секретаря си и прегледа останалите си задачи, докато очакваше Мечът да се приготви. Повечето срещи бяха за дреболии; по-важните се отнасяха за натрапниците от Севера и разпределението на новоподготвените роби. Тъй или иначе, пристигналият снощи разузнавач вероятно още спеше или поне почиваше след извънредно дългия полет. Жреците твърдяха, че Господарите Мечове общували с птици, които майсторят от телата на хора от кръвната си линия. Варлетаар горчиво съжаляваше, че Бакана не използва подобна съобщителна система… може би, след като сегашният Меч се пробуди… Разпределението на робите реши да прехвърли на старши отговорника в Работната зала, като напомни на секретаря си да й бъде докладвано за взетите от него решения. Ако наскоро назначеният отговорник се справеше добре, то може би…
	Измърка доволно — след тази среща щеше да приключи досадната аудиенция и можеше да се занимае с истински съществените неща. Нареди да приготвят паланкин. След това вдигна глава. Непочтителния меч търпеливо чакаше на прага, придружен от едро хлапе, чиято лява ръка бе окачена на превръзка на врата.
	— Е, приятелю, здравей! — Варлетаар се надигна от трона и се спусна по стъпалата. — Радвам се да те видя в добро здраве!
	— Аз също се радвам да те видя в добро настроение! — Непочтителния се ухили. — Напоследък чувам само лоши неща за теб, господарке!
	— Да, търпението ми започна да се пречупва! — призна неохотно тя. — Е, кажи ми, как премина изпитанието тази сутрин?
	— И добре, и зле… — той й разказа за алчността на Меча за кръв и доброто постижение на Последна милост. — Така че вече си имам ученик и потенциален бъдещ старши пазител, а това безкрайно ме облекчава!
	— Мен също, мен също! — тя въздъхна. — Ще ми се и аз да имах на кого да доверя най-важното за работата си…
	— Дракомус живеят дълго! — напомни й Непочтителния.
	Така и не се разбра дали това е негова забележка или Мечът не се бе въздържал да сподели мнението си.
	— Ще искаш ли да дойдеш с мен в Ковачницата? — предложи Варлетаар. — Ще вземем малко храна, ще си _починем_ по пътя…
	— Господарят ми не е особено доволен! — криво се ухили Непочтителния.
	— О, хайде, стига! — този път тя се обърна направо към Меча, който гледаше с очите му и слушаше с ушите му. — Имаш предостатъчно други пазители, от които да се възползваш, докато него го няма. Не ти ли е хрумнало, че той би искал да си отдъхне от вечното ти скимтене? Освен това, ако искаш хлапето да бъде подготвено както трябва, какъв по-добър начин от подобно посещение на родното ти място?
	Момченцето вдигна поглед към нея. В очите му се четяха почуда и малко страх. Устата му се разтвори, раздвоеният език помръдна и миг по-късно Мечът каза с гласа му:
	— Добре!
	_Не се плаши! –_ прибави окуражително Непочтителния меч и ученикът му се извърна да го погледне. Чуваше го забележително!
	— Е, ето, уредих ти почивка! — Варлетаар улови пазителя за ръката. — Да се махаме оттук, друже мой, докато не е пристигнал още някой обезумял молител! — и със смях го поведе към изхода на залата.


	Той беше камък. Той беше огън.
	Той беше прикован точно на ръба между живота и смъртта.
	Огънят от дълбините се вливаше в него, изпепеляваше вътрешностите му и изригваше от вечно зиналото му гърло. Тонове скала притискаха и смазваха в обятията си вкочаненото му, безжизнено тяло. Очите му бяха слепи и не виждаше. Ушите му бяха глухи и не чуваше…
	Разполагаше с толкова малко, че след изминалите хилядолетия вече му се струваше, че има цяло съкровище: шепа негови собствени спомени; далечният и едва доловим досег до Огъня; още по-далечното, безмълвно присъствие на родителя му… И онова, _третото_ присъствие, което в началото помисли за нов аспект от безконечната агония на Юкандир.
	През повечето време се люлееше на ръба между забравата и безсъзнанието, сънищата и халюцинациите, реалността и миналото. Сляп и ням в затвора си, за него времето нямаше голямо значение… то просто минаваше мъчително бавно. Сънуваше полет, потъмняващото като чаша мастило небе, могъщите удари на крилата, свистенето на огнената струя; убийството и трепкащата плячка. Сънуваше любещи се дракони, които се къпят в небесната чаша, докато яздят вятъра. Сънуваше биещи се дракони, които се хапят, разкъсват и изпепеляват, докато се борят за _ганварл_. Сънуваше пеещи дракони, реещи се дракони… Сънуваше.
	Понякога агонията на Юкандир го поглъщаше напълно — тъй и неразкъсана пъпна връв с родител, прикован точно на ръба между живота и смъртта, но от _другата страна_ на пропастта. Друг път омразата го поглъщаше напълно…
	Понякога Огънят успяваше да се добере до съзнанието му и му предлагаше лъжовно сътрудничество и още по-лъжовна свобода… Което неизменно му напомняше за първите и последни мигове от неговия собствен истински живот — тогава, когато се бе пробудил от мъртвото тяло на родителя си и бе примамен за това привидно спасение; този _затвор_ тук.
	През повечето време копнееше да умре, искрицата живот в камъка да изтлее и да угасне… Но как можеш да убиеш камък?! Случваше му се и да копнее да живее, искрицата живот да се разгори и да разпали кръвта му… Но как можеш да пробудиш скала?!
	Неописуеми бяха мъките му и още по-страшни ставаха, щом работата по Меча приближеше своя край и Господарят започнеше да се пробужда.
	Наричаха го Гантарион Огнен дъх.


>	Втора глава

E>
	НЕПОЧТИТЕЛНИЯ МЕЧ СЕ СБОГУВА С ПАЗИТЕЛЯ СИ. СИН КВАРЦ СЕ ВРЯЗВА В ТЪЛПАТА. ПРОБУЖДАНЕТО НА МЕЧА Е КАТО РАЖДАНЕ НА БЕБЕ. ОГЪН И ЛЕД. ГАНТАРИОН ПОСТАВЯ ДРЪЖКАТА. СБОГОМ, ПРИЯТЕЛЮ! МРАЗЯ ТЕ САЛУТАНТ! ДОВЕДИ МИ НЕЗАБАВНО МЕЧ!
E$

	Отдавна бе минало полунощ и пълната луна лееше призрачните си лъчи право в стаята на Непочтителния меч. Очите му лепнеха за сън и в първите няколко секунди той дори не беше сигурен събудил ли се е, или още витае в нереалните светове на виденията на Гантарион… или може би това е някой от безумните сънища на Меча му, които острието понякога споделяше с него.
	Но не: беше тук и сега, буден. Надигна се — тялото му тежеше като оловно — и погледна към Последна милост, свит на кравайче на постелката си до вратата. Хлапето спеше неспокойно, от устните му се изплъзна тихо стенание. Непочтителния меч се опита да си припомни какво точно е сънувал имаше силна вероятност двамата с повереника му да споделят едни и същи видения както на дракона, така и на Меча. Единственото останало в паметта му обаче беше зловещото усещане за надвиснала опасност, което бе стегнало сърцето му; за неизбежна катастрофа… и студ.
	Последното беше глупаво, тъй като нощта бе гореща и влажна.
	_Нещо става –_ каза на Меча, но не получи отговор.
	Вместо това отново го полазиха тръпки. Умората бързо се оттичаше от мускулите му, заменена от настойчивото желание да _върши нещо_. Каквото и да е. Много отдавна… всъщност само преди няколко години, но му се струваше, че е много отдавна, предишният старши пазител на Непочтителния меч с усмивка наричаше този копнеж „нервна енергия“ и когато беше в шеговито настроение, „трън в задника“. Предишният Непочтителен беше много добродушен и слънчев човек и винаги намираше време за учениците си, макар задълженията, с които оръжието го товареше, да бяха безброй. Беше и един от малкото, припомни си с усмивка Непочтителния, които Мечът бе оставил да напуснат поста си с достойнство и да се оттеглят. Доколкото знаеше, старият пазител се намираше някъде по плантациите, издирваше и подготвяше деца за службата си…
	Стана, облече се, позяпа към призрачната градина, просната отвъд прозореца… Но наистина не го свърташе на едно място! Цветни спирали и въртопи замрежваха очите му. Сякаш се усилваха; ставаха по-ясни с всеки трескав пристъп, който разтърсваше тялото му. Последният беше толкова осезаем, че зъбите му затракаха: все едно стоеше на прага на отворената врата към дълбоките подземни изби, където пазеха лесно развалящите се продукти.
	_Нима се разболявам? –_ попита изумен, но отново не получи отговор от оръжието.
	Само Последна милост се размърда неспокойно на постелката си и измърмори нещо насън.
	И желанието за действие се усилваше…
	Внезапно, миг преди хлапето да отвори очи и да седне, Непочтителния меч най-сетне осъзна: подтикът не беше негов собствен. Нито треската. Нито цветните вихри пред очите му. В действителност слушаше песен, която донякъде напомняше стържещото мърморене на Меча, но и беше съвсем различна. Всичко онова, което липсваше на неговото оръжие, присъстваше тук в цялост… Само дето песента бе съвсем тиха — пленителен подтик за движение, изкусително примамващ зов… но нежен. Много, много нежен.
	— Господарят се събужда! — каза Последна милост и примигна сънено. — Какво…?
	— Непочтителния говори с устата ти — отвърна пазителят и се обърна към него. — Той… не може да се докосне до мен. Затова те използва. Мисля, че…
	— Господарят се събужда! — повтори момчето. — Той ще те отнеме от мен! Той вече те е отнел… не долавям мислите ти…
	— Да, Господарю Меч, и аз така смятам — отвърна Непочтителния и сведе глава. — Мисля, че ще трябва да се сбогувам с теб и да ти препоръчам да си избереш нов старши пазител.
	— Това дете ми харесва! — сприхаво отвърна Мечът.
	— Няма да е необичайно, но сигурен ли си, че ще се задоволиш с крехкото му тяло?
	— Както сам обичаш да казваш, разполагам с предостатъчно други пазители! — кисело се отзова оръжието. — Е, добре, ти ми служи вярно, пък и онзи, който се ражда сега, е неизмеримо по-силен и не мога да му противостоя. Върви! Изпратих да ти приготвят паланкин. И си вземи оръжие. Предчувствам, че ще ти потрябва!
	— Благодаря! — съвсем искрено кимна Непочтителния и забързано излезе от стаята. Докато почти тичешком се спускаше по стълбите, си помисли, че може би, след като е освободен от поста си, би било редно да си върне старото име — Задушаваща хватка — но всъщност беше без значение. Изпитваше пълната и стопляща душата сигурност, че той, именно ТОЙ ще бъде избраният Носител на новия Господар, а следователно оставаха му само няколко часа живот…
	Долу, пред входа на Крилото на пазителите, вече го чакаха четирима сънени чодраги, впрегнати в едноместен паланкин. Ако се съди по украсата, принадлежеше на някой дракомус — забавна ирония на съдбата, както си помисли Непочтителния. Може би беше дори на самата Варлетаар?
	Качи се, завърза се здраво за седалката и стисна предната подпора така, че пръстите му побеляха от напрежение.
	— Към Ковачницата! — нареди.
	Чодрагите разпериха криле в синхрон, засилиха се през двора и след миг се откъснаха от земята. Бързо набираха височина; паланкинът се люлееше и припукваше. Крилатите му носачи направиха широк завой над столицата на Бакана и се насочиха на североизток, към далечните могили на Ковачницата.
	Мечът се пробуждаше.


	Варлетаар не сънуваше. Сгушени в прегръдките си, преплели тела така, сякаш са една твар с осем крайника и две глави, те с Налудрил спяха изтощени и се рееха в спомените на Гантарион.
	Завръщането на младия дракомус от Сатаал се бе оказало за нея отдавна търсеното облекчение както за собствените й мъки, така и за дракона. В човешката си форма харесваше Налудрил така, както в драконовата копнееше да връхлети върху него с варл. Чувствата им бяха взаимни. Двамата много внимателно бяха ловували в различни посоки тази вечер, преди да се съберат в спалнята на Варлетаар. В интерес на истината, тя безкрайно предпочиташе драконовия начин на любовна игра — Гантарион също — но дори и така, подкрепени от дракона, който сливаше съзнанията им в едно, дракомус постигаха _лан_, неописуемото и непреводимо на човешки езици усещане за единство, върховна наслада, полет във висините, докато небесата станат черни като нощ, а въздухът почти негоден за дишане… И Гантарион споделяше лан с тях, забравил за болката, която непрестанно го разкъсваше, изтръгнат поне за няколко часа от света на халюцинации и трескави сънища. В секундите, преди да се унесе, смазана от изтощение, Варлетаар лениво си помисли, че поне е осигурила малко спокойствие за всички чодраги и мелези в Бакана — _насладете се на лишената от видения нощ, поданици мои!_ Но имаше и нещо друго. Вече месеци наред, откакто бе отпратила Маярион на север, на континента, не бе успявала да постигне такъв пълноценен лан, все едно в коя от двете си форми. Същото се отнасяше и до другите петима дракомус, макар че Аралатак и Ялматаклит се опитваха доста усърдно там, на Мабатал. Гантарион беше доволен тази нощ… и нищо чудно благодарение на нейното сливане с Налудрил той също да зачене. Огънят им беше свидетел, имаха нужда от нови попълнения. Особено сега.
	С тези мисли в главата Варлетаар се потопи в бездната на съня и за пръв път от много време насам тялото й наистина можа да си почине както трябва, докато съзнанието й се рееше в мислите на дракона.
	Това също й се случваше рядко напоследък. Бе имало време — най-вече когато беше малка или поне все още растеше — когато всеки път щом затвореше очи, пропадаше в двустранната си връзка с дракона, а често, докато беше будна, усещаше пулсиращото „ръчкане“ в тила си и топлите вълни, показващи интереса на Гантарион към нея. После, постепенно, рутината на задълженията й я бе повлякла в безинтересен за окования й родител и повелител живот… Но сега Гантарион й се бе разкрил и тя плуваше в морето на наследствените му спомени, изпълнените с болка и наслада късчета мисъл, която неговият родител на свой ред бе успял да му предаде преди смъртта си. Сега Варлетаар и Налудрил на свой ред споделяха лан с дракона.
	… високо там, в чернотата, където звездите не трепкат, а въздухът изгаря дробовете, Юкандир и Яавирон сплитаха огромните си тела и танцуваха, понесени от напора на а’ар и о’он, разделяха се и отново се срещаха, изписвайки невероятни фигури в небесата — с криле и огън…
	… много отдавна се е случило това, преди Боговете да отнемат метала от Огъня, и дори преди да оседлаят Чедата на вятъра и пламъка, подсказваше дълбоко, много дълбоко скритата зад мислите на Гантарион нишка, по която Варлетаар — ако пожелаеше — би могла да се спусне до първоначалието на всичко съществуващо. Само няколко пъти го бе правила живата, дишаща, пулсираща в титаничен ритъм червенина я плашеше до смърт. Един-единствен път бе слязла и долу в Бездната, много по-дълбоко, отколкото жреците смееха — там, където коридорите и залите бяха издълбани от Огъня и с магия, не с човешки ръце… Безумното и може би безпочвено усещане, че там, в лабиринта, броди нещо живо, алчно за плътта и душата й; за чиято и да е плът и душа; ритъмът на светлината, зловещите звуци… всичко това я прогони много преди да се е спуснала в истинската дълбина…
	… Юкандир и Яавирон се сливаха, проникваха един в друг, вкопчили здраво лапите си, преплели опашки и шии, крилете им в синхрон продължаваха да ги носят във вихрения им танц, докато лан разтърсваше телата им в пристъп на върховна наслада…
	Варлетаар се събуди внезапно. Цялото й тяло гореше, разтърсваха я мощни конвулсии, а бузите й бяха мокри от сълзи. По някое време бе започнала неволно превръщане, но го овладя и стабилизира формата си — знаеше до какво може да доведе промяната, още повече че Налудрил до нея също се намираше в плен на преобразяване. Два мъжки дракона в едно помещение, Огън! Тя трескаво отпълзя настрани, до ръба на огромното легло. Риданията и хлиповете още я разтърсваха. Сви се на кълбо, неспособна да овладее болката и мъката си — и безкрайно благодарна, че заедно с партньора си се намираше на земята. В полет просто щеше да падне.
	Налудрил отсреща така и не се събуди може би просто спеше по-дълбоко от нея, а може би Гантарион бе усетил грешката си и бе съумял да се отдръпне навреме от мислите му. Младежът просто се успокои постепенно и възвърна напълно човешката си форма. Варлетаар също си заповяда незабавно спокойствие, но не беше лесно да го постигне.
	Реши, че навярно е просто прекомерно изнервена и затова реагира толкова емоционално на сцената. Маярион болезнено й липсваше напоследък, всичко вървеше наопаки, на това отгоре Господарският меч скоро щеше да бъде завършен, драконът се вълнуваше… Как при това положение да не изпадне в истерия при най-малкото напомняне колко непълноценна е в действителност? Само че много добре знаеше, че всички тези оправдания са просто кухи, _човешки_ думи. Многостранният им смисъл на езика на предните й подсказваше съвсем различни неща, също както и онова мъчително напомняне, което самият Огън бе вплел в мислите на Гантарион.
	Дракомус бяха създадени такива, каквито са, за да бъдат скрити от погледа на Боговете и да не прекосят равнината на забраната. Бяха безмилостно осакатени и зловещо ощетени, защото Боговете бяха наредили да се изтребят Чедата на вятъра и пламъка. Никога вече истински дракон нямаше да бразди небесата и от величието на някогашните Господари на въздуха, Божиите коне, бяха останали само жалки огризки. А те съществуваха само защото трябваше да се изпълни планът на Огъня, това, което му принадлежи да се върне, където му е мястото, и отново да пребъде царството му. Съвсем скоро Господарят Меч щеше да бъде завършен и каква полза щеше да има от осакатените, непълноценни дракони?
	И тогава, внезапно, докато риданията й полека стихваха, заместени от разгарящ се гняв, само за част от секундата в съзнанието на Варлетаар се разгърна видение: вятър свисти покрай туловището на дракона, който пада като камък от небесата; градът стремително расте под него, пламъците изгарят гърлото му — не жълти, дори не бели, а синкави и ослепително ярки във възцарилия се след залеза мрак… Видението бе придружено с такава вълна болка, но и триумфална наслада, че дракомус отново се разтрепери. Гантарион се вълнуваше, съвсем осезаемо се усети как онази първична, дишаща червенина се _пресегна_ да потуши тази победоносна… намеса?… с недоволството си.
	Какво беше това?!
	Този път и Налудрил се събуди, седна, стреснат, и се втренчи във Варлетаар.
	— Всичко е наред! — кротко му каза тя. — Наред е!
	— Ти… плачеш? — той се помъчи да се вземе в ръце. — Какво става?
	Тя само поклати глава — не знаеше, а и не беше сигурна дали иска да разбере. Връзката с Гантарион беше напълно прекъсната, не усещаше нито пулсации, нито топли вълни — и по-добре, защото този сблъсък с гигантски, неясни съзнания… с пряката намеса на Огъня, дори повей от чиято сила бе достатъчен да смаже всичко живо… Точно сега Варлетаар не желаеше да има нищо общо с тъкмо тази способност за споделяне на драконовите си предци.
	— Всичко е наред! — повтори, но в действителност нещо не беше наред и то нямаше общо нито с Гантарион, нито с доскорошния лан.
	Полунощ бе отдавна минала, луната потъваше в морето, а сивата здрачевина на утрото скоро щеше да пробие на хоризонта. В двореца цареше необичайно раздвижване, до чувствителните уши на дракомус достигаха необикновени шумове…
	— Мечът се пробужда! — промърмори Варлетаар.
	Знаеше, че трябва да потеглят незабавно, че няма време нито за паланкин, нито за церемонии, но въпреки това припълзя до Налудрил и го притисна здраво в прегръдките си — само за миг — преди да се спусне от леглото и да забърза към драконовата част на покоите си.
	— Изчакай няколко минути да се отдалеча! — предупреди, преди да прекоси входа. — Точно сега най-вероятно ще се избием един друг, ако се засечем близо до териториите ми!
	Налудрил кимна.


	Син кварц се събуди внезапно. Беше сънувал… Страхотен сън! Приятен… и мокър. Вече не беше сигурен за какво точно става дума: жени, любов, чодраги в небесата… нещо такова. Но беше хубав. През последните седмици — дори месеци! — беше толкова напрегнат и така ужасен, че търсеше успокоение единствено в работата си, напълно съзнателно се съсипваше, докато не започне да припада от умора, само и само да се просне в нишата си и _да не сънува_ нищо. Изобщо беше забравил, че съществува и друг начин за успокоение, ха!
	Сам се усмихна на глупостта си, докато подлагаше длани под тила си. Жени — ето от какво беше имал нужда през цялото време! Жени и може би да си вземе два-три почивни дни и да излезе на лов… ако още не е забравил как да се преобразява. Откога не го беше правил — пет месеца? шест? — а му се полагаше отдих.
	Почти беше задрямал отново, затоплен и отпуснат, сякаш _наистина_ бе имал жена, а не просто сън, когато най-сетне осъзна, че не приятното преживяване го беше събудило. Откровено трябваше да си признае, че дори не _заподозря_ възможност Мечът да се събужда. Ха — та за това си имаше специални процедури, всички, работещи в Ковачницата и робския комплекс към нея, ги знаеха наизуст. И как иначе? Процедури за в случай че още незавършеният Меч добие съзнание; както и ако готовият Господар се събуди… Нещо повече: монтирането на дръжката беше предвидено за неговата смяна, утре. Тази нощ магьосниците би трябвало да завършат последните заклинания, надписът беше приключен още късно следобед, малко преди Син кварц да се смени.
	_Нито_ едно от правилата не включваше шумотевица по коридорите. Да не би в готварницата да имаше пожар?! За затворници дълбоко в подземията, при това заключени зад решетки, това беше може би най-ужасното възможно нещо — ако не те достигне пожарът, димът ще те задуши… Син кварц подуши въздуха. Не, не миришеше на огън…
	Но там, далеч, в края на коридора, се надигаше гълчава. Неколцина от робите бяха започнали да блъскат по решетките и крещяха на висок глас. Ако причината се криеше в сън на дракона, той пръв би трябвало да го усети като един от малцината двуформи сред робите, а и да се повлияе най-силно от него. Какво ставаше наистина?!
	Надигна се от нара си и отиде да надникне навън. Килията беше съвсем миниатюрна — предназначено за спане място и нищо повече. Решетките бяха стари и съвсем символични — преди всичко и най-вече символ на статуса му на държавна собственост, а не толкова преграда, която да го задържи в отреденото му помещение. Ако Син кварц наистина го пожелаеше, би могъл да…
	Още не бе взел напълно съзнателно решение, макар вече да започваше да се преобразява; усещаше как костите му мъчително се топят, крилете се _отлепват_ от гърба му с болезнен пукот. Конвулсивно стисна решетките и точно в този момент вратата в дъното на спалния коридор се отвори. Лудият тропот на крака, виковете откъм столовата и работните помещения вече се чуваха много по-силно. Робите нахлуха в коридора като подгонена от вълци глутница улични псета, крещяха и се бутаха, Син кварц ясно чу приглушения писък на някой, стъпкан под краката на тълпата… Брадат ковач с престилка и ръкавици, цял вмирисан на шлака и огън, се вкопчи в решетките от външната страна и трескаво заблъска по тях:
	— Пуснете ме да вляза, искам да вляза, пуснете ме…
	Син кварц се наведе и се втренчи в обезумелите му очи.
	— Господарят! — изпищя ковачът. — Господарят се събуди!
	В същия миг древният механизъм за вдигане на вратите най-сетне заскърца, задействан от запазил поне малко здрав разум надзирател.


	Надвисналото във въздуха напрежение с нищо не пречеше на ковачи, точилари и магьосници да вършат работата си. Ударите на чуковете отекваха ритмично, изпълнявайки променливата си, но непрестанна мелодия. Тихо шушнеха гласовете на владеещите магията, които оплитаха в изкусни заклинания разнообразните оръжия и сечива, положени на жлебовете. Дрезгаво им припяваха точиларски камъни; гравьорите се мъчеха над творчеството си…
	И все пак нещо се беше променило. Час по час работниците хвърляха потайни погледи към жлеба, където бе положен Господарският меч, и към групата от двайсет и трима магьосници, които на смени пристъпваха и се отдалечаваха, изпълнявайки древните ритуали. Само неколцина ковачи и шлифовчици бързаха да дооформят дръжката, да инкрустират в нея последните камъни, да загладят последните ръбове. По време на кратката си почивка магьосникът Вихрен танц лениво си помисли, че този път — наистина! — задачата на всички им ще бъде изпълнена отначало и докрай, а близо двеста години труд по конкретно този Меч и няколкото хиляди, вложени във финалното им усилие преди това, няма да отидат на вятъра. Задачата им ще бъде изпълнена…
	Дори и без в момента да участва в изплитането на заклинанието, той чувстваше как силата и могъщите енергии струят в и през него; почти ги виждаше нишки, които омотават и останалите в бляскави вихри, стичат се през телата им и се вливат в Меча. Вече няколко седмици не бе съумял да прекъсне контакта си със силата — нито на работа, нито в почивка, нито буден, нито насън… живееше с този постоянен прилив, който буквално го смазваше под мощта си. Велико беше да участва в тъй важна задача. За това се беше готвил години, години наред… но Огън, след като приключеха заклинанията и събудеха Кръволока, никога повече нямаше да разполага с такава сила! Самата мисъл за това го ужасяваше.
	И други неща го ужасяваха: бе тъй плътно свързан с изграждащото се още съзнание на Меча, че често навлизаше в потоците на искрящите му… зародиши на мисли може би; отваряше вратата към ледения студ на вихрещи се цветни въртопи, където несътвореното още оръжие пребиваваше и наблюдаваше… Само колко страховити бяха тези отсенки от реалния живот!
	Вихрен танц бе оставил мислите си да се зареят и в първия момент дори не усети тънката промяна в тъканта на заклинанията. Нищо такова не бе описано в книгите и напътствията, за нищо подобно не бяха говорили жреците и майсторите магьосници, заемали поста му преди него… Не беше обаче първият, който осъзнава, че Мечът обръща посоката: че вече не вливат енергия в него и не тъкат заклинание, а Кръволокът алчно изсмуква силата от тях и сам изплита последните частици от съществуването си много по-сръчно, бързо и умело, отколкото всички тях, взети заедно. Направи го толкова светкавично, така мигновено смени контрола над ситуацията, че в първия миг Вихрен танц дори си помисли, че така и би трябвало да се получи, и едва когато Седем камъка отметна глава, вдигна ръце и изпищя, разтърсван от мощна конвулсия, осъзна истината. В няколкото секунди, преди смъртта да се добере и до него и мракът да замъгли съзнанието му, магьосникът си каза, че в действителност от седмици насам с всички тях се е случвало точно това, че са били кукли на направляващите ги енергии и оръжието…


	Далеч отвъд вечно заледените преддверия на Ковачницата на боговете безсмъртният Шалабар изтърва чука си и сепнато вдигна глава. Протегна сляпо ръце, устните му помръдваха, в гърлото му вибрираха звуци… Двамината му помощници твърдяха, че казал:
	— Господарю… — преди да припадне.


	Пробуждането на Меча беше като раждане на бебе. Часове наред майката изгаря в треска, болката разкъсва вътрешностите й, тя крещи, мята се, напъва. После главичката най-сетне си проправя път навън — голяма е, разкъсва плътта, бликва кръв… Последен мощен напън и вече никой не може да спре мазното изплъзване на бебето от утробата…
	В продължение на седмици магьосниците изливаха на смени невероятни енергии в острието. Обгръщаше го изумителна мрежа от заклинания, много от които сами по себе си тъчаха други, още по-сложни. В течение на безкрайно, конвулсивно мигновение мрежата колабира, срути се в себе си и се впечата в острието във въртоп ослепително ярка светлина… Енергията не беше достатъчна.
	Навсякъде около него обаче имаше много. Мечът просто се пресегна и я всмука в себе си, сякаш с гигантска ръка потушаваше искриците живот, които го заобикаляха, светлината на факлите, дори огньовете в пещите — с един замах погълна всичко, заклинанията продължаваха да се тъкат едно друго, докато магьосниците падаха в гърч, а в Ковачницата се спускаше индиговочерен мрак.
	Робите пищяха и се щураха в тъмното, и рухваха, щом алчната невидима паст на Меча ги стиснеше и изцедеше силата от тях.
	Но не беше достатъчна, не!
	Мечът се напрегна, разтвори ветрилото на заклинанията си докрай; усещаше още живот, още много живот само на една ръка разстояние, острието му вече вибрираше, подрънкваше тихо на оръжейния жлеб… И в този миг най-сетне се натъкна на огромния източник на сила, погребан под камъка, вкопчи се в неимоверно мощните струи енергия и започна да я поглъща.
	Пламъците на факлите постепенно се разгоряха отново. Замаяните ковачи се блъскаха нагоре по стълбите и за пръв път от хиляди години по петите им се носеше леденостуден вихър като врата към нищото; като снежна буря, която в миг превръщаше всяка капчица влага в лед и дори втечняваше самия въздух. Паниката се разпространяваше неудържимо, първите оцелели се измъкнаха през тунела на ковачницата, блъскаха се, падаха и се тъпчеха един друг в усилието си да избягат от всепомитащата вихрушка на Меча.
	Окован в камък, Гантарион нададе агонизиращ вой, докато оръжието алчно поглъщаше всяка капчица Огън, минаваща през вътрешностите на дракона и искаше още, много още, и с безразличието на небрежен великан се опита да потуши и искрицата живот, тлееща в звяра на ръба между живота и смъртта, а Огънят се надигна насреща, по-горещ и по-силен от всякога, изгаряйки на свой ред дракона по пътя си към Меча. Всички, които можеха да чуват Гантарион, агонизираха заедно с него.
	И после внезапно и последното заклинание достигна ключовата си точка.
	Мечът запя: силно и гневно. Зовеше майсторите си да дойдат и да го довършат. Пееше и за носителите си — да дойдат да го вземат.
	А драконът пищеше в безмълвна болка, опитвайки се да овладее внезапно освободените струи на Огъня, които кипяха в него. В пещите пламъците се надигнаха високо, топлината и студът на ледения вихър се сплетоха и кипна пара, която с мощта на ударна вълна се понесе по единствения изход от ковачницата — тунела — и се закълби по многобройните коридори, изгаряйки каквито мъртви тела попаднат на пътя й, сварявайки живи оцелелите…
	Мечът пееше. И драконът му отвърна.


	Задънените спални коридори бяха капан. Син кварц бе успял да запази поне толкова здрав разум. Полуделите от ужас роби се тъпчеха в тях, но нямаше накъде да продължат, така че той направи единственото възможно: насочи се към изхода. Проправяше си път с нокти, зъби и криле, приел драконовата си форма. Почти бе достигнал разпределителната зала, когато Гантарион внезапно разтвори бездната на агонията си в съзнанието му. Огън, как само болеше!
	Син кварц загуби посоката. Заслепен, размахваше лапи и разкъсваше плът и кости така, сякаш изкормва възглавница с вила. Челюстите му конвулсивно се сключиха върху нечие гърло, той стисна, завъртя глава и премаза трупа под краката си, целият оплискан с кръв. Лявата му лапа се заплете в нечии черва, той дръпна, освободи я, направи още крачка-две; олюляваше се, пищеше и виеше в синхрон с мъките на дракона, а тълпата продължаваше да връхлита върху него и да попада в кървавата мелница…
	Не знаеше колко време е продължило. Опомни се — за кратко — на пасажа между столовата и работните помещения. Тук вече нямаше хора, нямаше върху какво да излива гнева и болката си, но пътят му бе осеян с трупове и залят с кръв. Горещият въздух със свистене нахлуваше в дробовете му и ги изгаряше, наситен с пара, от която в гърдите му се надигаше кашлица, с непоносима смрад на смесени киселини и дим; беше почти негоден за дишане…
	Син кварц се озърна недоумяващо и тромаво се олюля в търсене на изхода. Болката все още кипеше в него — отчасти агонията на самия дракон, отчасти собствено жестоко изживяване; имаше поне пет-шест кървящи рани, макар да не помнеше къде и кога ги е получил. И беше не просто уморен, а _смазан_ от умора, сякаш някой е изсмукал до капка огромните сили на драконовата му форма.
	Изходът, напомни си. Трябваше да стигне до изхода от подземния комплекс. Само че краката не го слушаха. Подгъваха се и поддаваха, и му се наложи да потърси опора върху една от оцелелите пейки… и в този миг драконът се _пресегна_ и го сграбчи като парцалена кукла. Обърна го и го насочи по коридорите _навътре_. Син кварц изобщо не бе в състояние да не му се подчини.
	Олюлявайки се като зле управлявана кукла, той прекоси добре познатия му коридор и спря на прага на Ковачницата. Все още беше непоносимо горещо тук горе, на върха на стълбището; самите каменни стени на залата лъхаха адска жега. Помещението тънеше в полумрак, осветяваха го само нажежените пламъци в пещите… и сиянието на Меча.
	Едно стъпало, второ, трето… още докато слизаше, Син кварц усети неизбежния напор на промените в тялото си; единствено волята на Гантарион го удържа на крака, докато се преобразяваше. Стъпи долу като човек.
	ХАЙДЕ, МРАВЧИЦЕ, ДОВЪРШИ ТРУДА НА СЪБРАТЯТА СИ! — прикани го драконът, едновременно меко и успокоително, но и с желязна твърдост. — СТОРИ` ОНОВА, КОЕТО ТРЯБВА ДА БЪДЕ НАПРАВЕНО!
	Син кварц пристъпи напред — колеблива крачка, после още една. Ръката му сама посегна към инструментите. Разтреперан, приближи оръжейния жлеб, подмина го, взе дръжката от масата, където майсторите я бяха довършвали с любов, поднесе я към острието… вече чуваше приканващата и омайваща песен на Меча, а диханието и агонията на дракона гаснеха в съзнанието му, отдалечаваха се…
	В последния миг, преди Син кварц — чодраг, ковач и роб да потъне в небитието, той триумфално си помисли, че за него ще пеят като за онзи, довършил Господаря меч.
	След това индиговият мрак го погълна.


	Вече бяха близо до Ковачницата и кръжаха полека над ниските хребети, когато Непочтителния нареди на чодрагите:
	— Кацайте! Незабавно!
	Ако не беше пазител на меч, вероятно нямаше да му се подчинят — достатъчно неприятно им беше, че се налага да возят мелез в паланкина… но все пак той Носеше Непочтителния меч, така че четиримата просто свиха криле и стремително се понесоха надолу.
	Какво точно бе доловил в пронизващата съзнанието му песен на Меча, и самият Непочтителен не знаеше. Възможно беше да го е предупредил и старият му Господар, макар че на такова разстояние връзката помежду им практически не съществуваше… Тъй или иначе, той напрегнато стисна опорното перило и подкани „конете“ си:
	— По-бързо, по-бързо!
	На няколко метра от земята те разтвориха с трясък криле в идеален синхрон, създаден след многобройни тренировки. Почти бяха кацнали, когато агонията на дракона започна и се стовари в мислите на Непочтителния като удар с чук.
	Огън, само колко болеше!
	Чодрагите загубиха управление и паланкинът падна на земята. Сблъсъкът беше толкова силен, че Непочтителния се изтърколи и болезнено се приземи в храстите, но изобщо не беше способен да забележи какво се е случило, нито пък че крилатите му носачи вият и стенат; крилете на единия бяха счупени, другият трескаво се опитваше да разкопчае хамутите си, третият просто се гърчеше в агония…
	Огън, само колко болеше!
	И същевременно песента на Меча прегаряше съзнанието на Непочтителния, пулсирайки в синхрон с вихрещите се енергии, които причиняваха такива мъки на дракона. Почти загубил свяст, той се надигна, стъпи на крака, отърси се, разбута бодливия къпинак, където се беше приземил, и тръгна напред, към едва видимите хребети на Ковачницата право насреща.
	Не подбираше пътя си — просто се влачеше, притеглян от неустоимата песен на Оръжието и отблъскван от разкъсващата го болка на дракона. Крачка, втора, трета…
	Беше преполовил пътя може би, когато — постепенно — Гантарион затихна за миг и сетне с нова сила разпали пожарище в тялото на Непочтителния. Този път избликът беше краткотраен и отмина, а пазителят на Меча се опомни внезапно на склона на някакъв овраг, където дращеше в калта в опит да се покатери на отсрещната стена. Все още усещаше сблъсъка на съзнания в главата си — Мечът пееше, но нотката на призива му се бе променила, не беше _чак_ толкова настоятелна и жестока и сякаш бе насочил вниманието си в друга посока. А драконът… драконът му помагаше?
	Непочтителния се озърна, все още обладан от всепоглъщащата _нужда_ да стигне до оръжието. На няколко метра встрани в оврага от мрака стърчаха оголените корени на грамадно дърво. С тяхна помощ той успя да се изкачи горе и продължи нататък през гората. Между стволовете и листака не виждаше хребетите, но се надяваше, че върви в правилната посока… пък и Мечът щеше да го поправи, ако се отдалечава, вместо да го приближи, нали?
	Страхуваше се до смърт, че просто ще се загуби в гората; че ще върви между дърветата вечно; че някой друг ще го изпревари и ще вземе Меча… но след по-малко от половин час излезе на утъпкана пътека, която на свой ред бързо го изведе извън на открито. Криволичеше между малки ниви и се вливаше в търговския път към Ковачницата.
	А по пътя се стичаха бежанци. Сюрреалистична картина на фона на мъждивия предутринен здрач.
	Непочтителния никога не се бе интересувал от занаятчийските поселища, които заобикаляха сърцевината на Бакана — имаше само смътна представа, че за да бъдат една от най-големите самостоятелно управлявани плантации, робите и жителите бяха поне няколко хиляди. Имаше чувството обаче, че безкрайната тълпа по пътя е от няколко милиона, най-малкото. Приличаха на река, която с възгласи и стонове се носеше напред, вълнуваше се неспокойно, тук-там от основното течение се отбиваха хора, прекалено изтощени или изплашени да вървят с останалите; не се виждаше нито един надзирател, който да вкарва ред в отстъплението.
	Навярно, каза си Непочтителния, докато съзерцаваше невярващо тази гледка, агонията на Гантарион е ужасила и подлудила чодрагите много повече, отколкото обикновените мелези и хората… Вдигна глава и успя да различи няколко черни точици в тъмното небе. Но защо бягаха всички? Та нали пробуждането на Господаря беше благословия, отдавна очаквано благодатно събитие? Дори безумните вълни на болка, които драконът бе плиснал върху свързаните с него раси…
	Неспособен да си отговори на тези въпроси, Непочтителния тръгна направо през нивичките, далеч встрани от пътя: нямаше смисъл да се опитва да се пребори с течението. А Мечът го викаше, зовеше го и с всяка изминала минута силата на песента му нарастваше.
	Когато силите му се изчерпаха, вече почти беше стигнал до подстъпите на занаятчийските поселища, а Ковачницата се издигаше пред него като стена на хоризонта: огромна пирамидална могила със стени от гранит, прояден от времето и обрасъл с лишеи и мъх. Коленете на Непочтителния се подгънаха насред крачка и той се строполи по лице в прахта. Лежа няколко секунди, обзет от странно, мъртвешко спокойствие. Съзнанието му… просто се рееше, както му се случваше понякога след изпитание с Меча или след церемония. В течение на няколко блажени секунди не изпитваше желание нито да помръдне, нито дори да диша. Не го измъчваха нито новият Господар, нито Гантарион… Потокът бежанци продължаваше да се точи край него, макар че колоната вече оредяваше. Неотдавна бе подминал стъпкана до смърт жена, а точно пред входа към поселищата лежеше намушкан и изкормен труп. Не му бе обърна внимание, но му се стори, че раните са прекалено жестоки, за да са нанесени с нож… може би чодраг се бе преборил за правото си да излезе пръв извън града?
	После гърдите му конвулсивно се надигнаха, той налапа пръст, плю трескаво и се надигна на лакти. Могилата срещу него се очертаваше кристално ясно на фона на розовеещия утринен хоризонт; мракът се бе разсеял, изгревът наближаваше. Колко ли време бе скитал сляпо из горите? Смътно си спомняше, че се е събудил доста след полунощ… нима беше възможно да е вървял само половин-един час?!
	Придърпа колене под себе си и полека приседна. Тялото му тежеше като оловно, слабостта го люлееше и му се виеше свят. В течение на още няколко секунди просто стоя, замаян, а пред очите му като ярки проблясъци минаваха спомени от миналото: малката им къща, детските спални, училището, изпитанието с Непочтителния, избора му за старши пазител, вчерашното изпитание и Последна милост, обърнал към него огромните си тъмни очи… Знаеше, че всъщност умира. За последно вдигна глава нагоре и се взря в изсветляващото индигово над себе си. Стори му се, че съзира многоцветния блясък на дракомус, който се рее във висините. Понечи да вдигне ръка и да махне за сбогом, но в този миг песента на Меча избухна отново, с пълна сила примамлива, настоятелна, могъща и абсолютно всепоглъщаща.
	Непочтителния меч, наричан някога Задушаващата хватка, се изправи на крака, стисна здраво късия меч, който по чудо бе оцелял на колана му, и се потътри несигурно напред, покрай последните бежанци, през портата и по настланите с каменни плочи улици на занаятчийските поселища. Вече не чуваше и не осъзнаваше нищо. Не забеляза дори, че и неколцина други също тъй несигурно пристъпват към Ковачницата. Пък и нямаше значение.
	Задушаващата хватка, доскорошен старши пазител на Непочтителния меч, вече беше мъртъв.


	Варлетаар имаше късмета да е изживявала достатъчно често и в най-необичайни моменти мъките на Гантарион. Колкото и болезнен и ужасяващ да беше връхлетелият пристъп, той все пак успя да запази донякъде самообладание, колкото да пикира, заслепен, да овладее падането си и тромаво да се приземи на скалите на хребета, над който минаваше в момента. Вкопчи здраво нокти в камъка, сви глава между крилете си и с яростно усилие на волята се опита да се пребори с непоносимите страдания, които изливаха разтопен метал във вътрешностите му. Блъвна дълга струя огън, която едва успя да овладее беше невероятно горещ, нажежен почти до синьо; по-страховит от всичко, което бе изригвал по време на яростни изблици и борби, но не му донесе никакво облекчение. Просто… просто трябваше да стисне зъби и да го остави да отмине… но, Огън, щеше ли изобщо да свърши някога това мъчение?
	Различи в далечината бляскава искрица — Налудрил — да се върти и да пада, и да изчезва зад короните на дърветата. Надяваше се и той да успее да се приземи безопасно.
	Още известно време се опита да се съпротивлява на връзката с дракона, но в крайна сметка се предаде. Опитваше се да отнеме част от болката му, да го успокои по някакъв, неясен и за самия него, начин, да му вдъхне увереност. В крайна сметка, нали затова дракон поддържаше огъня в Ковачницата, защото никой друг не би могъл да даде на Господаря силата, която му трябва, и връзката с Изначалното, откъдето произлиза? Но болеше. Болеше ужасно много!
	Най-сетне, след безкрайно много време, Гантарион се усмири и преклони воля пред Огъня и Меча. Варлетаар усети как _търси_ сред многобройните си служители/потомци възможно най-подходящия за условието на оръжието; намира го, подчинява го и го насочва към изпълнение на последната задача, преди Господарят да бъде завършен.
	_Добре, много добре –_ каза му Варлетаар, макар да се съмняваше, че Гантарион ще я чуе или ще й обърне внимание. Още близо десет минути обаче не посмя да излети от мястото си. Търпеливо очакваше и последните пристъпи на болка да отминат, мускулите му да се отпуснат и отново да овладее собственото си тяло.
	Най-сетне разтвори криле, скочи във въздуха и с няколко мощни замаха набра височина, обладан напълно от порива си да стигне по-бързо Ковачницата, да се притече на помощ… кому ли? Дали на Гантарион, или на Меча, или може би на всички бедни нещастници там, които бяха мрели като мухи по време на битката на титаничните сили?
	_НАВРЕМЕ ЗА ИЗБОРА НА НОСИТЕЛ –_ обади се дълбоко в главата му Гантарион, необикновено тихо и умислено.
	Не го изненада плътната колона с бежанци, които бързаха да напуснат Ковачницата и занаятчийските поселища: ако бяха изживели и частица от онова, което се стовари върху него, постъпваха напълно разумно… Въпреки това се раздразни от факта, че се разбягват като плъхове и няма нито един надзирател, който да се погрижи за стройно и смислено отстъпление. Набеляза си наум, че едно от най-важните задължения след пробуждането на Господаря щеше да е осигуряването на подслон и храна за всички тези полудели нещастници… и връщането им на работа, разбира се. Вероятно загубите в жива сила бяха големи.
	Докато кръжеше по спирала над могилата на Ковачницата, зърна за миг Непочтителния меч, коленичил насред полето.
	„Какво ли прави тук?“ — запита се, преди да се сети, че приятелят му е сред най-чистата кръв и навярно го е повела песента на Меча… Непочтителния вдигна ръка и му махна, преди да се изправи на крака и да продължи пътя си.
	_Сбогом, приятелю! –_ каза му Варлетаар, макар да беше сигурен, че пазителят няма да го чуе.
	Забави спускането си още за миг, колкото да се огледа за Налудрил, но не го забеляза никъде. Само двама чодраги се рееха, близо един до друг, високо над могилата на Ковачницата. Просто се носеха в кръг, без да си мръднат крилото да помогнат с нещо на бежанците.
	— Страхливци! — измърмори Варлетаар и се насочи към плоския равен връх на могилата.
	От отдушниците по протежение на ръба му лъхаха силни струи горещ въздух. Насоченото нагоре термално течение го пое още когато дракомусът приближаваше и се приготвяше за кацане; в първия миг се стресна, после разпъна по навик криле и се остави вихърът да го изкачи петдесетина метра нагоре. Явно чодрагите горе се въртяха на същия полъх и докато пикираше надолу, той мислено поправи мнението си: каквото и да бе ставало вътре в Ковачницата, беше горещо. Очевидно по топлината двамата горе съдеха доколко се е охладила залата и така изчакваха безопасен момент да слязат и да проверят какво се е случило. Може би дори ги бе изпратил драконът, кой знае!
	Въздухът обаче не беше нетърпимо горещ и Варлетаар предпочете да жертва малко от предпазливостта си. Спусна се на покрива, сви криле и сбърчи нос от неприятната, кисела смрад, която лъхаше от отдушниците. Бавно пристъпи към плочата, която трябваше да отвори, за да слезе в комплекса. Поколеба се още секунда-две — чудеше се в коя от двете си форми е по-разумно да влезе. И в двете се явяваше представител на Гантарион и изпълнителната власт, която трябваше да се подчини на Господаря. В крайна сметка, предпочете да си остане дракон… страхуваше се до смърт — трябваше да си го признае. Чодрагите, дори мъжките, нямаше да му се пречкат, но ако се натъкнеше на друг дракомус, можеше просто да го нападне — без дори да го желае в действителност. Само че като човек — като жена! — не можеше да се възползва от силата, размерите и внушителния си външен вид, а се страхуваше дори като дракон!
	Сигурно можеше да остане на покрива още доста време, двоумейки се между формите, но усети в тила си пулсиращото „ръчкане“ на контакта с Гантарион. Решително блъсна плочата с опашка и тръгна надолу по безконечните стъпала. Чувстваше се почти така, както когато навремето слезе в Бездната, а може би и по-зле, защото този път нямаше начин да се откаже и да избяга от нещото, което живееше на дъното. Този път трябваше да му предаде властта.
	Бяха идвали в Ковачницата само преди два дни — _Не, три_, поправи се Варлетаар, _вече е сутрин_ — а и от малка обичаше това място. Тук, толкова близко до Гантарион, колкото изобщо бе възможно да се отиде, се чувстваше по-пълноценно… същество… отколкото дори в тронната зала. Като възрастна задълженията рядко й позволяваха да се измъква, но въпреки това се стараеше да навестява Гантарион и поселищата, където бе играла така свободно в детството си… и толкова по-ужасна му се стори разрухата, която завари сега. Слизаше надолу — етаж след етаж — и се натъкваше на все по-многобройни трупове. След сблъсъка на енергии от повечето не беше останало кой знае какво, но — въпреки това — да види любимите си територии безжизнени и съсипани, беше почти все едно да завари друг мъжки дракомус в собствената си спалня. Страхът постепенно отстъпи пред гняв. Всички те от хиляди години влагаха неимоверни усилия за изковаването на господарски Меч. Не беше редно със самото си пробуждане оръжието да нанесе такива щети, нали?
	Опашката му вече нервно биеше насам-натам, когато се спусна по последните стъпала и излезе на тясната площадка, надвиснала под покрива на ковашката зала. Не беше предназначена за хора, нито пък имаше начин оттук да се стигне до друго място пешком. Варлетаар изсъска тихичко и надникна надолу.
	Стиснал здраво завършения Меч, едър и напълно гол мъж стоеше със сведена глава до оръжейния жлеб. От толкова голямо разстояние дракомусът трудно различаваше кой е той — пък и не познаваше всички роби в ковачницата. Предположи, че все пак е чодраг, подвластен на Гантарион, който е работил известно време по Меча, преди да го отстранят, и оръжието е имало възможност да го опознае. Надали щеше да издържи дълго, но…
	_Времето ще бъде достатъчно –_ обади се тихичко драконът в главата на Варлетаар и чодрагът с Меча помръдна; не, _Мечът_ помръдна, сякаш бе чул предназначените за дракомуса думи. И това не беше: погледът му се устреми нагоре, но не и към самата площадка под тавана. Гледаше към входния тунел, откъдето по стълбите започнаха да слизат един след друг кандидати.
	Спомняше си как, още тринайсетгодишна, присъства на едно от изпитанията на несъвършените мечове: Дълбокорезеца. Изведоха я високо под тавана, на мъничката наблюдателна тераса в оръжейната. Децата вървяха по същия начин — почти заслепени и замаяни… но не и до такава степен под чужда воля.
	Пети по ред вървеше Непочтителния меч и Варлетаар, макар и в драконовата си форма, потрепери, а опашката му нервно шибна стената.
	Ковачът с Меча — просто не можеше да се насили да го нарече Господарят Кръволок — подозрително сведе глава и се извърна към новодошлите. Варлетаар не се съмняваше, че отвсякъде по островите насам са тръгнали кандидати, които чуват песента. През последните седмици се бяха старали да държат наблизо двете дузини души, които дракомус смятаха за подходящи по кръвна линия, но все пак церемонията беше назначена за утре… за днес по обяд… Пак тръсна глава. _Все пак_ четиринайсет от двайсет и четири не беше лош резултат.
	Ковачът бавно вдигна оръжието. Беше успял да довърши дръжката. Кръволокът беше съвършен и дракомусът доволно изсъска. Острието беше синкавочерно, бляскаво; руните, страничните надписи и гравираната шарка сияеха в ослепително бяло. Мечът беше завършен, пък дори и това да не бе станало по предписания от традицията начин. Докато кандидатите полека избираха позиции, Варлетаар лениво се зачуди дали в _действителност_ има някакво значение Мечът сам ли се е пробудил, или са го завършили магьосниците.
	Ковачът пак завъртя оръжието. За миг сиянието на руните освети лицето му: жестока смес от целеустременост и изключителна подозрителност. След това един от кандидатите — войник от гарнизона в двореца, припомни си Варлетаар; как ли се беше озовал тук толкова бързо? — пристъпи напред, вдигнал бойния си меч.
	Непочтителния сякаш започваше да се отърсва от транса си. Врътна глава в търсене на подходяща жертва и се спря на жена мелез, която с очевидна несигурност стискаше лека бойна брадва. Нападна я със свиреп вик в същия миг, когато и войникът се втурна срещу ковача… и изпитанието започна.
	Втренчен в безмилостно посечените трупове на първите сред кандидатите, Варлетаар се запита защо ли бе очаквал изборът на Меча да бъде… по-съвършен.
	Много пролята кръв по-късно, Непочтителния леко отпусна върха на поаленялото си оръжие и оценително огледа младежа срещу себе си. Момчето едва се задържаше на крака. От дългата напречна рана на хълбока му шуртеше кръв, лявата му ръка беше обездвижена, а тежкото острие почти безсилно висеше в дясната. Парче отпорена от скалпа му кожа се бе свлякло над ухото.
	Непочтителния замахна от долу нагоре и отстъпи встрани. Стичащата се в очите кръв му пречеше, но той нямаше тежки рани, пък и беше мелез с невероятна издръжливост. Момчето парира несигурно, водено по-скоро от силата и волята на Господаря в ръката си. Непочтителния се възползва от възможността да изнесе острието още по-нагоре и с внезапно озарено от лукава усмивка лице използва сечащата хватка, заради която повереният му Меч навремето бе спечелил прозвището си. С ясно доловим въпреки бученето на пещите пукот раменната кост на момчето се счупи, а острието се плъзна надолу по ребрата. Танцова стъпка, натиск: Варлетаар си спомни, че противниците на Непочтителния винаги оставаха изумени от случващото им се дори когато са пазители, командвани от друг Меч, и със сигурност техният Господар е провеждал схватки със същия изход… Пронизано в корема като пеперуда, момчето потръпна в агония, от устата му бликна кръв и то умря. Пръстите му се разтвориха и Господарят с дрънчене падна на пода.
	Варлетаар изпъна глава докрай. Раздвоеният му език се стрелна и се прибра.
	Непочтителния няколко секунди остана неподвижен, загледан сякаш невярващо в нанизаното на острието му хлапе. Не беше на повече от осемнайсет или деветнайсет и всъщност представляваше отхвърлен кандидат за пазител, който почти беше преминал изпитанието… почти. Гледаше го… после тласна оръжието си напред и пусна дръжката. Трупът политна назад и с глухо тупване падна върху някое от другите тела _(по-скоро върху останките им_, поправи се Варлетаар). Непочтителния бавно се наведе. Протегна ръка.
	_Сбогом, приятелю!_ — каза му дракомусът за последен път. — _Хубави мигове сме споделяли… и се радвам, че те изведох на онази разходка преди няколко дни!_
	Непочтителния сякаш го чу, защото вдигна глава, погледна право към него и се усмихна лекичко. Сключи пръсти върху Господаря.
	Варлетаар се раздвижи — не толкова, защото изгаряше от нетърпение да се представи пред Меча, а по-скоро защото в коридора зад гърба си чуваше потракване на нокти. Не изпитваше никакво желание да се изправя срещу Налудрил в такова тясно пространство, и то заднешком. Така че се оттласна от терасата, разтвори криле и плавно се спусна недалеч от Непочтителния… от Господаря Меч.
	Докато се гледаха втренчено, си даде сметка, че се страхува от няколко неща едновременно и просто няма как да облече това в словата от драконовия език. Бяха прекалено противоположни… Каква ирония на съдбата, а? Боеше се, че е възможно да види _разпознаване_ на лицето на Непочтителния и сега, след края на кървавото изпитание да открие, че той е станал просто носител на по-силен, но все още несъвършен меч. Но се боеше също и че Господарят ще вдигне острието си и ще замахне, а индиговият му мрак ще проникне с лекота през бронираните люспи и плътта на дракомуса… А също и че сега, когато Бакана си има Меч, той просто ще отхвърли многовековния ред и ще отрече самата цел на съществуването им, и…
	— Аз съм Варлетаар — представи се колебливо. — Досегашен наместник на Бакана.
	Загатваше много повече с думите си: не само че предава властта, както и трябва да бъде, но и че прекланя глава пред Кръволока заедно с цялата страна.
	— Мрака те салутант! — отвърна Непочтителния с глас, по-глух и по-дълбок от обичайното.
	Не, не Непочтителния, Мечът! — поправи се Варлетаар.
	— Аз съм Мрака — додаде мъжът пред него и лекичко се усмихна. — Значи… ти си тази, която трябва да нареди някому да разчистят тук?
	— Не — дракомусът все още се чудеше дали да приеме думите на Господаря като шега, или бяха казани насериозно. — Налудрил ей там горе ще се заеме с проблема.
	— Добре би било! И без друго доста работа се съсипа! — Мрака небрежно се озърна. — А, ето я и ножницата ми. Какво ще кажеш, Варл, хубаво тяло, нали?
	Налудрил се спусна от площадката и зае мястото си до Варлетаар.
	— Работата в ковачницата трябва да се възобнови до час — нареди му Мечът и прибра индиговото си острие в ножницата. — Да вървим, наместничке… наместник! Има доста за вършене, като гледам!
	— До час? — повтори Налудрил, невярващо.
	— Неправилно ли се изразявам? — Мрака присви очи и го погледна. На лицето на Непочтителния никога не се бе изписвало подобно изражение. — Според мен би трябвало да говоря езика добре. Във всеки случай тялото го е владяло отлично.
	— Да, безспорно — съгласи се Варлетаар. Непочтителния беше добре образован и…
	— Което ми напомня още нещо! — Мечът се завъртя и дракомусът беше готов да се закълне, че не просто очите му са ледени: от него лъхаше вледеняващ студ. — Онези… мечове. Те вече не са необходими.
	— Но…
	Налудрил трескаво се огледа. Връхчето на опашката му потрепваше.
	— Ти си имаш задача! — сряза го Мрака. — Хайде, Варл, наведи се! Време е да тръгваме!
	Варлетаар беше прекадено вцепенен, за да възрази, преди Мечът да се метне на гърба му с почти нечовешки плавно движение. След това просто беше късно.


	Слънчев отблясък спря за миг в края на скалите, сякаш се притесняваше да не смути спокойствието на Варлетаар.
	— Ела, приближи се! — махна му тя. — Винаги съм се питала защо са те нарекли така.
	— Отблясък ли? — чодрагът разузнавач се ухили и раздвоеният му език се стрелна навън. — Обичах да правя слънчеви зайчета, но подобно име е недостойно за воин на Бакана.
	Беше неин ред да се усмихне.
	— Май Господарят не е това, което всички сме очаквали — додаде Слънчев отблясък и се приближи към нея.
	Пясъкът скърцаше под кожените му сандали.
	— Да — съгласи се Варлетаар. — На теб поне мога да го кажа, без да се опасявам, че…
	— Ще бъдеш погрешно разбрана ли? — той положи длан на рамото й. — Твърде много сме преминали заедно, за да не знам как е устроено мисленето ти.
	— И двамата сме дракони.
	— Не сме — поправи я Слънчев отблясък. — И ти, и аз, нашите народи, ние сме несъвършени аспекти на едно и съща драконова същност. А Господарят… той е просто новороден и неопитен.
	— Не съм си и помисляла, че ще се безпокоя от _това_, но си прав — тя го прегърна през кръста и се притисна към него. Грапавата му люспеста кожа беше суха и ухаеше приятно. — От онова, което ми докладва, другите Господари не ми се струват толкова… безцеремонни.
	— Имали са доста време да се приспособят към света! — разузнавачът сви рамене. — Дай на нашия Мрака _време_. Най-важното сега е, че и ние си имаме Господар и епохата за криене свърши.
	— Да, така е — този път усмивката й беше доста скептична. — И първото нещо, което _той_ прави, е да тръгне на война. Прощавай, приятелю, но това не ми харесва! Има прекалено много варл в него.
	— Знам притчата! — кимна Слънчев отблясък. — Какво обаче може да сторим?
	— Размишлявах по въпроса — Варлетаар отпусна длани и отстъпи назад, за да го погледне в лицето. — Мислиш ли, че можем да изпълним целта му и същевременно да му помогнем?
	Раздвоеният език на чодрага отново се стрелна навън и се прибра.
	— Онзи Меч, за който ми докладва. Мрака е възхитен от мисълта, че в Междинните земи, които смята да превърне в своя империя, има цели двама Господари. Не мисля, че сте способни да причините нещо на истинския Господар, но онзи Скиталец… — тя подъвка устната си. — Искам да ми го доведеш Незабавно!
	— Според мен наистина трябва да му дадеш време — възрази Слънчев отблясък. — Той никога досега не е виждал реалния свят. Нека поведе война; нека покори Междинните земи — честно да ти кажа, за мен това ще бъде голямо облекчение, да не се налага повече да се притаяваме в храсталаците като диви животни… Нека се изправи пред реални врагове. Това би трябвало да го промени. Никой не се ражда научен.
	— Освен драконите. — Варлетаар отново се усмихна. — Виж, знам! Готови сме за тази война, отдавна трябваше да я започнем и да сме я спечелили… Ако в Междинните земи има Господари обаче, това означава, че нещо драстично се е променило извън познатата ни мъничка част от света, и може би просто нямаме време да чакаме нашия Господар да осъзнае, че поданиците му не са фигурки за игра на Отсенки. Просто иди и ми доведи Скиталеца, ясна ли съм?
	— Понякога и ти се държиш така, сякаш сме фигурки на дъска за игра!
	— А не сме ли? — тя въздъхна. — Просто ми доведи този Скиталец с неговия Господар, това е достатъчно.
	Слънчев отблясък кимна и се оттегли.
	Сама на плажа, Варлетаар пристъпи към водата и остави вълните да ближат краката й.
	Господарят я плашеше. Всеки път, щом погледнеше в лицето на Мрака — в лицето на Непочтителния! — я побиваха тръпки… особено след като се бе появила пред него в човешкия си облик. Непрестанно трябваше да си напомня, че това не е приятелят й от детинство и тя дори не говори с него, а с острието, което се таеше в ножницата на хълбока му. Но Огън, той беше по-страховит и от дракомус! Не заповядваше на хората, а _изискваше_ от тях и ако срещнеше неподчинение или сметнеше, че не се справят добре, не се колебаеше да използва магия върху тях, за да ги накаже бързо и сурово. И един ден не беше минал още, а Мечът вече се… разпореждаше с Бакана.
	Да, разбира се — беше нов и не осъзнаваше, че светът не е само видимата си част. Което в главата на Варлетаар веднага добавяше нови измерения, свързани с безразличие към околните, дори презрение към всички тях; безчувственост и студенокръвие, и ум, насочен само към преследване на собствените цели.
	Да, разбира се — само допреди броени часове Господарят бе пребивавал в онзи безплътен свят на отсенките, където е отразена реалността, а там дори не е _загатнато_ за хората от плът и кръв. Бе съществувал, свързан единствено с виденията на Гантарион и Огъня, а те и двамата бяха луди.
	И все пак… Варлетаар раздразнено изсъска. Всичко, което Мрака искаше, можеше да бъде постигнато по друг, по-човешки и по-разумен начин. Просто трябваше да го научат така, както малките дракомус се учеха да потискат кървавите копнежи на душата си.
	Надяваше се само Слънчев отблясък да се справи със задачата си, и то по-бързо, защото наистина нямаха време.
