P>
#	I

	Казваш, бил застанал на брега отсреща?
	Казваш, че те дебнел в края на деня?

	Птицата в дървото на мълчанието бе пленила —
	с песента си проста, ненаситна и безкрайна — нашите сърца
	и отвеждаше след нея
	всички гласове в нощта, където гласовете глъхнат
	с техните реални думи,
	с думите, раздвижени в листака,
	за да позове отново и напразно да обикне
	всичко, дето вече е загубено;
	корабът висок, до горе с мъка натоварен,
	цялата ирония отвлече все по-надалеч от бреговете ни —
	той бе ангелът, побягнал от земята, пълна с лампи и огнища,
	мамен от вкуса на пяната среднощна.

#	II

	Гласът на чистата ирония в дърветата бе тоя глас,
	на разстоянието, на смъртта,
	на пукването на зората, надалеч от нас —
	на неприето място. Пристанът ни беше
	от черна глина. Никакъв сигнал
	от корабен прожектор в тъмнината.
	Започна всичко с тази песен на жестоката зора,
	която и надежда е, и бедност.

	Като че беше оран в твърда почва,
	раздран, оголен миг,
	когато чувстваш как желязото опира о сърцето на тъмата
	и ето я смъртта под променливото небе.

#	III

	Но в дърветата,
	там, сред пламъка на плодовете, трудно различими,
	мечът от червено и от синьо
	здраво бе притиснал първата си рана,
	мъка — и забрава после, падне ли нощта.

	Ангелът, пристигнал късно, за да заживее тук,
	се разкъса като роба сред клонака
	и бедрата му от шума под фенерите
	бяха сякаш че материя, движение и мрак.

#	IV

	Ето я земята, мрачната земя, където трябва да живееш,
	няма да откажеш камъните скъпоценни на престоя,
	твойта сянка трябва да се просне между мъртви сенки
	върху плочите, където идва и не идва никога денят.

	Ето я зората на земята. Там, където под воала
	на летлива сянка истина и светлина са скрити.
	Но човек дори земята на изгнанието е обичал,
	как е вярно само, че не може нищо любовта да победи.
P$
