P>
D>
	На X. Л. Борхес
D$

	Когато блъснем и разлеем чашата с кафето, казваме
	какви сме непохватни само и че носи
	това късмет, ужасно ни се иска погледът
	да си остане бездната на нашта нерешителност. Но няма
	следа от светлина! Без мрак окото ни едва ли
	ще зърне светлина: Къде са микрофоните?
	Започнал бе пред чашата си, пред бастуна
	и изпищя пожарната — Рю де-з-Екол. А после
	забързано: самата дума moon е прекосена
	от Шекспир. Често се препъваше
	из собствените думи, но това, което следваше,
	отдавна бе трамбовало по всички континенти
	и срещу времето, когато стиховете се изнизват,
	подобно пълни тенджери, през задника; нещастието
	е по-богато — каза той — и от победата
	и аз в това не виждам нищо чудно. Ето:
	един следобед тук се извиси гласът на стар
	слепец, говореше чрез паметта на зрящите
	в амнезия и истински жълтици хвърляше в морето.
P$
