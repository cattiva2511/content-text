P>
	Ни слънце в извора си взело ме, ни глина —
	май дом за бъдния, отрупан с плодове
	живот… В безкрая — как оттатък да премина —
	жената влюбена със страст ще ме зове

	за онзи жест, от мен несторен, тя — самата
	най-прост достоен дар в света пределен. Ни
	скала: за птицата, избистрила зората,
	гроб, нито тяло, в мен живяло дълги дни.

	Огрявам късните пространства пред оная
	жена, обрекла ме от първия си час,
	преди да знам в какво пространство ще блуждая
	до края: любовта, която — мислех аз —

	изтрива времето и хвърля ме в унила
	забрава. Но да не забравям никой път
	за болката, в сърцето думите ранила
	и не убиваща — топяща мойта плът.

	Да бъде чиста, щом тревожи тя сърцето
	подобно отказ. Ти, в мечти унесен, без
	да чувстваш друга страст в дома си нов, където
	стените пукат — див пожар в изсъхнал лес,

	о, смел мечтател! Но след пустите перони —
	не се завръщай. Знай, за теб е твоят луд
	живот в безумства и безплодните сезони
	в студа под синьото ми слънце — вечен студ.
P$
