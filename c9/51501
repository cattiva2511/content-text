	Враждите, всички връзки помежду ни избуяват от един и същи дънер, вече овъглен и пръснат из студеното небе.

	Но някакви цветя за малко да ме усмъртят и сребърните токове да ме премажат. И отблъснах пак зората, изпреварила деня, зора, изпратена отново само с флейти и орляци от нощта и тръпнеща от смут и от блаженство…

	А аз изтръпвах, че не трепкаш вече, пламъче, водачо мой, до края осветявал всичките страдания край мен.

	Звездите над света са стари, но нощта е нова. С нейната детинска тирания, с игото — откакто свят светува — над росата.
