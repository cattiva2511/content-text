P>
#	I

	Аз бях този, който крачи, разтревожен
	за водата — сетната тревога. Бе прекрасно
	в най-сияещото лято. Беше нощ,
	нощ отвеки, без предели и навеки.
	В глината на всичките морета —
	хризантемата на пяната и все тъй, вечно
	същият разкалян, блудкав мирис на ноември,
	в който тъпчех черната градина на умрелите.

	И един
	глас се молеше да му повярват, ала вечно
	той вървеше срещу себе си и вечно
	стъпкваше и свойте доводи, и своето величие.

#	II

	Не знам дали съм победител. Но плених
	оръжието скрито в камъка безчувствен на едно сърце огромно.
	Говорех аз в нощта на битката, рискувах аз
	и свойто чувство, и света студен зад чувството.

	За миг изчезна всичко,
	червеното желязо на живота не прониза вече сивотата
	на словото.
	Но огънят накрая се въззе,
	най-буйният от всички кораби
	в пристанището влезе.

	Зора на идващия ден,
	най-после влязох в твоята пламтяща къща
	и там разчупих хляба, в който текат далечните води.
P$
