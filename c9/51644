P>
#	I

	На масата са трима, най-небрежно
	единият държи на скута си виола,
	ала не свири, другият — пред празно блюдо
	на смъкналата се покривка, третият
	е хубава жена с тъй бяло тяло, гръд
	подложила под светлината на деня догарящ,
	когато всеки чака още нещо,
	но то не идва, все така не идва.
	На масата са тримата, а ти —
	четвъртият, забравен долу в ъгъла
	затънтен на картината, събираш пак трохите
	под подписа отдавна нечетлив.

#	II

	На масата са трима и приказват тихо,
	докато мракът своя кладенец дълбае
	и дави осияните със слава
	лица. Помръква златото и пурпурът гаснее.
	Ако издува се гръдта от алабастър,
	това е сетното повдигане преди
	тук всичко друго да се слегне. Тримата
	са като сляп триъгълник, загубил своята
	заостреност, и ти — там, в своя ъгъл,
	оставаш с оня, дето псетата го ближат,
	напереният шут на краля, Лазар — все едно:
	човека, чакащ капката последна, от която
	морето ще прелее.

#	III

	Това е краят на деня догарящ,
	на всички ни така добре познат:
	нещата са си по местата и светът
	дори да стане друг, картината, сюжетът
	пред погледа остават същите — най-малкото,
	тъй както тук, детето на художника Якопо
	не се прокрадва между сцената и четката
	и не остава там с очи разтворени широко
	в най-тъмния затънтен ъгъл, тази тъпа лудост
	ни да приемеш, нито да отхвърлиш:
	самото безразличие на живите
	към живите — и ако нещо питаш пустотата,
	въпросът е с какво ли да запълниш и нощта,
	и празните очи на Лазар — едновременно.
P$
