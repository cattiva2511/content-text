P>
D>
	На Люсиен Анри, арестуван за престъплението борба за Мир
D$

	Те искат бъдещето ни да задушат в зародиш още
	и да заприщят — както улица — Мира милионорък,
	Мира с милиони гласове във вените на вятъра.

	Те бяха вдигнали на крак и кучетата, и метала,
	те бяха вдигнали дъжда и хубавото време,
	но не можаха да задръстят пътя към човешкото сърце:

	сърцето на ония, дето път през грижите прокарват,
	сърцето на ония, дето никнат от браздите на мизерията,
	на пеленачетата в люлките и на жените с ключ в ръката,

	на всички хора, Песента понесли като слънце!
	Те не можаха да бичуват силата в очите им,
	ни пламъка в гърдите, разтопил безброй нещастия.

	Кръвта пламтеше на паважа като мъртво знаме.
	Те бяха изпълзели от нощта, те бяха тук дошли
	от мръсните канали на омразата — да ни премажат.

	Удариха по нас. Видях ги в утринта.
	Небето криеше лицето си. А моите другари
	тъй чисти бяха, че и светлината онемя.

	Човекът, повален сред кърви, винаги се извисява!
	Животът се множи, когато мъчат се отвред да го притиснат,
	и скоро ние ще нараснем като в огледало,

	със свойта ярост, трупана по домовете,
	издишвайки в огромното пространство своята надежда,
	за да издуха саждите на всички престъпления.

	И да застелем пътя си до хоризонта с Мир!
P$
