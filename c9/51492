P>
	* * *

	Трябва ли да записваме началото
	думите играещи на прескочикобила
	изгрева и залеза на фразите
	буквите разтирени на стада
	сенките на смисъла по баира

	* * *

	Домът в дланта на светлината
	жената с бъбриви фрази
	с отворени гласни
	със сладкото съскане
	на ситен пясък по острие

	* * *

	Всяко движение си има език
	рамото ни говори
	жестът рисува
	има въпроси и отговори
	на прага ръката разцъфва

	* * *

	Въведение и въпрос
	полузагатнати цветове
	върху нищото откроени
	облак разсеян гумичка
	за небето прелитаща птица

	* * *

	Да прескочиш прага с върховно усилие
	да събориш огледалото
	отражението да пръснеш
	в един момент от живота
	сложи жалон начало на бъдеще

	* * *

	Съмнението смръщва веждите
	погледа ни изостря
	и фиданките се спотайват
	думите ще се сблъскат
	всеки минувач е дивеч подгонен
P$
