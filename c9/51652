P>
	Оттатък стената, далече, някой зове.
	Гласът се стапя в небето, бичувано
	от лястовици, губи се из безкрая.
	И ехото, отразено от бездънния свод,
	се смръзва. Тихо е. Нищичко не помръдва
	покрай градината с плодни дървета, внезапно
	накъсвана от редки плешивини. А долу —
	оттатък листака, който накичва
	близката долчинка със сини кичури — лъч,
	макар закъснял, светлина все още разръсва.
	Във валога, в който трябва да криволичи
	пътят и да пресича склона, обрасъл
	с трева, отблясък от чиреп трепка безсилен.
	Внезапно пробягва шум по листата,
	по ръба на бездната поривистият вятър
	хуква обратно и нахвърля в прахта
	нетрайния образ на бясно танцуващ
	огнен език — почти същински, невероятна
	промяна на наличното, чиято вихрушка
	след малко в здрача разпръсва атоми овъглени.
P$
