P>
	Пътят цял живот

	камъните скъпоценни в слънцето
	разтегливо колело

	с едра зейнала главина за да се търкаля
	да огрява да изписва
	да огрява нашите следи в нощта

	с вечния тормоз на словото
	на пропуканото време времето
	смляно и заситено…

	на това завръщане на тяло в тяло
	докато му видим края
	на словесното кръвосмешение

	и по изражението го познаем
	по потта по камъчетата
	по водата мъртва на изтеклите животи
	чийто блясък се добива само
	с шлайфане на живо: старата лозница, новият
	розов храст

	ручейното ромолене на дъжда

	* * *

	Да ставам рано и да лягам късно
	кръга на задълженията да стеснявам

	да ме облъхне пак
				дъхът на думите избягали
	от клетката на въздуха

	да бъда като коня който сам се бори
	със стършелите с хиляди случайни
	неща с досадните мухи
					и с мрака пълен

	с уханните ти клопки
	и трепетни мушици
	осеяли детинско-женското лице

	които трепкат и играят
	между свистящите хриле и жаждата
P$
