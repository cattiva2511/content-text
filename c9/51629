P>
	Земята продължава да се ражда
	от урвищата — слънчеви кървящи рани.
	Земята е огромна пещ
	и вдига тая давеща пушилка
	или съсухрена тълпа върви по кости.

	Вървя към жаждата
	със сключена уста
	сред кремъчния вятър
	и сред изостреното ехо
	на думите, които няма да ви кажа.

	Земя от огън,
	ти стряха на света,
	пустиня на пустините: любимо
	изгнание за живото сърце!
	Със свойто добродетелно мълчание
	прелитам над преливащи се бездни.

	О, сляп галоп на хиляди видения
	сред ремъците на небето,
	удавиха се белите кобили
	в талазите на кървавите страници
	и облаците носят — лека сянка —
	възвишено послание.

	Червените скали — окървавени брадви —
	са пак пред вас, погребани палачи!
	Щом пръснали са се отдавна боговете,
	отсъствието нас ни възвисява.

	Чист извор на силиций
	и ручей от боксит и кварц,
	сам камъкът е вече огледало,
	побрало отражение на камък.

	Самото скитане напред ни мами
	с дъха на въглени и топла глина,
	с пресъхналия ритъм от предания
	и с тайните на бездната, в която
	отдавна не крещим.

	И орган онемял, зидът издига
	сиянието на души с условна
	присъда, целите настръхнали от студ.

	След толкова клисури прекосени
	човек показва видимия свят
	чрез своите реликви
	от името — безименното име — на незримото.

	Телата извисени горе
	страха разсеяли са вече
	и още късат свойте връзки
	с отминалите предразсъдъци.

	Със своя глад небитието
	предлага гледна точка на глада.

	Лишението е богатство —
	оракулът ни уверява:
	_излишно време имаме за всичко_
	_и недостатъчно за нищото!_

	Грабни ме, светлина, носи ме
	чак до забравата на порива
	да се родя…
P$
