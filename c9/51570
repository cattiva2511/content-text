P>
E>
	Ах, наблъскаха ги в Сена.
@	Аноним
E$
E>
	Имаше такъв ден — 17 октомври. И преди него.
	И след него. 14 трупове в Сена, и трупове из горичките. Никакво разследване не беше направено и никакви мерки не бяха взети.
	Е. А. А. В.
E$
E>
	Вие казвате октомври 17-та,
	а аз си мисля за 17 октомври.
E$

	Париж 61 седемнайсти октомври по мръкнало тъкмо
	когато страната сяда на масата и казва заесенява
	и тихо припъплили от своите бордеи и бидонвили
	алжирските французи изскачат от тъмнината
	изпълват с тълпите си булевардите недоволни
	от това затъмнение което ги кара
	да се чувстват виновни че са араби и негодуват
	властта изпраща свойте ченгета по всички мостове
	да види народът че ред идеален цари
	в Париж и вали по тълпите и по каските скоро
	ще плисне по хорските викове по кръвта ще заплиска

#	2

	Когато Хасан Булануар
	в студа по риза го хвърлят в Сена
	пребит в безсъзнание близо
	до Нотър Дам е мръкнало вече
	свестява се мъчи се да изплува
	а Франция сърба своята супа

	Когато Башир Айдуни
	е грабнат с другите демонстранти
	дошли от пустинята чак до Сена
	и хвърлен в ледените талази
	Башир единствен стига до кея
	а Франция още е на рокфора

	Когато трима души с Кебах
	са паднали вече от моста
	на Алфорвил на мига и по него
	се сипват удари че помага
	на своите братя да се измъкнат
	а Франция вече свършва с десерта

	Когато четирмата от Аржантьой
	дошли до Пон Ньоф след тежката смяна
	са блъснати във водите черни
	един-единствен от тях успява
	да оцелее за да напомня
	а Франция почва да се оригва

	Когато трийсет души в Нантер
	с бухалки млатени като гръсти
	в реката киснат край моста Шато
	петнайсет изскачат от тъмнината
	и стрелят по всеки който изплава
	а Франция вече хърка дълбоко

#	3

	Париж обетованата за всички мечтателни бедуини земя
	потъна техният Ханаан тази вечер сред катранените талази
	те охкат в дъжда с ръце на тила си те стенат
	получили удар в гърба те плават
	за няколко дена в плен на реката преляла
	о призрачен улов какво изобилие само от риби
	изплували риби под моста Аустерлиц
	изплували риби на брега в Аржантьой
	изплували риби под моста в Безон а Франция спи
	изплувала риба жена в канала на Сен Дьони
	и плъхове ръфат коремите на тия изпружени риби
	в реката вече не плуват само обувки и кашони прогизнали
	удавници също се блъскат в подпорите на старите мостове
	о да нещо ново под старите мостове има
	под своите мостове Сена влачи араби и мълнии
	от черния свод и плющи по водата дъждът
P$
