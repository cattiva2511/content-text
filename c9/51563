P>
#	I

	Да влезем в запустялата градина.
	Превземам глъхнещите стъпала — едно след друго.
	Напредвам опипом покрай зида:
	и слепият безмълвен вик на камъка ръцете ми към светлината води.
	Не ме препъва нищо тук… Напредвам
	под плисъка на вятъра; и този глас несекващ, който
	ме съпровожда.

	Зора зори отново.
	И тихият дъждовен зов задремва
	в железния улук.

	Най-сетне клоните и техният спокоен отдих!
	Градината ме кани през портал от гъста шума!
	Тук ще открия пак досадния рояк мушици
	зад плевнята, готова да се килне.
	Глава надига вече ожъднялата пазачка
	с ръце на кръста
	и пие дълго песента парлива на житата.

	Върви, връхлитана от скакалците,
	завръща се по пътя прашен,
	високо горе тя е срещнала небесните каруци,
	препускащи над пътищата тук.
	Градината й кротко я очаква!
	Лицето й безмълвно към листата плава,
	под стряхата крила трептящи сепват тишината.
	Прозорецът й свети. Но какво ли от това?

	Тя също с бавни стъпки под дърветата минава
	сред гъстия упоен мирис на липите.
	И слушам я как следва свойте стъпки из алеите
	и пие с вдигнато чело снега сияен на звездите.
	Понякога залита, тръпната й радост я унася
	и трябва с цялото си тяло пак да се облегне
	на някой ствол, със сключена уста.


#	II

	Вали, не спира. Вятърът прозореца разкрехнат блъска
	и воплите дъждовни стигат чак до мен. Вали
	над новата зора, вали над пустата градина.
	И мойте мъртви се надигат под дъжда, под свода схлупен
	и мрачен… Дъжд спокоен и унил, но не и много,
	в безжизненото сиво утро, когато свойте мъртви аз зова.

	Те идват. Чувам как изпод земята се надигат
	и чувам техните дъждовни стъпки по чакъла
	изровен. Стряскат косовете в лъскавия лавър,
	почукват на прозореца и го отварят.
	Напуснали са свойта тишина вечерна, топли стаи,
	затворили са портите си от бръшлян и лампата са угасили,
	за да се скупчат тук, около мене, предани и мили.

	О, мойте мъртви!
	Видях ги да вървят в нощта сияйна,
	трептяща от щурци! Видях и сините тополи
	срещу небето им… Преминаха под моите прозорци,
	там, дето имената на лозя се вият о цветята,
	край тъмни, неуютни кафенета, с капещ
	приспивно кран… Приседнали за малко,
	под странните тунели, помечтаха;
	с напрегнати лица, придърпали столове
	наблизо, пред студения бюфет
	се трупаха пиячи уморени.

	(Между листата на глицинията летните звезди
	белееха смълчани и мелодията на щурците
	струеше на вълни от близкото поле.)

	И тя, пазачката, подобна
	на дъщерите на нощта, изпляска
	с ръце, за да прогони стреснатите пилци,
	и с мрачна радост я изпълни тишината…

	Денят се съживява под дъжда.
P$
