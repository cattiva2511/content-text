P>
	* * *

	този огън лумнал между думите
	се прехвърля
	и по възпалението на билата

	по мъхнатото вратле на детството

	и по гъстата трева на твойте мигли
	по поляната преди човек да е нагазил в брода
	между двете ти гърди
	там където
	запленен пристъпва дивечът да пие
	от пожара

	* * *

	На Изток
	църковната камбанария
	отдясно всяка сутрин ми звъни
	На Запад
	от кулата си глашатаят
	отдясно всяка вечер ми барабани

	Изкачвам се по мраморните стъпала на Север
	към вечната хармония

	и слизам към насладите на Юга

	преди да рухна
	в неописуемия безпорядък там където
	е всичкото това

	* * *

	изящен порцелан
	невероятен
	при целия възможен риск
	и за самите устни
	и в полъха и в леката душа
	се чувства
	и светлината и тъмите
	от мисълта за него са обзети
	и на мъдреца
	и на последния глупак
	привижда им се той сред празнотата
	и сред уханията
	изпълнили широката съдина

	* * *

	към лятната беседка цялата в червено
	и златно
	където
	поетът вече спрял
	да пише стихове
	седи и чака
	загледан как мъглата
	се плъзва между боровете
	и колко хора само сред
	ровините
	и онзи глад от който те политат
	или най-малкото ги свързваме
	с шума
	на ронещия се чакъл

	* * *

	събитията малко
	по малко
	а и душата
	която няма и от себе си представа
	за кратко ще се укроти
	и после като изворна
	вода
	бълбукаща едва-едва
	се моли
	без нищо да ни каже

	* * *

	Здрачаване като сред бездна
	и кон оголил зъби

	изпуснатото стреме на всемира
	се удря о стените
	на мрака

	покой
	където погледите ни се губят устремени
	един към друг

	и пак покой
	отвъд покоя в който
	не ще остане нищо от това
	което смята че познава своите предели
P$
