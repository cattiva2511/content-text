P>
	Ти винаги си някой друг,
	ти, мълчаливецът, говорещ в мен самия.
	Изтръгвам се понякога от унеса на твоята молитва
	и сам, от твое име, пея аз с език изтръгнат от устата
	на мъртвите. За тебе в мен, за тебе, който
	отдавна вече
	ме влага в гърлото на друг човек.

	* * *

	Кой свят да възхваляваме, език на загубата свидна?
	Коя победа да накичим с пурпура на нашите руини?
	В студеното небе плющи коравото пране на облаците,
	високо над дома, от зимната вихрушка люшкан.
	Ерусалимски ветрове, и вие виете и с громол слизате от планините
	като препускащият ден, призван при нас да дойде.
	Не бяхме често радостни — и все пак над земята
	сияе празнична зора.
P$
