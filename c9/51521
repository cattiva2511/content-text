P>
	Към шест часа, през зимата, безгрижно слизам
	по авенюто вляво, към градините, и криввам
	към пейките, към храстите, защото днес небето
	неразбираемо като любов, която се задава,
	зениците ми пие. Избелял почти, цветът му
	е неопределен: на тюркоаз опушен
	прилича може би; сгъстена светлина, която
	изплъзва се от погледа и ледено-пламтяща
	в душите ни нахлува. Там, над езерцата, тихо
	минават — тихо — облачни конвои.
	И мълнията не е оглушителна тъй както тая
	безкрайна тишина. С отблясъци далечни
	разклаща бурята беседките подобно
	сладкиши и театърът е сякаш погреб,
	готов да полети. Навсякъде цари любов,
	навсякъде — стебла, за глухите огньове
	на мрака: там, отсреща, тъмнината
	извира от дърветата, които пеят, сякаш
	да се забравят, но протягат нежни вейки
	и те се чупят. Този глас и в мен витае
	със своя монотонен тембър. Мисълта за бързо
	превъплъщение те грабва мигом: още
	да гледаш, но откъм самата гледка вече,
	да влезеш в сляпата материя, която знае,
	която грее. Както, спрял за миг, разкрачен
	човекът в небесата се е взрял, но не отмята
	невидимото покривало на звездите… Ето
	моментът, в който аз залитам от бордюра
	на градската морава. И най-сетне криво-ляво
	съм на площад Конкорд…
P$
