P>
	* * *

	През юли шестдесет и девета в Берлин
	на две крачки от стената на Хайнрих Хайне щрасе
	тревата от Лаос те изстрелва на седмото небе
	докато първият човек на екрана
	подскача олекнал сред лунната прах

	* * *

	В края на лятото на седемдесет и шеста
	улицата се проточва котката отваря око
	слънцето снася яйце на леглото
	тя се буди от тишината

	* * *

	Просветлените овошки
	се нижат към гробищата
	със своите патерици

	В прохладната къща
	думите се обагрят
	в есенни цветове

	* * *

	Хиляда деветстотин осемдесет и четвърта
	Уялите се левичари
	се тъпчат с черния хайвер
	от сьомговите страници
	на Фигаро

	* * *

	Април осемдесет и шеста
	Каква лъчезарна пролет
	Яхнал колелото си тананикаш
	край люляковите огради във Франкфурт
	По радиото говорят за Чернобил

	* * *

	През деветдесет и втора Арнфрид Астел каза
	че да пишеш след Аушвиц
	е все едно да пращаш пощенски картички
	на убитите там
	И техните сенки са тези които
	ни казват какво да напишем

	* * *

	Буря ли се задава или пак ще е громол от
	Все тая заплаха зад хълмовете оттатък
	Този век неудачен ще накара да избухнат
	и погребите пълни с последна надежда
P$
