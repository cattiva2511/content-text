	Пустиня на пустините и тишина на тишината — обитаеми неща.

	* * *

	Дори и неразделното разделя.

	* * *

	Да бъдеш между да и не — или извън самите тях?

	* * *

	Кой пази неизречената дума?

	* * *

	Всяка дума пише друга дума.

	* * *

	Къде ли се сближават тъмното и светлината?

	* * *

	Да знаеш как лицето си без огледало сам да видиш.

	* * *

	Никое отбиване от пътя не оставя празен път.

	* * *

	Навярно още не присъствие — но вече липса на отсъствие поне.

	* * *

	Винаги е имало в нещата някой вън и вътре, над и под, пред тях, зад тях — един и същи уж, и вечно друг.

	* * *

	Противоположностите също са еднакви — както крайностите в тоя свят.

	* * *

	Единствено загадката не можем да надвием.
	Дъждът е нов в душата само.

	* * *

	Животът почва истински, когато спре да съществува.

	* * *

	Бог разкрива се отвъд самия Бог.

	* * *

	Сбогувай се, за да се срещнеш пак.

	* * *

	Нищо в тоя свят не е осъдено да се изгуби, нито да остане.

	* * *

	Неписането вдъхва на самото писане живот.

	* * *

	Смъртта дали е винаги напълно смърт?

	* * *

	Всеки знак е знак за други знаци: ражда се почти от нищо, просто ничий шум.

	* * *

	Огън, студ — една-едничка кръв!

	* * *

	Да откриеш пустота сред пустотата.

	* * *

	Непреводимото допълва смисъла на преводимото.

	* * *

	Словото ни — винаги зависимо от нашето мълчание.

	* * *

	Свещена тъмнина — това е също тъй светилник.

	* * *

	Всяка книга води ни отвъд самата книга.

	* * *

	Езикът е поникнал от нощта.

	* * *

	Какви жени живеят в житото?

	* * *

	Да бъде чиста честната прослава на дървото.

	* * *

	Ухото привлича окото, което променя нещата; око — променено ухо.

	* * *

	Всичко е владение на тайната.

	* * *

	Неизразимото и абсолютното, дори и те със знака си бележат само оня, който винаги ги превъзхожда.

	* * *

	Другият — това не е ли нечий друг безкрай?
