P>
#	I

	И ми се струва тази вечер,
	че звездното небе, така бездънно,
	към нас се приближава и нощта —
	зад толкова отблясъци — не е тъй мрачна.

	И че листакът също тъй под друг листак сияе,
	зеленото, оранжът на узрели плодове, са наедрели,
	светилникът на ангел приближава; и туптежът
	на скрита светлина обсебил е дървото на всемира.
	И ми се струва тази вечер,
	че влезли сме в градината, където ангелът
	завинаги вратите е затворил.

#	IV

	Земя подобно кораб,
	виж —
	фигурата на носа е
	обагрена в червено.
	Сънят, водата и звездите
	протриха голото й рамо,
	което тръпне, после се накланя
	на Изток, който ледени сърцето.
	Елеят съзерцателен цареше
	над тялото й сред менливи сенки
	и все пак тя накланя своя врат, —
	тъй както мерят се на мъртвите душите.

#	VI

	Дълго бе лято. Една неподвижна звезда
	властваше все над слънцата кръжащи. И лятната нощ
	носеше летния ден на ръце от сияние
	и си говорехме тихо в листака зелен на нощта.

	Тази звезда безразлична в нощта; вълнорезът и светлият
	път, лъкатящ сред спокойни води и небе.
	Всичко, което се люшкаше като подмятащ се кораб
	и се изплъзна, без нищо за свойта душа да узнае в нощта.
P$
