P>
	Всичко ще утихне, всичко
	в тъмнина ще се превърне.
	Някъде самият Случай
	хвърля си калпака от магарешка
	кожа — за последно сбогом.
	Зарад нас, родени да живеем,
	ще измрат мухите.

	* * *

	След всички твои думи и пословици,
	луни, прищевки, сънища,
	гласът ти гол ще се надигне
	като море, което стене
	сред най-бездънната си глъб.

	* * *

	Не ще животът да признае,
	че да живееш е отсъствие.
	Но щом животът няма нужда
	от цели наръчи с цветя
	а няма ги цветята вече —
	ти можеш да заминеш.

	* * *

	От твойто детство вечно в пътешествия,
	от твойте сбивания и ненужни смърти,
	от теб, забравен от самия себе си,
	ще ти остане само синевата,
	лазур, от който стихове се правят.

	* * *

	Ще дойде времето накрая,
	което гълта го нощта.
	И черната искряща роза
	с тревогата на вятъра ще дойде.
	И треската успокоена
	ще те захвърли полужив да дишаш
	в затишието преди буря.

	* * *

	Ще слязат тихите мъгли
	над езерата и блатата.
	Водата в буйния си полет
	над мелниците ще свисти.
	И сенките ще зашушукат.
	Невидимото ехо ще разлае
	едно неудържимо ехо.

	* * *

	Наистина ли обещахме
	да станем облак или сън?
	О, не, живеем ние голи
	и нищо тук не ни засяга.
	Да ви накараме най-много
	да станете меланхолици.
P$
