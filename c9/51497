P>
	Живота си в пустиня не превръщай. Не прогонвай
	ни Бога, ни божественото, позволило ти
	за повече от миг да бъдеш тук, където
	си вече, не разбрал дори защо… Между тревите
	искри потокът и приказва ни за нещо,
	което не разбираме… Макар че песента е
	като водата ясна. Не, ти смисъла едва ли
	ще разбереш като невежата, с гласец мяукащ
	не спрял по пътя си да срича, ни наситеното жълто
	на тия зидове под слънцето, чиято мощ ятата черни,
	накацали по хълма, с грак възпяват. Вятърът,
	нестихващият вятър, из тополите се лута
	и пръска в нашто неведение откъслеци
	от спорове, които ни изпълват
	с горчивина.
P$
