P>
#	I

	През март в горите светлината става нереална,
	тъй всичко свежо е, самата утрин сякаш е кристална.
	Тук-там се мяркат птици, а зад хлътналия слог,
	сред сечището, пламнало от цъфнал глог,
	се чува кукувица. Стеле се мъглата парцалива —
	сияен дим от гаснещия ден — и всичко скрива,
	изгнилите листа висят по младите корони
	и както случва се сред дебрите на гъстите гори,
	сред тръните блести гнездо от анемони,
	като зорницата — самотно зъзнеща в зори.

#	II

	Дори когато мрежата от мойте нерви —
	трептяща паяжина — изтънее някой ден,
	аз пак ще пея за простора радостно-зелен,
	с колони разлюлени — тия жертви

	на брадвата — и с кончетата на дърваря…
	Доверие и в брадвата, и в блясъка й трябват според мен,
	щом свойта прелест март безропотно разтваря
	чрез теменужката и дрозда — в слънчев ден.

#	III

	Неделята изпълва с кряскащи деца гората
	и със старици; на кое момче ли колената
	не са одрани — с мръсна кърпичка ги връзват в миг,
	край блатото хартии валят се… И всеки вик
	със светлината се отдалечава. Сладка врява,
	едно момиченце поличката си все оправя —
	от притеснение. Насладата — от въздуха ли свеж
	или от любовта — без мъка как ще понесеш.
	Неделята и тя е като всеки празник божи —
	с петна по масата, когато гаснещият ден тревожи.

#	IV

	Все още другите тревоги са излишни,
	че няма дълго да вървя в гората, пълна с мрак;
	и думите, не са ли те — и днешни, и предишни! —
	като върбовите реси край тоя блатен бряг:

	какво че те на прах ще се разпаднат; по-добре е —
	един умре ли, друг пристига, още млад;
	какво че красотата утре ще изтлее,
	щом тя на всичко е покорна в този свят!
P$
