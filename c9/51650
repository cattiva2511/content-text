P>
	Толкова пъти съм мерил тъмните улички,
	скитайки нощем из стария неугледен град,

	толкова пъти съм крачил край тези строги стени и фасади
	и съм вървял по мостове, които се гънат под стъпките —

	носех товара на мойте заблуди и тези кухи стени,
	тези безмълвни фасади
	никога не са били толкова,
	толкова близки, почти осезаеми —

	мръсната бучаща вода в реката
	никога не е била за мене по-бистра,
	нищо, че не бях и помислял в нея да скоча.

	Чак до края вървях по мрачния път
	на скръбта

	и реалният свят на тия нищожни неща
	ставаше все по-далечен —

	няма съмнение, бягаше всичко от своето място
	на справедливо все пак отстояние.

	Ако се случи все някога пак да почувствам
	този банален недостиг на остро усещане
	и че ми липсва това болезнено родство със зидовете
	или с водите, полазвани от лунните тръпки —

	вече не нося отпечатани в мен като мъка
	нито фаталният изглед, ни мътната грубост.
P$
