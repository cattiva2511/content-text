P>
	Ръцете ми
	(крилата на коя ли птица)
	във въздуха размахани, небето бият,
	ръце, пламтящи към звездите —
	да уловят
	(и се опалят)
	проблясъка на светлината.

	* * *

	Вятърът облаците разкъсва
	като невидими тръни…

	Палешник, който оре пространството,
	жестока ръка, решила небето да преобърне.

	* * *

	Градът отплува сред мъглата:

		изчезват всички шумове
		и гласовете се сплъстяват в тишина.

		Добре го знаем —
		сърцето е от лед сковано.

	Каква любов за оня, който ще го съживява?

	* * *

	По-добре пламък, отколкото пепел,
	По-добре миг, отколкото час…

	А най-добре е да бъдеш
	Огън
	сред божествени пламъци.

	* * *

	Прекосил градината, в ливадата си вече:
	мястото, където нашите желания пасат…

	Лятото щом дойде, слънцето ще изсуши
	сенките
	— треви високо избуяли —
	и ще ги превърне в песъчливо злато.

	И душата няма да открие своите запаси от ухания
	— роза свяхнала, тамян, светено масло — толкова
	податливи на забрава.

	Виждам извинение в надеждата.

	* * *

	Птицо,
	твоята стрела лицето ми ранява.

	Нека се надигне вятър,
	който в лист ще го превърне.

	* * *

	Твоето оръжие е тишината.
P$
