>	I
>	Велосипедната гума на Проспер Донж

	Вратата на таксито хлопваше. Денят започваше винаги с този звук. Навън моторът продължаваше да работи. Навярно Шарлот се ръкуваше с шофьора. След това таксито се отдалечаваше. Стъпки. Шум от отваряне на ключалката и щракване на електрическия ключ.
	В кухнята някой драсваше кибрит и газовата печка пламваше със свистене.
	Шарлот се изкачваше по още новата стълба бавно, като човек, прекарал цяла нощ на крак. Влизаше безшумно в стаята. Ново щракване на електрически ключ. Светваше крушка с абажур от розов плат и с дървени топчета по ъглите.
	Проспер Донж не отваряше очи. Шарлот се събличаше, като се гледаше в огледалото на гардероба. Когато стигаше до колана и сутиена, тя въздъхваше. Беше пълна и розова като фигура на Рубенс, но упорито се стягаше. И когато оставаше гола, започваше да разтрива останалите по месата следи.
	Тя имаше един неприятен навик при лягане — най-напред заставаше отгоре на колене и наклоняваше цялата постеля на едната страна.
	— Време е за теб, Проспер!
	Той ставаше. Шарлот бързо се сгушваше в топлата вдлъбнатина, останала след него в леглото, и вдигнала завивките чак до очите си, не мърдаше повече.
	— Вали ли? — запитваше той, като пускаше чешмата в тоалетната.
	Неясно мърморене. Това нямаше значение. Водата за бръснене беше ледена. Чуваше се грохот на влакове.
	Проспер Донж се обличаше. От време на време Шарлот въздишаше, защото не можеше да заспи на светло. Тъкмо когато отваряше вратата и посегна да загаси светлината, чу сънения й глас:
	— Не забравяй да отидеш да платиш вноската за радиото.
	Върху печката в кухнята кафето беше топло, почти горещо. Изпи го, без да седне. След това като човек, който всеки ден в един и същи час прави едни и същи движения, той уви около врата си плетения шал, облече пардесюто, сложи каскета. Накрая избута навън велосипеда си, който стоеше в коридора.
	Почти винаги в този час навън го посрещаше влажна и студена мъгла и паветата бяха мокри, макар че не беше валяло. А хората, които сега спяха зад спуснатите жалузи, навярно щяха да видят само един топъл и слънчев ден.
	Оградената от къщички и градинки улица се спущаше стръмно надолу. На места, между дърветата, като в дъното на бездна, можеха да се зърнат светлините на Париж.
	Нощта беше вече отминала. Но денят още не бе настъпил. Въздухът имаше почти виолетов цвят. Някои от прозорците вече светваха. Проспер Донж натисна спирачката пред спуснатата бариера и премина прелеза през страничната вратичка.
	След моста Сен-Клу той зави наляво. Един влекач, повел броеница от шлепове, свиреше яростно, за да му отворят шлюза.
	Булонската гора. В езерата се оглеждаше бледото небе, лебедите се събуждаха…
	Точно пред Порт Дофин Проспер Донж почувствува изведнъж земята някак по-твърда под колелото си. Измина още няколко метра, слезе и видя, че задната му гума е спукана.
	Погледна часовника си. Беше шест без десет. Закрачи бързо, като буташе велосипеда си, от устата му излизаше лека пара, а топлината на усилието пареше в гърдите му.
	Авеню Фош… Жалузите на къщите още спуснати… Само по алеята за езда някакъв висш офицер на кон, следван от своя ординарец…
	Осветената Триумфална арка… Той бързаше… Вече му беше горещо.
	На ъгъла на Шан-з-Елизе един полицай в пелерина, застанал до будката за вестници, му подхвърли:
	— Гръмна ли?
	Донж кимна. Още триста метра. Вляво — хотел „Мажестик“, потънал в мрак. Светлината на уличните фенери беше избледняла.
	Той зави по улица Бери, след това по Понтьо. Един малък бар беше отворен. През две къщи по-нататък имаше малка врата, която минувачите никога не забелязваха — служебният вход на „Мажестик“.
	Оттам излезе някакъв човек. Под сивото палто личеше, че е облечен във фрак. Вървеше гологлав. Косата му беше причесана с лак и Проспер Донж предположи, че това е танцьорът Зебио.
	Би могъл да хвърли поглед в бара и да се увери, но това и през ум не му мина тогава. Бутайки велосипеда, той влезе в дългия сив коридор, осветен само от една ламба. Спря пред контролния часовник, за да отбележи часа на пристигането си, вкара в отвора на автомата фиша със своя номер — 67, и погледна циферблата: стрелките показваха шест и десет. В апарата се чу щракане.
	Сега вече беше фиксирано, че е влязъл в „Мажестик“ в шест и десет минути сутринта — десет минути по-късно от обикновено.
	Такива бяха поне официалните показания на Проспер Донж — завеждащ кафетерията на разкошния хотел на Шан-з-Елизе.
	За останалото той твърдеше, че е протекло както през всички други дни.
	В този час просторните подземия с многобройни коридори, с множество врати, със стени, боядисани в сиво като трюмовете на товарен параход, бяха безлюдни. През стъклените прегради само тук-таме се виждаха слаби крушки с жълтеникави жички — нощното осветление на подземията.
	Всичко беше остъклено — кухните вляво, след това сладкарското отделение. Насреща се намираше помещението, което се наричаше залата на куриерите и в което се хранеха висшият персонал и частните прислужници на клиентите, камериери и шофьори. Още по-нататък — трапезарията за низшия персонал, с дългите си маси от бяло дърво и пейки, които приличаха на пейките в училищата. На края, извисена над другите отделения като капитанска кабина на кораб, се виждаше тясна стъклена клетка — будката на маркировача, задължен да отбелязва всичко, което се изнасяше от кухнята.
	Докато отваряше вратата на кафетерията, Проспер Донж остана с впечатление, че някой се изкачваше по тясната стълба, която водеше за горните етажи, но не обърна внимание на това. Поне така беше отбелязано след това в неговите показания.
	Както бе направила и Шарлот, когато бе влязла в тяхната къщичка, той драсна клечка кибрит и газът със свистене пламна под най-малкия кафеник, който Проспер винаги запалваше първи за редките клиенти, станали рано.
	Едва след това се отправяше към съблекалнята. Тя беше доста широка стая в един от коридорите. В нея имаше няколко умивалника, едно сивкаво огледало и край стените — високи и тесни металически шкафчета с номер на всяко от тях.
	Отключи шкаф 67, свали пардесюто, шала и каскета си и смени обувките си, защото за през деня предпочиташе по-меки обувки с гума. Облече бяла куртка.
	Още няколко минути… Към шест и половина подземията започваха да се оживяват…
	Горе всички спяха. Само нощният портиер, застанал в безлюдния хол, чакаше да го сменят.
	Кафеникът засвистя. Донж напълни една чаша с кафе и тръгна по стълбата, приличаща на онези тайнствени стълби в кулисите на театрите, които отвеждат в най-неочаквани места.
	Като бутна една тясна вратичка, Проспер се озова в гардероба на хола. Никой не би открил тази вратичка, защото беше закрита с голямо огледало.
	— Кафето — съобщи той и постави чашата върху парапета на гардероба. — Как е?
	— Наред… — промърмори нощният портиер и се приближи.
	Донж отново слезе долу. Трите жени, които работеха при него — трите дебелани, както ги наричаха, — бяха дошли. И трите бяха простовати жени, и трите грозни, а едната — стара и заядлива. И трите сега дрънчаха с чашите и чинийките в големия умивалник.
	А в това време Донж се занимаваше с онова, което правеше всеки ден — подреди по големина сребърните кафеници: за една чаша, за две чаши, за три чаши… След това малките съдове за мляко… чайниците…
	В стъклената будка на маркировача видя Жан Рамюел с разрошени коси и си помисли:
	„Я виж! Пак е спал тук!…“
	Вече три-четири нощи наред маркировачът Рамюел спеше в хотела, вместо да си отива в къщи, някъде към Монпарнас.
	По принцип това беше забранено. В самото дъно на коридора, близо до вратата, която прикриваше стълбата към второто подземие, където се държаха вината, имаше наистина една стая с три-четири легла. Но теоретично те бяха запазени за онези от персонала, които имаха нужда от малко почивка между най-натоварените часове.
	Донж махна с ръка за добър ден към Рамюел, който му отвърна със същия неопределен жест.
	След това дойде часът на огромния и важен шеф на кухните; той се връщаше от халите с цял камион, който спря на улица Понтьо, и работниците почнаха да го разтоварват.
	Към седем и половина вече най-малко тридесетина души шетаха из подземията на „Мажестик“. Започнаха да се обаждат звънци. Автоматичните подноси слизаха, спираха и се понасяха нагоре с блюдата, а Рамюел набождаше бели, сини и червени фишове на телените шишове, подредени върху бюрото му.
	В този час дневният портиер в светлосиня униформа влизаше във владение на хола, а пощальонът в своята килия подреждаше пощата. Над Шан-з-Елизе сигурно светеше слънце, но в подземията се усещаше само преминаването на автобусите, от което стъклата на преградките потреперваха.
	В девет часа и няколко минути — в девет часа и четири минути точно, както се установи — Проспер Донж излезе от кафетерията и няколко секунди по-късно влезе в съблекалнята.
	— Бях си забравил носната кърпичка в пардесюто — обясни той при разпита.
	Както и да е, той се озова сам в помещението със стоте металически шкафчета. Дали е отворил своето? Неизвестно — свидетели нямаше. Дали си е взел кърпичката? Възможно.
	Шкафчетата не бяха сто, а деветдесет и две и всичките номерирани. Последните пет бяха незаети.
	Защо на Проспер Донж му хрумнало да отвори шкаф 89, който не беше заключен, защото беше от незаетите?
	— Машинално… — заяви той. — Вратичката беше полуотворена. Така, без да помисля…
	А в този шкаф се оказа един труп, натикан вътре изправен и свлякъл се след това от собствената си тежест. Беше жена на тридесетина години с много руса коса — впрочем изкуствено изрусена, — облечена във фина рокля от черна вълна.
	Донж не извика. Смъртноблед, той се приближи до стъклената клетка на Рамюел, наведе се и промълви през гишето:
	— Елате да видите!…
	Маркировачът го последва.
	— Останете тук… Не позволявайте на никого да се приближи…
	Рамюел се затича по стълбата, втурна се в гардероба на хола и видя портиера в разговор с някакъв шофьор.
	— Директорът дойде ли?…
	Портиерът посочи с глава кабинета на директора.


	Пред въртящата се врата Мегре понечи да изчука лулата си в тока на обувката, но след това вдигна рамене и отново я пъхна между зъбите си. Това беше първата му сутрешна лула, най-хубавата…
	— Директорът ви очаква, господин комисар…
	Холът не беше още много оживен. Само някакъв англичанин приказваше с пощальона и някакво девойче се разхождаше с дългите си като на скакалец крака, с кутия за шапки в ръце, очевидно дошло да я предаде на клиентка.
	Мегре влезе при директора, който, без да му каже дума, му стисна ръката и му посочи едно кресло. На стъклото на вратата имаше зелено перде, но достатъчно беше само малко да се дръпне, за да се вижда всичко, което ставаше в хола.
	— Една пура?…
	— Благодаря, не!
	Познаваха се отдавна. Нямаха нужда от много думи. Директорът носеше раиран панталон, черно обшито сако и връзка, която изглеждаше изрязана от някаква твърда материя.
	— Ето… — Той бутна към Мегре една адресна карта.
	„Осуалд Дж. Кларк, индустриалец от Детройт, Мичиган, САЩ. Идва от Детройт. Пристигнал на 12 февруари. Придружен от мисис Кларк, негова съпруга; Теди Кларк, на 7 години, негов син; Елен Дероумен, 24 год., възпитателка; Гертруд Бормс, 42 год., камериерка. Апартамент 103.“
	Телефонът иззвъня. Директорът отговори нетърпеливо. Мегре сгъна адресната карта на четири и я постави в портфейла си.
	— Коя от тях?…
	— Мисис Кларк.
	— А-а…
	— Долу е лекарят на хотела, на когото телефонирах веднага след като уведомих полицията и който живее наблизо, на улица Бери. Той счита, че мисис Кларк е била удушена между шест и шест и половина сутринта.
	Директорът беше унил. Безполезно беше да се обяснява на човек като Мегре, че станалото беше катастрофа за хотела и че ако имаше минимална възможност работата да бъде потулена…
	— Значи, семейство Кларк е пристигнало преди осем дни… — промърмори Мегре. — Що за хора са?
	— Прилични… напълно прилични… Той е висок американец, представителен и хладен, на около четиридесет години… Може би четиридесет и пет… Жена му — горката! — трябва да е французойка по произход. Двадесет и осем — двадесет и девет годишна… Малко съм я виждал… Възпитателката е красива… Камериерката, която е и гувернантка на детето — незначителна, по-скоро неприветлива… Но всъщност… щях да забравя да ви уведомя — вчера сутринта Кларк е заминал за Рим…
	— Сам ли?
	— Доколкото разбрах, пристигнал е в Европа по работа… Собственик е на фабрика за сачмени лагери… Трябвало е да посети големите столици и решил през това време да остави жена си със сина и персонала си в Париж…
	— С кой влак е заминал?
	Директорът вдигна телефона:
	— Ало! Портиерът? С кой влак замина вчера мистър Кларк?… Да, със сто и трети… Не изпратихте ли някой да отнесе багажа му на гарата?… Носел е само пътна чанта?… С такси? Таксито на Дезире? Благодаря… Вие разбрахте, господин комисар, заминал е вчера в единадесет часа сутринта с такси, таксито на Дезире, който стои почти винаги пред хотела. Носел е само пътна чанта…
	— Позволявате ли сега и аз да телефонирам?… Ало! Моля, Криминалната полиция, госпожице. Криминалната полиция?… Люкас? Изтичай на Лионската гара… Осведоми се за влаковете за Рим от вчера след единадесет часа сутринта…
	Той продължи да дава нареждания и в това време лулата му угасна.
	— Кажи на Торанс да намери таксито на Дезире… Да… което стои обикновено пред хотел „Мажестик“… Да разбере от него къде е откарал един клиент, висок и слаб американец, когото е взел вчера от хотела… Ясно?
	Той потърси пепелника, за да изпразни лулата си. Директорът му го подаде.
	— Наистина ли не искате една пура?… Гувернантката е много разтревожена… Сметнах, че е уместно да я уведомя… А възпитателката не е спала тази нощ в хотела…
	— На кой етаж е апартаментът?
	— На втория… С изглед към Шан-з-Елизе… Стаята на мистър Кларк е разделена чрез хола от стаята на жена му… След това е стаята на детето, на гувернантката и накрая на възпитателката… Самите те поискаха да бъдат заедно…
	— Нощният портиер вече не е тук, нали?…
	— Но можем да му телефонираме, знам, защото веднъж стана нужда… Жена му е портиерка в една нова сграда в Ньойи… Ало!… Поискайте, моля…
	След пет минути се знаеше, че вечерта мисис Кларк е била сама на театър, че се е върнала няколко минути след полунощ. Гувернантката не беше излизала. Възпитателката пък не беше вечеряла в хотела и не се бе върнала през нощта…
	— Е… — въздъхна Мегре — да слезем да видим долу…
	През това време холът се беше оживил, но никой не подозираше драмата, разиграла се, докато всички спяха.
	— Ще минем оттук… Бихте ли ме последвали, господин комисар.
	В същия миг директорът смръщи вежди. Вратата на хола се завъртя. Осветена от случаен слънчев лъч, влезе млада жена в сив костюм и когато мина край пощальона, попита на английски:
	— Нещо за мен?
	— Това е тя, господин комисар, мис Елен Дероумен.
	Добре опънати чорапи от фина коприна. Изряден вид на човек, който току-що грижливо е направил тоалета си. Върху лицето — нито следа от умора, напротив, порозовели бузи от острия въздух на хубавото февруарско утро.
	— Искате ли да й говорите?
	— Не сега… Почакайте малко…
	Мегре се отправи към един инспектор, когото беше довел със себе си и който стоеше в един ъгъл на хола.
	— Не изпущай из очи тази госпожица… Ако влезе в стаята си, застани пред вратата й…
	Гардеробът. Голямото огледало се завъртя на пантите си. Директорът и комисарят се озоваха на тясната стълба. Позлатата, пищната зеленина, елегантното оживление изчезнаха изведнъж — отдолу лъхаше миризма на кухня.
	— Това стълбище води ли до всички етажи?
	— Да. Има две такива стълбища. И двете се изкачват от второто подземие до мансардите… Но човек трябва добре да познава сградата, за да ги използува… На етажите например те завършват с малка врата, подобна на другите, само че без номер. На един клиент никога не би му дошло на ум…
	Беше близо единадесет часа. Вече не петдесет, а може би сто и петдесет души гъмжаха в подземието, едни — с бели готварски шапки, други — в келнерски фракове, в сини престилки, а жените за обща работа — като трите дебелани на Проспер Донж…
	— Оттук… Внимавайте да не се изцапате или да не се подхлъзнете. Коридорите са тесни…
	През стъклата на преградите всички наблюдаваха директора и най-вече комисаря. Жан Рамюел хващаше още във въздуха талоните, които другите му подаваха, и само с един поглед проверяваше съдържанието на подносите.
	Най-много шокираше непривичният силует на полицая, който дежуреше пред съблекалнята. Лекарят, съвсем млад още, предупреден за идването на Мегре, го чакаше, като пушеше цигара.
	— Затворете вратата…
	Трупът беше проснат на земята сред металическите шкафчета.
	Лекарят изпусна клъбце дим и каза:
	— Вероятно са я сграбчили изотзад… Не се е съпротивлявала дълго.
	— И не са влачили трупа по пода — добави Мегре, като разглеждаше черната рокля на убитата. — Никакви следи от прах… Или престъплението е извършено тук, или е била пренесена навярно от двама души, защото би било трудно в този лабиринт от тесни коридори…
	В шкафчето, в което я бяха намерили, имаше дамска чанта от крокодилска кожа. Комисарят я отвори, извади оттам един револвер и като провери дали предпазителят е спуснат, го сложи в джоба си. Нищо друго съществено не се откри в нея — носна кърпичка, пудриера и няколко банкноти, на стойност по-малко от хиляда франка.
	Кошерът зад тях бръмчеше. Автоматичните подноси се движеха непрекъснато, постоянно се чуваха звънци, през стъклените стени на кухнята се виждаше как пренасят тежки медни казани, как набождат за печене десетки пилета наведнъж…
	— Всичко трябва да се остави така, както е, докато дойдат от прокуратурата — предупреди Мегре. — Кой откри трупа?
	Посочиха му Проспер Донж, който чистеше един кафеник. Той беше едър рижав човек, с коса, която имаше цвета на морков. Можеше да има четиридесет и пет до четиридесет и осем години, със сини очи и с белези от шарка по лицето.
	— Отдавна ли е при вас?
	— Пет години… Преди това е бил в „Мирамар“, в Кан…
	— Сериозен човек ли е?…
	— От най-сериозните…
	Само едно стъкло отделяше Проспер Донж от комисаря. През това стъкло очите им се срещнаха. И веднага вълна от кръв заля лицето на шефа на кафетерията — като всички червенокоси той имаше нежна кожа.
	— Извинете, господин директоре… Викат господин комисаря на телефона…
	Жан Рамюел, маркировачът, се подаде от своята клетка:
	— Ако обичате, говорете оттук…
	Съобщение на Криминалната полиция: от вчера от единадесет часа е имало само два бързи влака за Рим. Осуалд Дж. Кларк не беше взел нито единия, нито другия. Освен това бяха успели да намерят в бистрото, на което беше постоянен клиент, шофьора Дезире и той твърдеше, че е откарал своя вчерашен клиент в хотел „Елгон“, на булевард Монпарнас.
	Откъм стълбата се чуха гласове — пронизителният глас на млада жена протестираше на английски срещу един лакей, който се опитваше да й попречи да мине.
	Възпитателката, мис Елен Дероумен, напираше да влезе.


>	II
>	Мегре прави разходка с велосипед

	С лула в уста и ръце в джобовете на прочутото си огромно пардесю с велурена яка, с килнато малко назад бомбе, Мегре я гледаше как рязко апострофира директора на хотела. Достатъчно беше човек да погледне комисаря в този момент, за да разбере, че между него и Елен Дероумен трудно би възникнала симпатия.
	— Какво казва? — въздъхна той, като прекъсна американката, от говора на която не разбираше нито дума.
	— Тя пита дали е вярно, че мис Кларк е била убита, телефонирано ли е в Рим, за да бъде уведомен мистър Осуалд Дж. Кларк; иска да знае къде е отнесено тялото и дали…
	Но младата жена не го остави да довърши. Тя слушаше с нетърпение и смръщени вежди, след това хвърли към Мегре поглед, лишен от всякаква любезност, и започна отново.
	— Какво казва?
	— Иска да я заведа при тялото и да…
	Тогава Мегре хвана леко за ръката американката, за да я отведе в съблекалнята. Знаеше много добре, че тя ще подскочи при този досег — точно като жените от американските филми, които го ужасяваха. Демонстрация на страшна чистота!… През стъклата на преградите очите на целия персонал бяха вперени в нея.
	— Влезте, моля ви… — промърмори комисарят с лека нотка на ирония.
	Тя направи три крачки, видя проснатата на пода и покрита с чаршаф фигура и рязко се спря. След това наново заговори на своя език.
	— Какво казва?
	— Иска разрешение да бъде открит трупът…
	Мегре стори това, без да я изпуща из очи. Видя я как потрепера и как веднага възвърна хладнокръвието си, макар че гледката беше наистина ужасна.
	— Попитайте я, разпознава ли мисис Кларк?…
	Американката вдигна рамене. Начинът й да потропва по пода с високите си токчета беше особено неприятен.
	— Какво казва?
	— Че вие го знаете не по-зле от нея…
	— В такъв случай помолете я да се качи във вашия кабинет и й съобщете, че имам към нея няколко въпроса.
	Директорът преведе. В това време Мегре покри отново лицето на убитата.
	— Какво казва?
	— Отказва.
	— Аха!… Моля ви, съобщете й, че съм шеф на специалната бригада при Криминалната полиция…
	Елен, която го гледаше в очите, заговори, без да чака превода на тази фраза.
	— Какво казва?
	— Кахво касфа? — го имитира тя подигравателно, обхваната от неоправдано раздразнение.
	И отново заговори на английски, като че на себе си.
	— Преведете ми какво казва. Моля ви!
	— Казва, че… че знае много добре, че сте от полицията… че…
	— Не се стеснявайте!
	— Че е достатъчно да се види как стои шапката на главата ви и лулата в устата ви… Моля да ме извините… Вие настоявахте да ви преведа… Заявява, че няма да отговаря на вашите въпроси…
	— Защо?…
	— Ще я попитам…
	Елен Дероумен изслуша директора, като палеше цигара, отново вдигна рамене и избъбри няколко думи.
	— Казва, че не е длъжна да дава сметка на никого и че ще се подчини само ако получи официално призовка…
	В същия момент младата жена погледна още веднъж Мегре, завъртя се на токчетата си и с решителна стъпка се отправи към стълбата.
	Директорът сконфузено се обърна към комисаря, но с голяма изненада видя, че Мегре се усмихва…


	Горещината в подземието беше накарала Мегре да съблече пардесюто, но той не се беше разделил нито с бомбето си, нито с лулата си. С кръстосани отзад ръце, комисарят се разхождаше спокойно из коридорите, като се спираше от време на време пред някоя от стъклените прегради така, както би се спрял пред някой аквариум.
	Такова беше в действителност впечатлението, което му правеше просторното подземие, осветено през целия ден с електрически крушки: един океанографски музей. Във всяка стъклена клетка се движеха няколко живи същества. Виждаше ги как отиват, идват, пренасят товари, казани или купища чинии, пущат в движение конвейера на автоматичните подноси или асансьорите, как откачват непрекъснато слушалките на вътрешните телефони.
	— Ако доведат някой дивак от Африка да присъствува на това представление…
	Хората от Прокуратурата останаха само няколко минути и както винаги съдия-следователят предостави на Мегре пълна свобода на действие. Комисарят няколко пъти беше телефонирал от клетката на маркировача Жан Рамюел.
	Носът на Рамюел беше толкова изкривен, че човек винаги имаше впечатлението, че го гледа в профил. Освен това маркировачът сигурно страдаше от никаква болест на черния дроб. Защото, когато му донесоха подноса с обяда, преди да почне да яде, той изсипа в чаша вода пликче бял прах, което извади от джоба на жилетката си.
	Между един и три часа напрежението достигна върха си. Движението беше толкова бързо, че се получаваше впечатление за филм, който се върти с голяма скорост.
	— Прощавайте… извинете…
	Всеки миг някой се натъкваше на комисаря, който невъзмутимо продължаваше да се разхожда, спираше, тръгваше отново, от време на време запитваше нещо.
	Колко души заговори той? Най-малко двадесет. Главният готвач му обясни как е организирана работата в кухнята. Жан Рамюел му каза на какво отговарят различните цветове на фишовете.
	Пак през стъклата на преградите той присъствува на обеда на куриерите. Слезе Гертруд Бормс, гувернантката на Кларк — едра жена със сурово лице.
	— Говори ли френски?
	— Нито дума…
	Тя яде много, като приказваше с един шофьор в ливрея, седнал срещу нея.
	Но това, което през цялото време представляваше най-необикновена гледка, беше Проспер Донж в неговата кафетерия. Той имаше вид буквално на едра червена риба в стъклен буркан. Защото цветът на косите му беше огненочервен, лицето му, както това се случва у някои рижави, имаше цвят на печена тухла, а дебелите му устни напомняха уста на риба.
	Също като риба той опираше от време на време лице в стъклото на преградата и гледаше с опулени очи, очевидно смаян от това, че комисарят не беше се обърнал още към него.
	Мегре беше разговарял с всички, но като че ли едва забелязваше присъствието на Проспер Донж, който при това беше главният свидетел, тъй като той именно беше открил трупа!
	Донж обядва в своята кафетерия върху малка масичка, а в това време неговите три жени сновяха около него. Всяка секунда звънецът известяваше пристигането на автоматичния поднос, който се появяваше в едно малко гише. Донж вземаше намиращия се върху подноса фиш, поставяше на негово място поръчката и подносът тръгваше нагоре към някой от етажите на хотела.
	Цялото това движение, на вид толкова комплицирано, беше всъщност съвсем просто. Големият ресторант на „Мажестик“, в който по това време имаше поне двеста-триста души, се намираше точно над кухните и именно към него се отправяха повечето от подносите на конвейера. Всеки път когато някой от тях се появяваше долу, от гишето се чуваше далечна музика.
	Някои клиенти обаче се хранеха в стаите си и на всеки етаж имаше келнер. На нивото на подземието освен това имаше едно помещение, което след пет часа се превръщаше в дансинг.
	Господата от Съдебно-медицинския институт бяха дошли да прегледат трупа и двама специалисти от отдела по криминалистика бяха работили близо половин час с фотоапарати и силни лампи около шкаф 89, за да открият отпечатъци от пръсти.
	Всичко това сякаш ни най-малко не интересуваше Мегре. Нали щяха да му съобщят резултатите, когато станеше нужно?
	Ако някой го гледаше отстрани, щеше да помисли, че прави чисто любителско изследване върху организациите на службите в един луксозен хотел. Изкачи се по тясната стълба и отвори първата изпречила му се врата, но веднага я затвори, защото се озова в големия ресторант, изпълнен с шум от тракане на вилици, музика и говор.
	Изкачи се по-нагоре. Коридор, безброй номерирани врати и безкрайно дълъг червен килим на пода.
	В крайна сметка който и да е пътник можеше да бутне тази вратичка и да се спусне след това в подземието. Също както при входа откъм улица Понтьо. Въртящата се врата на Шан-з-Елизе се пазеше от двама шофьори, портиер и няколко хопа, но през служебния вход в „Мажестик“ можеше да проникне всеки минувач и никой не би се обезпокоил от неговото присъствие.
	Подобно е положението и в повечето от театрите, които се пазят строго откъм парадния вход, а са отворени като мелници откъм входа за артистите.
	От време на време в съблекалнята влизаха хора в работно облекло. Малко след това човек можеше да ги види да излизат облечени добре и с хубави шапки.
	Екипите се сменяха. Както всеки ден, между разгара на сутрешните и обедните върхови часове, главният готвач отиде да дремне в стаичката в дъното на коридора.
	Към четири часа гръмна музика — близка, звънка, защото се свиреше в дансинга. Проспер Донж със съсипан вид наливаше в цели поредици от малки чайничета и микроскопични съдчета за мляко, след това отиваше до стъклената преграда и хвърляше отдалеч изпълнен с безпокойство поглед към Мегре.
	В пет часа неговите три жени си отидоха и бяха заместени от две други. В шест часа той отиде да занесе пачка фишове и някакъв лист, вероятно опис, на Жан Рамюел. След това на свой ред влезе в съблекалнята, излезе оттам облечен в обикновен костюм и взе велосипеда си, гумата на който беше изпратил да поправят по един хоп.
	Навън беше нощ. На улица Понтьо беше гъмжило. Като се провираше между такситата и автобусите, Проспер Донж се отправи към Шан-з-Елизе. Но преди да стигне Етоал, внезапно зави обратно, върна се на улица Понтьо, влезе в един магазин за радиоприемници и плати на касата триста и няколко франка срещу съответната разписка за месечна вноска.
	Отново Шан-з-Елизе. След това без всякакъв преход — величественото спокойствие на авеню Фош, по което автомобилите минаваха безшумно, като че се плъзгаха. Донж въртеше педалите бавно, като човек, който има пред себе си дълъг път, като истински буржоа, който всеки ден, в един и същи час минава по един и същи път.
	Един глас близо до него, но малко по-назад се обади:
	— Няма ли да ви безпокоя, господин Донж, ако ви придружа малко по пътя?
	Донж така рязко натисна спирачката, че се наклони и щеше да се блъсне във велосипеда на Мегре. Защото до него въртеше педалите на един твърде малък за ръста му велосипед самият Мегре. Велосипеда беше заел от един от холовете на „Мажестик“.
	— Не разбирам — продължи Мегре — защо всички, които живеят в околностите, не се движат с велосипеди. Това е толкова по-здравословно и по-приятно от автобусите или трамваите…
	Навлязоха в Булонската гора. Скоро видяха отраженията на електрическите лампи в езерото.
	— През целия ден вие бяхте толкова зает, че не се реших да ви безпокоя по време на работа…
	Мегре караше също равномерно, като човек, свикнал да кара велосипед. От време на време прозвучаваше мекият звук от търкалянето на свободната контра.
	— Дали знаете с какво се е занимавал Жан Рамюел, преди да постъпи в „Мажестик“?
	— Беше счетоводител в една банка… Банката „Атум“ на улица Комартен.
	— Хм… Банката „Атум“… Нищо добро не ми говори това… Не намирате ли, че има физиономия на мошеник?
	— Той е много болен… — промърмори Проспер Донж.
	— Внимавайте… Ще се качите чак на тротоара… Бих искал да ви задам още един въпрос, стига да не го счетете за неделикатен… Вие сте завеждащ кафетерията… Добре!… Но се питам по каква случайност сте избрали тази професия… Разбирате ли? На мен ми се струва, че това не е призвание, че в даден момент, когато е на петнадесет-шестнадесет години, човек не си казва: „Аз ще стана завеждащ кафетерия…“ Внимавайте… Ако се люшкате така, накрая някоя кола ще ви блъсне… Какво ще кажете?
	С унил глас Донж обясни, че бил подхвърлено дете, че до петнадесетата си година живял в един чифлик в околностите на Витри-льо-Франсоа. След това дошъл в града и започнал да работи в едно кафене първо като хоп, а после като келнер.
	— След като изкарах военната си служба, не бях съвсем здрав и реших да живея на юг… Бях келнер в Марсилия, в Кан… Но после в „Мирамар“ решиха, че нямам подходяща физика, за да обслужвам клиентите… „Неблагодарна външност“, беше казал директорът… Поставиха ме в кафетерията. Останах там години и накрая приех мястото на завеждащ в „Мажестик“.
	Преминаха по моста Сен-Клу. След като завиха два-три пъти по малки улички, озоваха се в подножието на доста високо възвишение. Проспер Донж слезе от велосипеда.
	— Ще дойдете ли по-нататък? — попита той.
	— Ако това не ви е неприятно. След като прекарах целия ден в подземието на хотела, още по-добре разбирам желанието ви да живеете в полето. Сигурно си имате градинка?…
	— Да, малка…
	— Отглеждате цветя?
	— Цветя и зеленчуци…
	Те се изкачваха по лошо павираната и лошо осветена уличка, като бутаха велосипедите си. Дишането им стана по-често, а фразите — по-редки.
	— Знаете ли какво открих, докато се въртях из вашите коридори и заговарях ту този, ту онзи? Че най-малко трима души са спали снощи в подземията на хотела… Най-напред Жан Рамюел. Изглежда… това е много забавно… изглежда, че си има метреса с непоносим характер и че от време на време тя го изпъжда от къщи. От три-четири дни пак се е случило подобно нещо и той спи в „Мажестик“. Директорът позволява ли това?
	— По начало това е забранено, но си затварят очите…
	— Професионалният танцьор също е спал там… Зебио, както го наричат при вас… Странен младеж, нали?… Като го гледаш, има напълно вид на аржентинец… На снимките му, закачени в дансинга, е поставено името Еузебио Фуалдес… А като прочете човек в паспорта му, научава, че е роден в Лил въпреки синьо-черната му коса и че всъщност се казва Едгар Фагоне… Снощи е имало вечеря с танци в чест на някаква киноартистка… Останал е до три и половина сутринта… Изглежда, толкова е беден, че предпочита да спи в хотела, отколкото да плаща за такси…
	Проспер Донж се беше спрял близо до една улична ламба и стоеше там с изчервено лице и неспокоен поглед.
	— Какво ви става? — попита Мегре.
	— Аз вече пристигнах… Аз…
	Бяха спрели пред малка къщичка от дялан камък, изпод вратата на която се процеждаше светлина.
	— Ще ви безпокоя ли много, ако вляза за малко у вас?
	Мегре би могъл да се закълне, че коленете на този едър и отпуснат добряк трепереха, че гърлото му беше свито, че му се виеше свят. Най-после той изломоти с усилие:
	— Ако обичате…
	Той отвори вратата със своя ключ, избута велосипеда си в коридора и оповести машинално, както сигурно правеше всеки ден:
	— Аз съм!…
	В дъното на коридора се виждаше остъклената врата на кухнята, където светеше. Донж влезе.
	— Искам да ти представя…
	Шарлот беше седнала пред печката, пъхнала двата си крака във фурната, и облегната на стола, кърпеше някакъв комбинезон от бледорозова коприна.
	Тя се смути, измъкна краката си от фурната и потърси пантофите си под стола.
	— Ах… Ти не си сам… Моля да ме извините, господине…
	Върху масата имаше чаша с утайка от кафе и чинийка, в която се виждаха трохи от сладкиши.
	— Влезте… Седнете… Проспер толкова рядко идва с хора.
	Беше топло. Радиото свиреше — хубав, съвсем нов апарат. Шарлот беше в пеньоар, с навити под коленете чорапи.
	— Комисар?… Какво е станало? — разтревожи се тя, когато Донж й представи Мегре.
	— Нищо, госпожо… Случи ми се да работя днес в „Мажестик“ и се запознах с вашия мъж.
	При думата „мъж“ тя погледна Проспер, след това се засмя.
	— Той ли ви каза, че сме женени?
	— Предположих…
	— Не, не!… Заповядайте… Просто сме заедно… Мисля дори, че сме повече приятели, отколкото друго… Нали, Проспер? Толкова отдавна се познаваме!… Забележете, ако поискам, той ще се омъжи за мен… Но казвам му, какво ще промени това?… Всичките ми познати знаят, че бях танцьорка, след това бар-дама на Лазурния бряг. И че ако не бях напълняла, нямаше да работя в клозетите на едно заведение на улица Фонтен… Кажи ми, Проспер, плати ли вноската?
	— Платих…
	По радиото предаваха някаква беседа за земеделците и Шарлот го изключи. Забеляза, че пеньоарът й е отворен и го закопча с безопасна игла. Върху печката къкреше някакво задушено. Шарлот се питаше дали трябва да сложи масата. Колкото до Проспер Донж, той не знаеше нито какво да прави, нито как да се държи.
	— Бихме могли да отидем в салона… — предложи той.
	— Забрави ли, че там не е отоплено?… Ще замръзнете. Ако имате да си приказвате нещо, аз мога да се кача да се облека… Трябва да ви кажа, господин комисар, че ние двамата с Проспер сякаш играем на криеница: когато аз се връщам, той тръгва… Когато той се връща, за мен е вече време да вървя и едва имаме време поне да хапнем заедно… Дори почивните ни дни почти никога не съвпадат, така че, когато почива Проспер, трябва сам да си готви яденето… Няма ли да пийнете нещо?… Ти ще сервираш, Проспер, нали? Аз се качвам горе…
	Мегре възрази живо:
	— Не, не, госпожо… Останете, моля ви… Аз ей сега си тръгвам… Представете си, тази сутрин в „Мажестик“ е извършено престъпление… Поисках да помоля вашия… вашия приятел за някои справки, защото това е станало в подземието по време, когато той се е намирал там почти сам…
	Трябваше да направи усилие, за да продължи тази жестока игра, защото лицето на Проспер Донж — всъщност на риба ли приличаше той или на овен? — изразяваше такава мъчителна тревога! Стараеше се да запази спокойствие. И почти успяваше. Но с цената на какви ли вътрешни мъки?
	Шарлот все още не подозираше нищо и наливаше ракия в малки чашки с позлатен ръб.
	— Това сред персонала ли е станало? — учуди се тя, без да се вълнува.
	— Станало е в подземието, но не сред персонала… Това именно прави работата объркана… Можете ли да си представите, една клиентка, една богата клиентка, отседнала в „Мажестик“ с мъжа си, детето си, с гувернантка и възпитателка… Апартамент за повече от хиляда франка на ден… И в шест часа сутринта бива удушена не в стаята си, а в съблекалнята на подземието. По всичко изглежда, че престъплението е извършено именно там. Какво е търсела тази жена в подземието?… Кой е могъл да я примами там и как?… И особено в час, когато хората от тоя сорт още спят дълбок сън.
	Нищо особено не стана: само леко трепване на веждите, сякаш Шарлот се сети за нещо, но веднага го отхвърли. Мигновен поглед към Проспер, който грееше ръцете си над печката. Ръцете му бяха много бели, с квадратни пръсти, покрити с червеникави косми.
	Въпреки това Мегре продължи безмилостно:
	— Няма да е лесно да се разбере какво е търсела тази мисис Кларк в избата…
	Той задържа дъха си, помъчи се да изглежда безразличен, да си даде вид, че внимателно разглежда мушамата, с която беше покрита масата. Игла да паднеше, щеше да се чуе.
	Мегре като че искаше да даде на Шарлот време да овладее вълнението си. Защото тя се беше смръзнала. Устата й остана полуотворена, но не издаде никакъв звук. Най-после се чу някаква неясна сричка, която приличаше на:
	— А-х-х…
	Какво да се прави? Такъв беше занаятът му! И неговият дълг!
	— Питах се дали не сте я познавали…
	— Аз?
	— Не под името мисис Кларк, което носи само от шест години насам, но под нейното собствено име Емилиен или по-скоро, Мими… Тя е била бар-дама в Кан по времето, когато…
	Бедната дебела Шарлот! Колко лошо се преструваше тя! Този начин да гледа тавана, като че търси в спомените си!… Тия очи, много, твърде много невинни!…
	— Емилиен ли?… Мими?… Не! Не мога да… Сигурен ли сте, че е било в Кан?…
	— В едно кабаре, което тогава се е наричало „Хубавата звезда“, точно зад Кроазет…
	— Чудна работа… Не си спомням никоя Мими… А ти, Проспер?
	Той едва не се задави. Защо го заставят да говори, когато гърлото му беше стиснато като с клещи?
	— Н… не…
	Привидно нищо не беше се променило. В кухнята продължаваше да се чувствува приятният мирис на малките жилища, в които и от стените се излъчва нещо ободрително, все тъй се носеше интимната миризма на месо, което се задушава върху слой от златист лук. Мушамата на червени квадрати върху масата. Трохи от сладкиши. Като повечето от жените, склонни към пълнеене, когато останеше самичка, Шарлот сигурно си устройваше пирове със сладкиши!
	И комбинезонът от светлорозова коприна!
	Но неочаквано беше връхлетяла драма. Нямаше нищо определено. Ако някой влезеше, щеше да помисли, че двойката Донж посреща любезно свой съсед.
	Само че вече никой не смееше да отвори уста. Бедният Проспер, с надупчено като цедка от дребната шарка лице, беше затворил сините си очи и прав до печката, трепереше така, сякаш всеки момент можеше да се строполи върху плочника на кухнята.
	Мегре се изправи с въздишка.
	— Моля да ме извините, че ви обезпокоих… Време е да…
	— Ще ви отворя вратата. — Шарлот изведнъж стана словоохотлива. — Пък и за мене е време да се обличам… Трябва да бъда там в десет часа, а пък вечерта има само един автобус на час… Така че…
	— Лека нощ, Донж…
	— Лек…
	Може би той изговори и продължението, но то не се чу. Вън Мегре намери велосипеда си. Вратата се затвори. Трябваше да погледне през ключалката, но някой слизаше по улицата, а комисарят не искаше да бъде заварен в такова положение.
	Спусна се по надолнището, като стягаше спирачките, и спря пред едно бистро.
	— Може ли да оставя при вас този велосипед? Ще пратя да го вземат утре сутринта.
	Пи, каквото му попадна, и отиде да чака автобуса на моста Сен-Клу. От един час насам бригадирът Люка звънеше по телефона навред, без да може да се свърже с шефа си.


>	III
>	Шарлот в „Пеликан“

	— Ето те най-сетне, господин Мегре!
	Изправен на прага на своя апартамент на булевард Ришар-Льо-Ноар, комисарят не можа да не се усмихне. Не защото жена му го нарече господин Мегре, нещо, което тя правеше често, когато се шегуваше, а защото топлият лъх, който идваше от апартамента, му напомняше…
	Той беше далеч от Сен-Клу, движеше се в среда много различна от тази на неженените съпрузи Донж… Макар че като се връщаше, заварваше госпожа Мегре да шие, не в кухнята, а във всекидневната, с крака не във фурната на печката, а над газовата печка. И би могъл да се закълне, че и тук можеха да се намерят някъде остатъци от сладкиши.
	Висяща ламба над кръглата маса. Върху покривката — голям супник с широк отвор, шише вино, вода, салфетки, пъхнати в сребърни халки. Миризмата, която идваше от кухнята, беше съвсем същата миризма на задушено, както там…
	— Вече три пъти ти звънят по телефона…
	— От къщата ли?
	Той и неговите сътрудници наричаха така Криминалната полиция.
	Свали пардесюто с въздишка на облекчение, протегна ръцете си над газовата печка, за да ги стопли, и си спомни, че преди малко Проспер Донж беше направил същото движение. След това вдигна слушалката и набра един номер.
	— Вие ли сте, шефе? — чу се от другия край хубавият глас на Люка. — Как е? Нещо ново?… Аз пък имам да ви съобщя няколко дребни неща, затова и останах… Най-напред за възпитателката. Когато излязла от „Мажестик“, след нея тръгнал Жанвие. Знаете ли какво казва Жанвие за нея? Твърди, че в собствената си страна навярно не е възпитателка, а гангстер… Ало! Ще ви разкажа накъсо какво е станало. Напуснала хотела малко след разговора с вас. Но вместо да вземе таксито, което хопът повикал за нея, скочила в случайно минаващо такси и Жанвие с триста мъки едва успял да я последва…
	На Големите булеварди тя се вмъкнала в метрото… След това направила стария номер със сграда с два изхода… Но Жанвие не изтървал нишката и накрая стигнали на Лионската гара.
	Уплашил се, че тя ще се качи на някой влак, а нямал в себе си достатъчно пари…
	На четвърти коловоз експресът за Рим се готвел да тръгва. Оставали още десетина минути. Елен Дероумен прегледала всички вагони. И тъкмо когато си тръгвала ядосана, появил се висок мъж, много елегантен, с пътна чанта в ръце…
	— Осуалд Дж. Кларк… — произнесе Мегре, който слушаше, загледан разсеяно в жена си. — Искала е явно да го предупреди…
	— Според Жанвие те имали вид, като че се срещат по-скоро като добри приятели, отколкото като господар и служещ… Виждали ли сте Кларк?… Той е висок, сух здравеняк, добре сложен, с бодро и открито лице на играч на бейзбол… Разхождали се по перона и спорели, сякаш Кларк се колебаел да замине въпреки всичко… Когато влакът вече тръгвал, изглежда, все още не се бил решил, защото понечил да скочи на стъпалото…
	Накрая излезли от гарата… Повикали такси. След няколко минути пристигнали пред Американското посолство на авеню Габриел…
	След това отишли на авеню Фридлан при един американски адвокат, един солиситор, както казват те…
	Солиситорът телефонирал на съдия-следователя и след четиридесет минути тримата пристигнали пред Съдебната палата и веднага били въведени в кабинета на съдията…
	Какво е станало там, не знам, но съдията ви моли да му телефонирате веднага щом се върнете… Изглежда, че е много спешно…
	Но да довърша доклада на Жанвие. Онези тримата, като излезли от Съдебната палата, отишли в Съдебно-медицинския институт, за да разпознаят официално трупа. Накрая се върнали в „Мажестик“, където Кларк изпил две уиски в компания със солиситора, а госпожицата се качила в апартамента си…
	Това е всичко, шефе… Струва ми се, че съдията много бързаше да ви намери по телефона… Колко е часът ли?… До осем часа щял да си бъде у дома, телефон Тюрбиго 25–62. След това щял да отиде на вечеря при свой приятел, но ми даде телефонния номер… чакайте… Галвани 47-53…
	Нямате ли вече нужда от мен, шефе?… Лека нощ. През тази нощ дежурен остава Торанс…
	— Да сервирам ли супата? — попита госпожа Мегре с въздишка, като изтърсваше роклята си, за да паднат парченцата конци.
	— Преди това ми приготви смокинга…
	Беше минало осем часа, затова той набра Галвани 47–53. Това беше телефонният номер на един млад заместник-прокурор. Обади се някаква прислужница и Мегре чу шум от вилици и весели гласове.
	— Да, ще повикам господин съдията… Кой го търси?… Комисарят Негре?
	През отворената врата на спалнята той виждаше гардероба с огледалото и мадам Мегре, която изваждаше оттам неговия смокинг…
	— Вие ли сте, господин комисар?… Хм. А… а… Вие не говорите английски, нали? И аз така мислех… Исках да ви кажа… Хм… По повод онова дело, разбирате ли… Струва ми се, че ще бъде по-добре, ако вие не се занимавате… Искам да кажа, пряко… с господин Кларк и неговия персонал…
	Неопределена усмивка се появи на устните на Мегре.
	— Господин Кларк дойде при мен днес следобед заедно с възпитателката… Той е много влиятелна личност, има големи връзки… Преди да ме посети, обадиха ми се от американското посолство и ми дадоха за него най-добри препоръки… Разбирате, нали?… При такова положение не бива да се допускат неуместни неща… Господин Кларк беше придружен от своя солиситор и последният настоя да регистрирам неговата декларация… Ало!… На телефона ли сте още, господин комисар?
	— Да, да, господин съдия. Слушам ви…
	Като звуков фон на разговора — шум от вилици. Разговорите бяха секнали. Сигурно гостите на заместник-прокурора слушаха с интерес монолога на съдията.
	— Исках с две думи да ви поставя в течение… Утре сутринта съдебният секретар би могъл да ви съобщи текста на декларацията… Господин Кларк действително е възнамерявал да отиде в Рим, а след това и в други столици по своите търговски работи… От известно време бил сгоден за мис Елен Дероумен…
	— Извинете, господин съдия, сгоден ли казахте?… Аз пък мислех, че господин Кларк е женен…
	— Разбира се, разбира се. Разчитал е да се разведе в скоро време. Жена му не е знаела още нищо… Бихме могли да го наречем годеник… Възползувал се е от пътуването си до Рим…
	— За да прекара преди това една нощ в компанията на мис Дероумен…
	— Точно така! Само че, господин комисар, грешите, като казвате това с ироничен тон. Кларк ми направи най-добро впечатление. Нравите в неговата страна не са съвсем като нашите и разводът там… С една дума, разказа ми съвсем непринудено как е прекарал нощта… Понеже ви нямаше, възложих на инспектора Дюкюен за всеки случай да провери всичко, но съм сигурен, че Кларк не е лъгал… При това положение ще бъде неудобно да…
	Това всъщност означаваше:
	„Имаме работа с човек от висшето общество, покровителствуван от посолството на Съединените щати. При това положение не се намесвайте, защото има опасност да проявите нетактичност и да го засегнете. Вие си гледайте хората от подземието, слугите и прочие. А що се отнася до господин Кларк, с него ще се заема аз.“
	— Разбрано, господин съдия… Моите почитания, господин съдия.
	И като се обърна към жена си:
	— Можеш да сервираш, госпожо Мегре!


	Беше малко преди полунощ. Огромният коридор на Криминалната полиция беше празен, лошо осветен и като че изпълнен с прашна мъгла. Лачените обувки, които Мегре носеше рядко, поскърцваха като обувките на първолак.
	Щом влезе в своя кабинет, най-напред той разпали печката и сгря ръцете си, след това, с лула в уста, отвори вратата към стаята на инспекторите.
	Дюкюен беше там и разказваше на Торанс, изглежда, някаква забавна история, защото двамата бяха в много добро настроение.
	— Е, момчета?…
	Мегре седна на ъгъла на пропитата с мастило маса и изтърси пепелта от лулата си на пода. Тук човек можеше да се разкопчае и да килне шапката си на тила. Двамата инспектори бяха поръчали бира от бирария „Дофин“ и комисарят установи с удоволствие, че не бяха го забравили.
	— Знаете ли, шефе, тоя Кларк е особен тип!… Ходих да го огледам в бара на „Мажестик“, за да се ориентирам и да си запечатам физиономията му в главата си. Като го гледаш така, има вид на делови човек и на тежък господин. Добре, но сега, като знам какви работи прави онази вечер, мога да ви кажа, че е истински хлапак…
	Торанс не можеше да се въздържи да не хвърля крадешком поглед към ослепително белия и украсен с две перли нагръдник на комисаря, когото не виждаха често облечен така.
	— Слушайте само… Най-напред госпожицата и той вечеряха в един малък ресторант на улица Льопик, в който се плаща по дванадесет франка на човек… Сещате ли се? Направиха впечатление на собственика, защото при него не се поръчва често истинско шампанско. След това попитаха къде има люлки с кончета… Говореха френски много лошо. Най-после ги изпратиха на Тронния панаир… Там успях да ги намеря отново. Не знам дали са се качвали на дървените кончета, но предполагам… Стреляха и с пушка, знам това, защото Кларк остави там повече от сто франка, нещо, което не беше малка изненада за женицата…
	Схващате ли от какъв сорт е, а? Под ръка в тълпата, като двама влюбени… Но чакайте още малко, сега ще чуете най-интересното. Знаете ли бараката на Ежен Стоманената ръка… На края на представлението Ежен предизвика тълпата… При него сега има един гигант, който се бори кеч. Добре, но Кларк излезе срещу него… Отиде и се съблече зад едно опикано платнище и като започна да търкаля онзи ми ти гигант!… Представям си на първия ред госпожицата как е ръкопляскала… Май че хората викаха: „Карай, Инглиш!… Изяж му носа!“ След това нашите влюбени отидоха да танцуват в „Мулен дьо ла Галет“. Към три часа сутринта ги намерихме в „Купола“, където ядяха пържени наденици и предполагам, че след това са отишли мирно да нанкат…
	Хотел „Еглон“ няма портиер, само един нощен пазач, който спи в портиерната и току дърпа шнура на ключалката, без много да се интересува кой се връща… Той си спомня, че към четири часа сутринта е чул да се говори на английски… Твърди, че никой не е излизал.
	Това е… Но не намирате ли, че за хора, които отсядат в „Мажестик“, това е малко особено прекарване на вечерта, а?
	Мегре не каза нито „да“, нито „не“, погледна ръчния си часовник, който той носеше само при особени случаи (беше му подарък по случай двадесетгодишнината от сватбата му), и слезе от масата, където беше седнал.
	— Довиждане, деца…
	Беше вече почти до вратата, когато внезапно се върна и изпи останалата в чашата му бира. Измина двеста-триста метра, преди да намери такси.
	— Улица Фонтен…
	Един часът сутринта. Нощта на Монмартър беше в разгара си. На прага на „Пеликан“ го посрещна един негър и го накара да предаде на гардероба пардесюто и шапката си. Когато влезе в залата, където прехвръкваха пъстроцветни памучни топчета и серпентини, той се клатушкаше малко като човек, който не се чувствува много удобно.
	— Една маса до дансинга? Оттук… Сам ли сте?…
	Мегре едва не изръмжа по адрес на метр д’отела, който не беше го познал.
	— Глупак!…
	Но барманът го беше забелязал отдалеч и вече шепнеше нещо на две бар-дами, облакътени на бара от махагоново дърво.
	Мегре седна на маса като клиент и тъй като беше неудобно да се пие бира, поръча си ракия и вода. Не бяха изминали и десет минути, и разтревоженият собственик седна срещу него.
	— Дано няма нещо неприятно, господин комисар… Вие знаете, че винаги съм бил редовен и…
	Той търсеше в залата онзи, който би могъл да предизвика тази неочаквана визита на полицията.
	— Няма нищо… — отговори Мегре. — Дощя ми се да се разсея малко…
	Той извади от джоба си лулата, но по погледа на собственика разбра, че тук е неподходяща и с въздишка я сложи обратно.
	— Може би имате нужда от някакви сведения? — прошепна съдържателят на ресторанта, като намигна. — Познавам обаче целия си персонал. Не вярвам понастоящем тук да има някой, който би могъл да ви интересува… Колкото за клиентите… Вие виждате… Обикновената публика: чужденци, провинциалисти… Гледайте, оня там например, дето е с Лея, е депутат…
	Мегре стана и бавно се отправи към стълбата, която водеше към тоалетните. Те се намираха в подземието, в голямо и светло помещение, със стени, покрити със синкави фаянсови плочки. Телефонни кабини от полирано махагоново дърво. Огледала. А върху една дълга маса — множество прибори, гребени, четки, комплект за маникюр, пудри от всички възможни цветове, червила…
	— Все така става, когато танцувам с него! Дай ми един чифт чорапи, Шарлот…
	Дребна, закръглена женичка във вечерна рокля беше седнала на един стол и беше вече събула единия си чорап. С високо вдигната пола, тя оглеждаше разголения си крак, докато Шарлот се ровеше в някакъв шкаф.
	— Пак 44-ти, тънки, нали?…
	— Същите… Давай… Когато някой дървеняк не знае да танцува, би трябвало все пак…
	Тя видя Мегре в огледалото, но продължи да си обува новите чорапи, като от време на време го поглеждаше. Като се обърна, Шарлот също видя комисаря и Мегре забеляза, че тя пребледня.
	— Ах… Вие ли сте…
	И се опита да се засмее. Сега тя не беше онази жена, която там, в Сен-Клу, беше пъхнала краката си във фурната на печката и се тъпчеше със сладкиши.
	Русите й коси бяха сресани толкова грижливо, че къдриците им изглеждаха фиксирани. Кожата й имаше приятно розов тен. Черната копринена рокля, много семпла, подчертаваше меките форми на тялото, а върху нея Шарлот беше сложила мъничка дантелена престилка, каквито могат да се видят като че само у субретките в театъра.
	— Ще ти ги платя заедно, с останалото, Шарлот…
	— Да, да, разбира се…
	Малката разбра, че посетителят чака само тя да си отиде и като си обу обувките, се затича нагоре към залата.
	Шарлот, която се преструваше, че подрежда тоалетните прибори, едва сега се реши да попита:
	— Какво искате от мен?…
	Мегре не отговори. Той беше седнал на стола, зает до преди малко от младата особа с новите чорапи. Възползува се от това, че беше в подземието и започна бавно, много внимателно, да тъпче лулата си.
	— Ако мислите, че знам нещо, лъжете се…
	Интересно, жените със спокоен темперамент всъщност най-много проявяват чувствата си. Шарлот би искала да остане спокойна, но не можа да направи тъй, че лицето й да не се изпъстри с червени петна, а ръцете й така несръчно улавяха предметите, че изтърва един прибор за полиране.
	— Аз веднага разбрах, у нас, по начина, по който ме гледахте, че си въобразявате…
	— Разбира се, вие никога не сте познавали една танцьорка или бар-дама, наречена Мими, нали?
	— Никога!
	— А при това дълго време сте била бар-дама в Кан… Била сте там и по времето на тази Мими…
	— В Кан няма само едно кабаре и човек не може да познава всички…
	— Вие наистина ли бяхте в „Хубавата звезда“?
	— Е, та?…
	— Нищо… Дошъл съм просто да си поприказваме…
	Те мълчаха в продължение на цели пет минути, защото някакъв клиент слезе, изми си ръцете, среса се, след това поиска парцал, за да избърше лачените си обувки. Когато най-после остави петфранкова монета в чинийката, комисарят продължи:
	— Аз изпитвам голяма симпатия към Проспер Донж… Мога да се обзаложа, че е най-добрият човек на земята…
	— И при това вие не го познавате!… — извика тя горещо.
	— Прекарал е мъчително детство и, изглежда, винаги се е борил…
	— Ами ако ви кажа, че не е завършил училище и всичко, което знае, го е научил съвсем сам!… Ако потърсите в неговата кафетерия, ще намерите книги, които хората като нас не са свикнали да четат… Винаги е горял от желание да се образова… Мечтата му би била…
	Тя се спря рязко и се помъчи да се овладее.
	— Телефонът ли иззвъня?
	— Не, разбира се…
	— За какво говорех?
	— Че мечтата му би била…
	— Е… В това няма никаква тайна… Би искал да има син… Или да си осинови… Не случи с мен, бедният, защото, след като ме оперираха, не мога вече да имам деца…
	— Познавате ли Жан Рамюел?…
	— Не! Знам, че е маркировач и че е болен, това е всичко. Проспер не ми разказва много за работите в „Мажестик“… Не е като мен: аз му разказвам всичко, което става тук…
	Беше се вече успокоила и Мегре се опита да направи мъничка крачка напред.
	— Вижте, на мен ми направи силно впечатление това, че… Не би трябвало да ви разказвам това… То е секретно в следствието… Но знам, че ще остане само между нас… Разбирате ли, револверът, който беше намерен в чантата на тази мисис Кларк, е бил купен предната вечер от един оръжеен магазин в предградието Сент-Оноре… Не намирате ли това необичайно, а?… Една богата жена, омъжена, майка, пристига от Ню-Йорк, отсяда в един луксозен хотел на Шан-з-Елизе и изведнъж има нужда да си купи револвер… Забележете, не се касае за някакво красиво малко дамско револверче, а за сериозно оръжие.
	Той избягваше да я гледа, беше съсредоточил поглед върху блестящите върхове на обувките си, сякаш учуден, че се вижда толкова елегантен.
	— И когато се установява, че същата тази жена няколко часа по-късно се промъква по стълбището за прислугата, за да достигне до подземието на хотела… Как да не се помисли, че е имала определена среща? И как да не се заключи, че като е имала пред вид именно тази среща, е купила револвера? Представете си сега, че тази жена, станала толкова знатна, е имала някога бурно минало и че някой свидетел на това минало е направил опит да я изнуди. Не знаете ли дали Рамюел е живял на Лазурния бряг? И някакъв си професионален танцьор, наречен Зебио?…
	— Не го познавам.
	Без да я гледа, Мегре знаеше, че всеки момент тя може да се разплаче.
	— Има още един, който би могъл да я убие — нощният портиер, защото и той е слизал в подземието към шест часа сутринта… Проспер Донж е чул стъпките му по стълбището за прислугата. Като, разбира се, не се смята, че всеки от келнерите по етажите… Наистина е жалко, че не сте познавали Мими в Кан. Бихте могли да ме осведомите за хората, с които тогава е била близка. Толкова по-зле! Щеше ми се да избягна пътуването до Кан. Ще бъде много лошо, ако там не намеря хора, които да са я познавали…
	Той стана, изпразни лулата си, порови в джоба си, сякаш се канеше да остави пари в чинийката.
	— Не правете това!… — възпротиви се Шарлот.
	— Лека нощ… В колко ли часа има влак…
	Щом влезе в залата, Мегре веднага плати сметката си и бързо изтича в отсрещния бар — малко кафене, посещавано от персонала на околните заведения.
	— Моля ви, къде е телефонът?…
	Набра централата.
	— Тук е Криминалната полиция. От „Пеликан“ сигурно ще ви поискат връзка с Кан. Не давайте разговора много бързо. Почакайте моето пристигане.
	Комисарят скочи бързо в едно такси. Втурна се в телефонната централа и се легитимира на началника на нощната смяна.
	— Дайте ми втора слушалка… Поискаха ли Кан?…
	— Току-що… Тъкмо търсех на кого принадлежи исканият номер. Това е „Бирария на Артистите“, която е отворена през цялата нощ… Да дам ли връзката?
	Мегре сложи слушалките и почака. Служителките, също със слушалки, го гледаха с любопитство.
	— Давам ви Кан, 18–43, госпожице…
	— Благодаря… Ало! „Бирария на Артистите“ ли е? Кой е на телефона?… Ти ли си, Жан? Тук е Шарлот… Да, да… Шарлот от „Хубавата звезда“… Чакай да затворя вратата. Стори ми се, че има някой…
	Чуваше се как говори, вероятно на някой клиент. След това шум от затваряне на врата.
	— Слушай, мили Жан… Много е важно. Ще ти пиша, за да ти обясня… Или не! Опасно е… Ще дойда да те видя, по-късно, когато всичко свърши… Там ли е още Жижи?… А?… Не се е променила… Трябва непременно да й кажеш, че ако я разпитват за Мими… Спомняш ли си я?… Не, ти още не беше там… Накъсо, ако някой я пита каквото и да е за нея… Да… Тя не знае нищо… Особено да не казва нищо за Проспер…
	— Кой Проспер?… — попита гласът на Жан от другия край.
	— Не разпитвай… Не познава никакъв Проспер, разбра ли?… Нито някаква Мими! Ало!… Не прекъсвайте… Кой е на телефона?…
	Мегре разбра, че се е уплашила и почва да подозира, че някой може да подслушва разговора.
	— Разбра ли, Жан?… Миличък… Разчитам на тебе!… Прекъсвам, защото има някой…
	Мегре също свали слушалката, запали изгасналата си лула.
	— Научихте ли каквото искахте? — попита началникът на смяната.
	— Да, да… Дайте ми Лионската гара… Трябва да разбера в колко часа има влак за Кан… Само че…
	Той погледна с усмивка смокинга си. Само че дали ще има време да…
	— Ало!… В колко?… Четири и седемнайсет?… И пристигам в два часа следобед ли?… Благодаря…
	Едва имаше време да стигне до булевард Ришар-Льоноар и да се пошегува с лошото настроение на госпожа Мегре.
	— Костюма ми… Бързо!… Риза… Чорапи…
	В четири и седемнайсет Мегре беше във влака за Лазурния бряг, седнал срещу някаква дама, която държеше на коленете си отвратително кученце пекинска порода и гледаше навъсено комисаря, очевидно подозирайки го, че не обича кучетата.
	По същия час Шарлот както обикновено се качваше в таксито — едно такси, което работеше предимно с клиентелата на „Пеликан“, и шофьорът безплатно я откарваше в къщи.
	В пет часа Проспер Донж чу хлопването на вратата на таксито, шум от мотор, стъпки, завъртането на ключа в бравата.
	Но не чу обичайното свистене на газа в печката. Без да се спира, Шарлот се втурна по стълбата, отвори вратата и извика:
	— Проспер!… Слушай!… Не се прави, че спиш. Комисарят…
	Преди да започне да обяснява, тя успя да скъса копчето на сутиена си и да смъкне колана си, при което чорапите й се усукаха като тирбушон.
	— Трябва да поприказваме сериозно… Но стани де! Да не мислиш, че е лесно да се разговаря с легнал човек!…


>	IV
>	Жижи и карнавалът

	Три дълги часа Мегре прекара унесен между действителността и съня, с неприятното чувство, че броди из някаква ничия земя. Може би сам си беше виновен? До Лион и по-нататък, може би чак до Монтелимар, влакът пътуваше като в тунел от мъгла. Седналата срещу комисаря жена с малкото кученце не беше напуснала мястото си, а друго свободно купе нямаше.
	Мегре не можа да се настани удобно. Беше много горещо. А когато сваляха стъклото на прозореца, ставаше много студено. Накрая той отиде във вагон-ресторанта и за да се оправи, пи от всичко — най-напред кафе, след това ракия, а после бира.
	Към единадесет часа главата му беше малко замаяна и той реши, че ще му стане по-добре, ако хапне. Поръча си яйца с бекон, но и те не му се харесаха, както и останалото.
	С една дума, чувствуваше последиците от безсънната нощ, от часовете, прекарани във влака; беше напрегнат. След Марсилия той заспа в ъгъла с отворена уста и когато чу да се вика Кан, подскочи и остана тъй, вцепенен от някакво тъпо учудване.
	Навсякъде мимози и ослепително слънце като на Четиринадесети юли. Мимози по локомотивите, по вагоните, по железните стълбове на гарата! И гъмжило от пътници, облечени в светло, от мъже в бели панталони.
	От една мотриса слизаха десетки такива мъже, с униформени фуражки и с медни инструменти в ръце. Едва излязъл от гарата, той се натъкна на цял оркестър, който огласяше въздуха със звънки звуци.
	Оргия от светлина, звуци, цветове. Навсякъде знамена, флагчета, вимпели и най-вече — навсякъде златисти мимози, разнасящи сладък мирис, с който беше пропит целият град.
	— Извинете, сержант — обърна се Мегре към полицая, който също имаше празничен вид, — можете ли да ми кажете какво става тук?
	Полицаят го погледна като паднал от луната.
	— Как какво — ами големият празник на цветята?
	И други духови оркестри кръстосваха улиците и се насочваха към морето, което понякога блясваше пастелносиньо в края на някоя улица.
	Той си спомняше след това за едно малко момиченце, облечено в бяло, което майка му теглеше за ръка, явно забързана да заеме по-хубаво място на празника. В това не би имало нищо необичайно, ако малкото момиченце не носеше на лицето си една ужасяваща маска с дълъг нос, червени бузи и увиснали мустаци като на китайците. Малките му пълнички краченца ситняха бързо-бързо…
	Не стана нужда да пита за пътя. Когато стигна до Кроазет по една спокойна улица, Мегре забеляза табелата: „Бирария на Артистите“. А една врата по-нататък: „Хотел“. И веднага разбра за какъв род хотел се касае.
	Влезе. Четирима клиенти, облечени в черни костюми, с бели нагръдници и корави яки, играеха на белот в очакване на часа, в който трябваше да заемат местата си като крупиета в казиното. До прозореца някакво младо момиче ядеше порция зеле. Келнерът бършеше масите. Зад тезгяха млад човек, вероятно съдържателят, четеше вестник. А отвън, отдалече и отблизо, отвсякъде, се носеха звуците на духовите оркестри и заедно с аромата на мимози — и прах, повдигнат от краката на тълпата, викове, клаксони…
	— Една бира — измърмори Мегре, като сваляше най-после тежкото си пардесю.
	Почти се стесняваше, че е облечен в толкова тъмно, колкото крупиетата. Още с влизането погледът му срещна погледа на собственика.
	— Кажете ми, господин Жан…
	А Жан очевидно мислеше:
	„Тоя, изглежда, е ченге…“
	— Отдавна ли държите тази бирария?
	— Скоро ще станат три години, откакто съм започнал… Защо?
	— А преди това?
	— Ако ви интересува, преди това бях барман в „Кафето на мира“ в Монте Карло…
	На по-малко от сто метра оттук, по цялото протежение на Кроазет, се редяха големите хотели: „Карлтон“, „Мирамар“, „Мартинец“ и други…
	Ясно беше, че „Бирария на Артистите“ представляваше нещо като кулиси на този елегантен свят. Такава беше впрочем и цялата улица — магазинчета за химическо чистене, коафьори, кафенета за шофьорите, дребни занаятчии в сянката на огромните сгради.
	— Бирарията е отворена през цялата нощ, нали?…
	— Да, през цялата нощ…
	И то не за курортистите, а за персонала на казиното, на хотелите, за танцьорките, бар-дамите, хоповете, слугите, посредниците от всякакъв род, сутеньорите, хората, търгуващи със секрети от конните надбягвания, агентите на публичните домове.
	— Имате ли още нужда от мен? — подчертано сухо попита съдържателят.
	— Бих искал да ми кажете къде мога да намеря някоя си Жижи…
	— Жижи?… Не познавам такава…
	Жената със зелето ги наблюдаваше с уморени очи. Крупиетата ставаха, защото наближаваше три часът.
	— Кажете, господин Жан… Не сте ли имали някога неприятности с ротативките или с неща от този род?…
	— Какво ви интересува това?
	— Поставям такъв въпрос, защото, ако вече имате някаква присъда, случаят ще стане много по-тежък… Шарлот е мила… Тя телефонира на приятелите си и моли за услуга, но забравя да изясни за какво се касае… А пък когато човек води търговия като вашата и вече е имал някои малки неприятности, обикновено той държи да не се „накисва“… Както и да е… Ще позвъня в Нравствения отдел и вярвам, че няма да им е трудно да ми кажат къде да намеря Жижи… Имате ли един жетон за телефона?
	Мегре стана и се отправи към телефона.
	— Извинете… Споменахте за „накисване“… Сериозна работа ли е?
	— Разбира се, касае се за убийство… Щом от Париж за случая пристига комисар от Специалната бригада, ясно е, че…
	— Един момент, господин комисар… Непременно ли държите да видите Жижи?…
	— Нали за това съм изминал повече от хиляда километра…
	— Елате!… Искам само да ви предупредя, че не може да ви каже кой знае какво… Познавате ли я? Два от всеки три дни не е годна за нищо. Искам да кажа, когато е намерила кокаин, нали разбирате?… А пък точно вчера…
	— Вчера, точно след като Шарлот телефонира, тя съвсем случайно намери кокаин, нали?… Къде е?
	— Оттук… Тя има стая някъде в града, но снощи не беше в състояние да ходи…
	Минаха през някаква врата и излязоха на стълбището на хотела. Съдържателят посочи една стая на мецанина.
	— Жижи, идват при теб… — извика съдържателят.
	Той почака на площадката, докато Мегре затвори вратата. След това вдигна рамене, върна се зад тезгяха и все още малко разтревожен, взе отново вестника.


	През спуснатите завеси проникваше дрезгава светлина. Стаята беше в безпорядък. Жената се беше проснала върху желязното легло, облечена, с разрошени коси, заровила лице във възглавницата. Един хриплив глас запита:
	— Кой е?
	След това се показа едно око — едно мрачно око.
	— Дойде ли вече?
	Стиснати ноздри. Восъчен тен. Жижи беше слаба, кокалеста, тъмна като изсушена синя слива.
	— … е часът?… Няма ли да се съблечеш?…
	Тя се повдигна на лакът, за да пийне глътка вода, погледна Мегре, направи усилие да се съвземе и като видя, че е седнал тежко на стола до главата й, попита:
	— Ти докторът ли си?…
	— Какво ви каза снощи господин Жан?
	— Жан?… Жан е шик момче… Даде ми… Ама какво те интересува теб това?
	— Даде ти коко, знам… Лежи си… И ти говори за Мими и за Проспер.
	Навън духовите оркестри продължаваха да се приближават и да се отдалечават и навред все същата сладникава миризма на мимози, сякаш това беше миризмата на самия град.
	— Този добър Проспер!…
	Тя говореше като насън. На моменти гласът й имаше детски интонации. След това изведнъж веждите й се смръщваха, челото й се набръчкваше, като при пристъпи на остра болка. Устата й лепнеше.
	— Нямаш ли мъничко, а?
	Тя искаше отново наркотик. И Мегре имаше неприятното чувство, че измъква тайните на бълнуващ болен човек.
	— Ти обичаш много Проспер, нали?
	— Той не е като другите… Много е добър… Мими не беше жената, на която трябваше да попадне, но винаги става така. Ти познаваш ли го?
	Хайде още едно усилие! Нали най-после това беше задължение на Мегре!
	— Когато бяхте в „Мирамар“, нали?… Танцувахте и трите в „Хубавата звезда“ — Мими, Шарлот и ти…
	Тя изломоти бавно:
	— Не бива да се говори лошо за Шарлот… Тя е добро момиче… И беше влюбена в Проспер… Ако ме беше послушал…
	— Сигурно сте се събирали в бирарията в часовете между работата… Проспер беше влюбен в Мими…
	— Беше влюбен до оглупяване… Бедният Проспер!… А после, когато тя…
	Жижи се изправи изведнъж и попита с подозрение:
	— Наистина ли сте приятел на Проспер?
	— Когато тя роди дете, а?…
	— Кой ви каза това? Тя писа само на мен… Но работата започна иначе…
	Тя се вслуша в музиката, която пак се приближаваше.
	— Какво е това?
	— Нищо…
	На Кроазет се появиха колесници с цветя и оръдейни изстрели оповестиха началото на празника. Ослепително слънце, гладко море, моторни лодки чертаеха кръгове във водата, малки платноходки грациозно се навеждаха…
	— Сигурен ли си, че нямаш мъничко, а?… Не искаш ли да отидеш да поискаш от Жан?…
	— Преди това тя замина с американеца, нали?
	— Проспер ли ти каза?… Дай ми още малко вода, ако си шик момче… Един янки, който я видя в „Хубавата звезда“ и се влюби в нея… Отведе я в Довил, след това в Биариц… Но и Мими знаеше да се оправи… Не като нас… Шарлот още ли работи в „Пеликан“?… А пък аз…
	Тя се засмя с неприятен смях и разкри грозни зъби.
	— Един ден Мими ми писа, че ще има дете и че ще накара онзи американец да повярва, че е от него… Но как се казваше той? Да, Осуалд… След това втори път ми писа, че работата едва не направила засечка, защото бебето било червено като морков… Представяш ли си?… Не ми се ще да му кажат това на Проспер…
	Дали подействуваха двете чаши вода, които беше изпила? Тя измъкна един след друг краката си от леглото, дълги, слаби крака, които никак не биха могли да привлекат вниманието на мъжете. Когато се изправи, можеше да се види, че е много висока, прилична на скелет. Колко ли време кръстосваше тротоарите в мрака или висеше на някоя маса в бистрото, за да хване клиент?
	Погледът й стана по-съсредоточен. Тя разглеждаше Мегре от главата до краката.
	— Ти си от полицията, нали?
	Ярост почваше да кипи в нея. В съзнанието й имаше още мъгла и тя правеше усилия да я разсее.
	— Какво ми каза Жан?… Чакай!… И първо на първо, кой те доведе тук? Накара ме да обещая да не кажа на никого… Признай!… Признай, че си от полицията… А пък аз… Какво пък я интересува полицията, че Проспер и Мими…
	Изведнъж кризата избухна, остра, отвратителна.
	— Мръсник!… Долен тип!… Ти се възползува от състоянието ми…
	Беше отворила вратата и шумовете отвън станаха по-ясни.
	— Ако не се махнеш веднага, аз… аз…
	Беше смешно и жалко. Тя хвърли каната с вода по него и продължаваше да го ругае, докато комисарят слизаше по стълбите.
	Бирарията беше празна. Още не беше време.
	— Какво стана? — попита господин Жан от тезгяха.
	Мегре облече пардесюто, сложи шапката, остави бакшиш на келнера.
	— Каза ли ви каквото искахте?
	Откъм стълбата на хотела се чу глас:
	— Жан!… Жан!… Ела да ти кажа нещо…
	Жижи, жалка и разчорлена, беше слязла по чорапи и открехнала вратата на бирарията.
	Мегре предпочете да излезе.
	На Кроазет, с черното си пардесю и с бомбето си, Мегре изглеждаше като провинциалист, дошъл за първи път да види карнавала на Лазурния бряг. Маските се блъскаха в него. С мъка се отърваваше от хората, които го въвличаха в хоро. На пясъка няколко безразлични към празника курортисти правеха слънчеви бани — почти голи тела, вече леко потъмнели, намазани с крем…
	„Мирамар“. Огромно жълто здание с двеста-триста прозореца, с портиера си, с колите, хоповете… Да влезе ли?… А за какво?… Нали знаеше всичко, което му беше нужно? Не разбираше вече жаден ли беше, или беше много пил. Влезе в един бар.
	— Имате ли разписание на влаковете?
	— За Париж ли? В двадесет и четиридесет има бърз влак, всички класи…
	Изпи още една бира. Трябваше да чака дълги часове. Не знаеше какво да прави. И сигурно дълго след това щеше да му остане кошмарният спомен за часовете, прекарани в Кан, в тази празнична атмосфера.
	На моменти миналото заставаше пред него толкова реално, че той буквално виждаше Проспер, с червените си коси, с големите си добри очи и сипаничавото си лице да излиза от „Мирамар“ през малката задна вратичка и да отскача до „Бирария на Артистите“.
	Там са обядвали или вечеряли тези три жени, които по онова време са били с шест години по-млади. Проспер е бил грозен. И го е знаел. А е обичал страстно Мими — най-младата и най-хубавата от трите. Дали в началото не е прихвала да се смее на пламенните му погледи?
	— Грешиш, Мими — сигурно се е намесвала Шарлот. — Тоя тип е добър. Никой не знае какво може да се случи…
	След това вечер в „Хубавата звезда“. Проспер не е стъпвал там — не е било място за него. Но в ранните часове на утрото отново ги е заварвал да ядат супа от лук в бирарията…
	— Аз, ако такъв човек ме обичаше мен…
	Защото Шарлот сигурно е била трогната от тази толкова смирена страст. Жижи още не е гълтала кокаин.
	— Не се тревожете, господин Проспер!… Тя си дава вид, че се подиграва с вас, но всъщност…
	И накрая те са станали любовници! Може би даже са живели заедно! Проспер е харчел за подаръци по-голямата част от спестяванията си. До деня, в който един случаен американец…
	Дали Шарлот по-късно му е казала, че детето е сигурно от него?
	Добрата Шарлот! Знае, че той не я обича, че продължава да обича Мими и въпреки това сърдечно живее с него в малката къщичка в Сен-Клу.
	Докато пък Жижи пропадаше все повече и повече.
	— Цветя, господине… Изпратете на вашата приятелка…
	Продавачката на цветя говореше иронично, защото Мегре сигурно никак не приличаше на човек, който има приятелка. И все пак той изпрати кошничка мимози на госпожа Мегре.
	След това, когато оставаше само половин час до тръгването на влака, някакво интуитивно чувство го накара да поиска по телефона Париж. Беше влязъл в някакъв малък бар близо до гарата. Панталоните на музикантите от духовите оркестри бяха вече прашни. Изпълнили цели вагони, те си заминаваха за близките градчета, а във въздуха тегнеше умората на една хубаво преминала неделя.
	— Ало!… Вие ли сте, шефе? Още ли сте в Кан?
	Люка беше развълнуван, личеше по гласа му.
	— Има новини тук… Съдия-следователят е страшно ядосан… Току-що телефонира, за да разбере къде сте… Ало!… Работата стана ясна преди по-малко от час. Торанс се обади по телефона, онзи дето беше останал да наблюдава в „Мажестик“…
	В тясната кабина Мегре слушаше неподвижно и от време на време промърморваше нещо. През стъклото, под проникващите в бара лъчи на залязващото слънце, той виждаше музикантите в бели панталони и с фуражки със сребърни галони. От време на време някой от тях на шега изтръгваше протяжен звук от своя цугтромбон или тромбон, а напитките в чашите проблясваха опалово.
	— Добре!… Утре сутринта ще бъда там… Не!… Разбира се… Добре, щом съдията настоява, да го арестуват…
	Така да се каже, това нещо беше току-що станало. Подземието на „Мажестик“… Часът на чая с танци, музика, която прониква през стъклените преградки. Проспер Донж като огромна червена риба в стъклената си клетка… Жан Рамюел, жълт като дюля, в своята…
	Както разправяше Люка — следствието още не беше започнало, — бяха видели нощния портиер да минава по коридорите в обикновен костюм. Никой не знаеше за какво беше дошъл. Всеки си имаше достатъчно работа и не се интересуваше какво става около него.
	Нощният портиер се наричаше Жюстен Колбьоф. Беше дребен човек, спокоен и невзрачен; и прекарваше нощите си в хола съвсем сам. Нямаше с кого да разговаря. Но и не спеше. В продължение на часове чакаше, седнал на един стол и загледан пред себе си.
	Жена му също беше портиерка на една нова сграда в Ньойи.
	Защо Колбьоф беше дошъл в четири и половина следобед?
	Танцьорът Зебио ходил в съблекалнята, за да смени смокинга си. Всички сновели насам-натам. Няколко пъти и Жан Рамюел излизал от клетката си.
	В пет часа Проспер Донж също отишъл в съблекалнята. Свалил бялата куртка и сложил сакото, навлякъл пардесюто и взел велосипеда.
	След няколко минути един хоп влязъл в съблекалнята. Забелязал, че вратата на шкаф 89 била леко открехната. Миг след това той събрал цялото подземие с писъците си.
	В шкафа, свлечено долу, се намирало тялото на нощния портиер, облечен в сиво пардесю. Меката му шапка била в дъното на шкафа.
	Жюстен Колбьоф като мисис Кларк бил удушен. Тялото още не било изстинало.
	В това време Проспер Донж кротко въртял педалите на своя велосипед в Булонската гора, преминал моста Сен-Клу, слязъл от велосипеда, за да изкачи стръмната улица, която води към неговата къщичка.
	— Една анасонлийка! — поръча Мегре, тъй като само това видя на тезгяха.
	След това взе влака, а главата му тежеше както някога, когато като дете беше ходил дълго из полето под палещото слънце.


>	V
>	Храчка на стъклото

	Влакът пътуваше вече от доста време. Мегре беше свалил сакото, връзката и подвижната си колосана яка, защото в купето пак беше горещо или по-скоро една особена топлина, просмукана с миризма на влак, струеше отвсякъде — от преградите, от тавана, от седалките.
	Наведе се да свали обувките си. Началството можеше и да се сърди, че не бе се задоволил с билет от първа класа, а беше взел спален вагон. Освен това кондукторът му беше обещал, че ще го остави сам в купето.
	Изведнъж, както се беше навел над обувките, обхвана го неприятното чувство, че някой го гледа много отблизо. Вдигна глава. От коридора, зад стъклото, го наблюдаваше едно бледо лице. Две мрачни очи, голяма, лошо гримирана уста, увеличена още повече от две прекарани наслуки линии червило, почнало да се размазва.
	Но най-силно впечатление правеше изразът на презрение и омраза, изписан върху това лице. Как се беше озовала тук Жижи? Мегре не успя да обуе обувката си, когато момичето с гримаса на отвращение се изплю към него върху стъклото и се отдалечи по дългия коридор.
	Комисарят невъзмутимо се облече. Преди да излезе от купето, запали лулата, сякаш за да възстанови самочувствието си. След това тръгна по коридора, от вагон във вагон, и започна щателно да оглежда всички купета. Влакът беше дълъг. Мегре премина най-малко през десетина платформи, блъска врати, разбута петдесетина души.
	— Извинете… Извинете…
	Пътеките по коридорите се свършиха. Озова се в трета класа. Хората дремеха по шестима на една пейка. Други ядяха. Деца гледаха втренчено пред себе си. Откри Жижи в едно купе, в което имаше двама моряци от Тулон, решили да „отскочат“ до Париж, и двойка стари съпрузи, които поклащаха глави с отворена уста. Но при все това жената не изпускаше поставената на коленете й кошница.
	Преди малко, когато Жижи го гледаше от коридора, не беше забелязал как е облечена. Толкова много се беше изненадал, че тогава не беше успял да осъзнае, че това вече не е същата Жижи от „Бирария на Артистите“, с мътен поглед и натежал език.
	Загърната в евтино кожено палто, с кръстосани крака, на които се виждаха обувки с износени токове, и голяма бримка на чорапа, тя гледаше право пред себе си. Сама ли беше успяла да се изтръгне от коматозното състояние, в което се намираше следобеда? Или й бяха дали някакво лекарство? Може би нова доза кокаин я беше ободрила.
	Тя усети присъствието на Мегре в коридора, но не се помръдна. Комисарят я гледа известно време, опита се да й даде знак. Но Жижи не му обръщаше никакво внимание. Тогава Мегре отвори вратата.
	— Бихте ли дошли за момент?
	Тя се поколеба. Двамата моряци я наблюдаваха. Да направи скандал? Вдигна рамене, стана и излезе при него. Мегре затвори вратата.
	— Не ви ли стига?… — процеди тя през стиснатите си устни. — Сигурно сте доволен, а? Гордеете се! Възползувахте се от състоянието, в което едно бедно момиче като мен…
	Мегре разбра, че тя ей сега ще заплаче, видя как лошо гримираната й уста почва да се изкривява и извърна глава.
	— И без да губите време, го арестувахте, а?
	— Чакайте, Жижи!… Откъде знаете, че Проспер е арестуван?
	Тя уморено махна с ръка.
	— Вие не знаете ли още?… Мислех, че апаратът за подслушване работи по-добре. Няма значение, че ви го казвам, защото и без това скоро ще го научите… Шарлот телефонира на Жан… Проспер едва се върнал от работа, и едно натъпкано с ченгета такси дошло и го отвели…
	Шарлот е побесняла… Искаше да знае дали аз съм казала нещо… А пък аз казах, нали?… Казах достатъчно, за да имате право…
	Един по-силен тласък на вагона я бутна към Мегре и тя с ужас се отдръпна.
	— Но няма да можете да го вкарате в затвора, кълна ви се… Дори ако Проспер наистина е убил тази мръсница Мими… Ще ви кажа едно нещо, комисарю… Давам ви дума, думата на Жижи, на една никаквица, на една отрепка, която няма вече какво да губи — заклевам се, че ако го осъдят, ще ви намеря и ще ви тегля куршума…
	Тя постоя за миг така, изпълнена с презрение. Мегре не каза нищо. Чувствуваше, че това не беше празна заплаха, че тази жена можеше наистина да го причака зад някой ъгъл и да изпразни в него цял пълнител.
	Двамата моряци продължаваха да ги наблюдават от купето.
	— Лека нощ… — въздъхна Мегре.
	Върна се в своето купе, най-после се съблече и си легна.
	Нощната ламбичка на тавана хвърляше мътна, синя светлина. Мегре мръщеше вежди със затворени очи.
	Измъчваше го един въпрос. Защо съдия-следователят беше заповядал да арестуват Проспер Донж? Какво беше узнал той, чиновникът, който не беше напущал Париж, който не познаваше нито Жижи, нито „Бирария на Артистите“? Защо е решил да арестува Донж, вместо, да речем, Жан Рамюел или Зебио?
	Това пораждаше смътна тревога у Мегре. Познаваше съдията.
	Тогава, когато го видя да идва в „Мажестик“ заедно с прокурора, не каза нищо, но се намръщи, защото беше имал случай да работи с него.
	Честен човек безспорно, даже добър човек, баща на семейство, колекционер на редки подвързии. Имаше четвъртито подстригана брада с хубав сив цвят. Веднъж Мегре беше повикан да направи заедно с него обиск в един таен игрален дом. Това стана през деня и в залите нямаше никой. Съдията показа големите маси за бакара, покрити с калъфи, и попита наивно:
	— Това билярди ли са?
	След това, със същата наивност на човек, не стъпвал никога в лоши места, се изненада, като откри три изхода към три различни улици, единият от които минаваше през избата се свързваше с друго здание. Още повече се учуди, когато разбра от касовата книга, че някои от играчите получаваха големи суми аванс, защото не знаеше, че за да накараш хората да играят, трябва първо да ги увлечеш.
	Защо този съдия на име Боно беше наредил внезапно арестуването на Донж?
	Мегре спа лошо, събуждаше се на всяка спирка, объркваше шумовете на влака и тласъците със своите кошмари.
	Когато слезе от влака на Лионската гара, навън беше още тъмно и валеше ситен, леден дъжд. С вдигната яка на пардесюто, Люка го чакаше и потропваше с крака, за да се стопли.
	— Не сте ли много уморен, шефе?
	— Има ли някой с теб?
	— Не… Ако имате нужда от някого от инспекторите, видях един от нашите в Специалния отдел…
	— Иди го потърси!…
	Жижи слезе, ръкува се любезно с двамата моряци и мина покрай комисаря, като вдигна рамене. Но след няколко крачки внезапно се върна.
	— Можете да пратите някой да ме следи… Казвам ви предварително, че отивам при Шарлот…
	Люка се върна:
	— Не можах да намеря инспектора…
	— Няма значение… Ела…
	Взеха такси.
	— Разказвай сега… Как стана така, че съдията…
	— Тъкмо щях да ви кажа… Повика ме едва когато второто убийство беше вече станало и беше изпратил хора да арестуват Донж… Попита ме дали имаме някакви новини, дали сте телефонирали и прочие. След това с ехидна усмивка ми подаде едно писмо. Едно анонимно писмо… Не си го спомням дословно, но в него се казваше, че мисис Кларк някога е била танцьорка под името Мими, че е била любовница на Донж, че имала от него дете и че той много пъти я е заплашвал… Струва ми се, че това ви е неприятно, шефе?…
	— Продължавай!
	— Това е всичко. Следователят беше във възторг… „Виждате, че това е една съвсем обикновена история! — заключи той. — Вулгарен шантаж!… И навярно, тъй като госпожа Кларк не се съгласила да бъде изнудвана… Ще отида след малко да разпитам Донж в килията му…“
	— И отиде ли?…
	Но таксито спря пред Ке де-з-Орфевр. Беше пет и половина сутринта. От Сена се издигаше жълтеникава мъгла. Вратата на колата хлопна.
	— Донж в предварителния арест ли е?… Ела с мен…
	Трябваше да заобиколят Съдебната палата, за да достигнат до Ке дьо л’Орлож, и те тръгнаха бавно пеша.
	— Да… Към девет часа вечерта съдията ми телефонира отново, за да ми каже, че Донж е отказал да говори… Изглежда, му е казал, че ще отговаря само на вас…
	— Спал ли си тази нощ?
	— Да, два часа… върху един диван.
	— Върви да спиш… Бъди в службата към обяд.
	И Мегре влезе в предварителния арест. Един полицейски фургон тъкмо излизаше оттам. През нощта бе имало хайка около Бастилията и току-що бяха докарали тридесетина жени и някакви чужденци без паспорти. В огромната лошо осветена зала те бяха насядали по дървените пейки. Носеше се миризма на казарма, чуваха се дрезгави гласове, цинични шеги.
	— Заведете ме при Донж… Спи ли?
	— Не е спал нито минута… Ще видите сам…
	Единичните килии имаха решетъчни врати и напомняха отделения в конюшня. В една от тях седеше човек, хванал главата си с ръце. В полумрака можеше да се различи само силуетът му.
	Ключът се превъртя в ключалката. Вратата изскърца. Човекът се изправи, висок, широкоплещест, но отпуснат, сякаш се събуждаше от сън. Бяха му взели вратовръзката и връзките на обущата. Червените му коси бяха разбъркани.
	— Вие ли сте, господин комисар?… — промърмори той.
	И потърка челото си с ръка, сякаш за да се убеди, че това е именно комисарят.
	— Изглежда, че искате да ми кажете нещо?
	— Мисля, че ще бъде по-добре… — И с детска откровеност попита: — Съдията не се ли сърди? Какво бих могъл да му кажа? Той беше убеден, че аз съм убиецът… Показа дори ръцете ми на секретаря си, като твърдеше, че това са ръце на удушвач…
	— Елате…
	Мегре се поколеба за миг. Защо да му сложи белезниците? Когато са го водели в предварителния, сигурно са му ги сложили. Още имаше белези от тях.
	Един зад друг, те преминаха по странните коридори, които далечно напомняха подземията на „Мажестик“. Вървейки под огромната Съдебна палата, те достигнаха помещенията на Криминалната полиция, където изведнъж изскочиха в осветен коридор.
	— Влезте… Хранихте ли се?
	Донж поклати отрицателно глава. Мегре, който също беше гладен, а най-вече жаден, изпрати пазача да купи бира и сандвичи.
	— Седнете, Донж… Жижи е в Париж… Сега вече сигурно е при Шарлот… Искате ли цигара?
	Комисарят не пушеше цигари, но винаги имаше в шкафчето си. Проспер я запали несръчно като човек, който за няколко часа е загубил цялата си увереност. Стесняваше се от обувките си, които хлопаха от липсата на връзки, от миризмата, която само след една нощ, прекарана в предварителния затвор, се излъчваше от дрехите му.
	Мегре запали печката. Във всички други канцеларии имаше централно отопление, но той изпитваше неприязън към него и беше получил разрешение да запази старата чугунена печка, която стоеше там от двадесет години насам.
	— Седнете… Ще ни донесат да хапнем.
	Донж се колебаеше дали да заговори и когато най-сетне се реши, промънка с изпълнен с безпокойство глас:
	— Видяхте ли малкия?
	— Не…
	— Аз го зърнах за секунда в хола на хотела. Кълна ви се, господин комисар, че това е…
	— Ваш син… Знам!
	— Ще го видите! Има червени коси, точно като моите. Има моите ръце, моите едри кости… Когато бях малък, ми се подиграваха заради едрия ми кокал…
	Донесоха бира и сандвичи. Мегре ядеше прав, като се разхождаше из кабинета си. Небето над Париж започна да просветлява.
	— Не мога… — въздъхна Донж и постави стеснително сандвича си обратно на подноса. — Не съм гладен… Сега, както и да завърши тази работа, мен няма да ме вземат вече нито в „Мажестик“, нито другаде…
	Гласът му трепереше. Той очакваше да му се помогне, но комисарят не го направи.
	— И вие също ли вярвате, че аз съм я убил?
	Мегре не отговори и Донж унило поклати глава. Искаше да обясни всичко наведнъж, да убеди другия, но не знаеше откъде да започне.
	— Сигурно разбирате, че никога не съм бил много-много по жените… При нашия занаят… И при това почти винаги в избата. Някои от тях избухваха в смях, когато ставах сантиментален… С моята физиономия, нали!… И тъй, когато се запознах с Мими в „Бирария на Артистите“… Те бяха три. Сигурно знаете това… И да гледаш как животът си отива… Ако бях избрал някоя от двете други… Но не! Разбира се, влюбих се в нея!… Бях обезумял от любов, господин комисар!… Влюбен до оглупяване… Тя можеше да прави с мен всичко, каквото си искаше. И аз си въобразявах, че един ден ще се съгласи да се ожени за мен!… А знаете ли какво ми каза съдията снощи? Не си спомням точно думите му. Поболях се просто от тях… Заяви, че съм се интересувал най-вече от парите, които ми е носела… Взел ме е за…
	За да не го стеснява, Мегре гледаше през прозореца към Сена, която изглеждаше като светло сребро.
	— Тя замина с онзи американец… Надявах се, че когато отидат в Америка, ще я изостави и тя ще се върне при мен… Но един ден разбрахме, че се е оженил за нея… Поболях се от това. Само Шарлот, като добра приятелка, ме подкрепяше… Казах й, че не мога повече да живея в Кан. Всяка улица беше свързана със спомен… Потърсих място в Париж… Шарлот ми предложи да дойде с мен. И в продължение на дълго време, ако щете, вярвайте, ние живяхме като брат и сестра…
	— Знаехте ли, че Мими има дете? — попита Мегре, като изпразни лулата си в кофата за въглища.
	— Знаех само, че живее някъде в Америка… Едва когато Шарлот реши, че съм излекуван… С течение на времето, нали, накрая станахме истинско семейство… Една вечер някакъв съсед се втурна у нас. Не беше на себе си просто… Жена му раждаше много по-рано, отколкото очакваха… Беше обезумял… Шарлот отиде там. На другия ден тя ми каза:
	— Бедни Проспер… В какво ли състояние би бил ти самият, ако…
	И тогава, не знам как се случи… Разказа ми всичко от край до край и това, че Мими има дете… Тя писала на Жижи. Обяснила й, че си е послужила с това дете, за да го накара да се оженят, макар че детето сигурно било от мен…
	Отидох в Кан… Жижи ми показа писмото, което беше запазила, но отказа да ми го даде и мисля, че го е изгорила…
	Писах в Америка. Умолявах Мими да ми върне моя син или поне да ми прати снимката му. Не ми отговори. Не знаех само дали адресът е точен.
	И постоянно си мислех:
	„Синът ми сега прави това… Синът ми сега прави онова…“
	Той замълча със свито гърло, а Мегре си даваше вид, че остри молив. Вратите в Криминалната полиция започнаха да се хлопват.
	— Шарлот знаеше ли, че сте й писали?
	— Не. Писах писмото в хотела. Изминаха три години. Един ден прелиствах някакви чуждестранни списания, които клиентите оставят по масите… Подскочих от изненада, като видях една снимка на Мими с петгодишното си момче. Беше в някакво списание от Детройт, в Мичиган, и в надписа се четеше нещо подобно: „Елегантната мисис Осуалд Дж. Кларк и нейният син на връщане от едно пътуване из Пасифика…“
	Отново писах…
	— Какво писахте? — попита Мегре с равнодушен глас.
	— Не си спомням вече. Бях като луд. Молех я да ми отговори. Казах… Мисля, че казах, че ще отида там и ще разкрия истината или че ако не ми върне сина, ще…
	— Какво?…
	— Кълна ви се, че нямаше да го направя. Да! Възможно е да съм я заплашвал, че ще я убия. Като си помисля, че е живяла с детето осем дена над главата ми и аз не съм подозирал нищо…
	Намеси се случайността. Видяхте стаята на куриерите. За нас, които сме в подземието, имена не съществуват. Ние знаем, че 117 сутрин взема шоколад и че 452 — яйца с бекон. Познаваме камериерката на 123 и шофьора на 216…
	Това стана някак глупаво. Бях в стаята на куриерите. Чух някаква жена да говори на английски с един шофьор и да произнася името на мисис Кларк. Не говоря английски и помолих счетоводителя да го разпита. Той я попита дали се касае за мисис Кларк от Детройт и дали тя е придружена от сина си…
	Когато научих, че детето е тук, цял ден се опитвах да ги видя — било в хола, било в коридора на техния етаж. Но ние не можем да ходим, където искаме. Не успях.
	Освен това… Не знам дали ще ме разберете. Ако Мими ме беше помолила да заживее отново с мен, аз не бих могъл. Дали още я обичам? Възможно е. Но едно нещо е сигурно: не бих имал сърце да напусна Шарлот, която беше толкова добра към мен.
	Разбира се, не исках да разстроя живота й… Исках само да намери начин да ми върне сина. Сигурен съм, че Шарлот щеше да бъде много щастлива да го отгледа…
	Мегре го погледна в този момент и остана поразен от силата на чувствата на Проспер Донж. Ако човек не знаеше, че е изпил само една бира — и то не цялата! — можеше да се закълне, че е пиян. Лицето му беше зачервено. Очите му блестяха, големи, леко изпъкнали очи. Не плачеше, но се задъхваше.
	— Имате ли деца, господин комисар?
	Сега дойде ред на Мегре да извърне глава, защото това, че няма деца, беше голямата мъка на госпожа Мегре. А и самият той грижливо избягваше да говори за това.
	— Съдията говореше през цялото време… Ако го слуша човек, направил съм едно или друго, поради тази или онази причина. Но то не става така… След цял един ден, в който използувах всяка свободна минута да бродя из коридорите на хотела с напразната надежда, че ще зърна моя син… не знаех вече какво правя… И постоянно — телефонът, конвейерът с блюдата, трите ми помощнички, кафениците и съдовете за мляко, които трябваше да бъдат пълнени… Седнах в един ъгъл…
	— За кафетерията ли говорите?
	— Да. Написах едно писмо… Исках да видя Мими. Сетих се, че към шест часа сутринта почти винаги съм сам долу… Умолявах я да дойде…
	— Не я ли заплашвахте?
	— Може би… в края на писмото… Да, сигурно съм писал, че ако не дойде до три дни, ще направя необходимото…
	— И какво имахте пред вид под „необходимото“?
	— Не знам…
	— Щяхте ли да я убиете?
	— Не бих могъл.
	— Щяхте да й отнемете детето?
	На лицето му се появи слаба, почти идиотска усмивка.
	— Вярвате ли, че това е възможно?
	— Щяхте да разкриете всичко на съпруга й?
	Очите на Донж се разшириха:
	— Не!… Кълна ви се! Мисля… Да, мисля, че в краен случай по-скоро бих я убил, в момент на гняв… Но онази сутрин, като идвах, спуках гума на авеню Фош… Пристигнах в „Мажестик“ почти с четвърт час закъснение… Не видях Мими… Помислих, че е идвала, но като не ме е намерила, се е върнала в апартамента… Ако знаех, че мъжът й е заминал, щях да се кача по служебната стълба… Но казвам ви още веднъж, ние от подземието не знаем нищо от онова, което става над главите ни… Бях неспокоен… Онази сутрин сигурно не съм изглеждал както обикновено…
	Мегре неочаквано го прекъсна:
	— Какво ви накара да отворите осемдесет и девети шкаф?
	— Ще ви кажа веднага… И впрочем това е доказателство, че не лъжа, поне за човек, който познава нашата работа, защото, ако знаех, че е мъртва, нямаше да направя онова, което направих… Беше около девет без четвърт, когато келнерът от втория етаж спусна поръчката на 203… Върху фиша имаше — можете да проверите, тъй като дирекцията пази фишовете, — та казвам, имаше чаша шоколад, две яйца с шунка и чай…
	— Сиреч…
	— Чакайте! Знаех, че шоколадът е за детето, яйцата с шунката за гувернантката… Следователно само за двама души… През другите дни по това време винаги се поръчваше черно кафе и бисквити за Мими… Затова сложих върху подноса и кафето с бисквитите… Изпратих подноса… След няколко минути ми върнаха кафето и бисквитите… Може би ви изглежда чудно, че придавам значение на такива подробности… Но не забравяйте, че в подземието тези неща са почти всичко, което знаем за света горе…
	Взех телефона.
	— Ало! Мисис Кларк не желае ли сутрешната си закуска?
	— Мисис Кларк не е в стаята си…
	Повярвайте ми, ако щете, господин комисар. Съдията не би ми повярвал… Но изведнъж почувствувах, че нещо се е случило…
	— Какво си помислихте?
	— Знам ли!… Помислих за мъжа й… Казах си, че ако я е проследил…
	— По кого изпратихте писмото?
	— По един хоп… Той ме увери, че е предал писмото на ръка. Но тия момчета лъжат, както те гледат… Когато човек живее с такива типове… Без да се смята, че Кларк е могъл да намери писмото… И тъй! Не знам дали са ме видели, но аз отворих почти всички врати в подземието… Вярно е, че много-много не се занимаваме един с друг и може би това е минало незабелязано… Влязох в съблекалнята…
	— Вратата на 89 наистина ли беше полуотворена?
	— Не! Отворих всички празни шкафчета. Ще ми повярвате ли?… Изобщо ще ми повярва ли някой?… Не, нали?… Затова и не казах истината… Чаках… Надявах се, че няма да помислят за мен… Едва когато видях, че аз бях единственият, когото не разпитахте… Никога не съм страдал толкова много, колкото в този ден, когато вие влизахте и излизахте от подземието, без да ми кажете дума, без да давате вид, че ме забелязвате… Не знаех вече какво да правя… Бях забравил, че трябва да платя вноската. Затова се върнах… След това вие ме настигнахте в Булонската гора и разбрах, че сте попаднали на следа…
	На другата сутрин Шарлот ме събуди с въпроса: „Защо не ми каза, че си я убил?“
	Разбирате ли, че… щом самата Шарлот…
	Мегре не беше забелязал, че денят бе вече настъпил. Мостът гъмжеше от автобуси, таксита, товарни камиони. Париж започваше да живее.
	След дълго мълчание Проспер Донж промърмори с треперещ глас:
	— Малкият дори не говори френски! Аз разпитах… Няма ли да отидете да го видите, господин комисар?
	И изведнъж извика изплашено:
	— Кажете! Нали няма да позволите да си замине?
	— Ало!… Комисарят Мегре?… Шефът ви търси…
	Мегре въздъхна и излезе от кабинета си.
	Дошъл беше часът на рапорта. Той остана двадесетина минути при шефа на Криминалната полиция.
	Когато се върна, Донж, наведен напред, седеше неподвижно, сложил глава на кръстосаните си на масата ръце.
	Неволно Мегре за миг изпита безпокойство. Но когато го докосна с пръст по рамото, затворникът вдигна бавно глава и без фалшив срам показа обляното си в сълзи сипаничаво лице.
	— Съдия-следователят ще ви разпита отново в своя кабинет… Съветвам ви да повторите дума по дума онова, което казахте…
	На вратата чакаше един инспектор.
	— Извинете ме, ако…
	Мегре извади от джоба си белезниците. Чу се двойно щракване.
	— Такъв е редът… — въздъхна той.
	Останал сам в кабинета си, Мегре отвори прозореца и вдъхна влажния въздух. Изминаха почти десет минути, преди да отвори вратата към инспекторите. Изглеждаше свеж и разположен и хвърли своето обикновено:
	— Как е, деца?


>	VI
>	Писмото на Шарлот

	Седнали на пейката и опрели гръб на стената, с кръстосани на гърди ръце, двамата полицаи бяха изпружили толкова напред обутите си в ботуши крака, че препречваха половината коридор.
	През вратата встрани от тях се процеждаше монотонен ромон на гласове. По цялото протежение на коридора, до всичките врати бяха поставени пейки и на всяка от тях седяха полицаи, а понякога между тях — и по един човек с белезници на ръце.
	Беше дванадесет часът. Мегре, с лула в уста, чакаше да бъде приет в кабинета на съдия-следователя Боно.
	— Каква е работата? — попита той един от полицаите, като показа вратата.
	Отговорът беше също толкова лаконичен и изразителен, колкото и въпросът.
	— Бижутерийният магазин на улица Сен Мартен…
	Едно младо момиче, отпуснало се на пейката вперило поглед във вратата на друг съдия, се секнеше, бършеше очи, сплиташе пръсти и ги теглеше, обхванато от крайна възбуда.
	Заплашителният глас на господин Боно се чу по-ясно. Вратата се отвори. Мегре машинално мушна още горещата си лула в джоба. Полицаите подхванаха излизащия младеж, който имаше наглото държане на истински нехранимайко — той се извърна и подхвърли иронично на съдията:
	— Винаги с удоволствие ще идвам да ви виждам, господин съдия!
	Той забеляза Мегре, смръщи вежди, но след това, сякаш успокоен, намигна на комисаря. В този момент Мегре имаше унесения поглед на човек, който смътно си спомня нещо, без да може да го определи напълно.
	Иззад полуотворената врата той чу:
	— Нека влезе комисарят… Свободен сте, господин Беноа… Тази сутрин нямам повече нужда от вас…
	Мегре влезе, но в очите му още личеше смътният въпрос. Защо му направи такова силно впечатление излизането на този затворник от кабинета?
	— Добър ден, господин комисар… Не сте ли уморен? Моля ви, седнете… Не виждам лулата ви. Можете да запушите… Е, какво излезе от пътуването ви до Кан?
	Господин Боно сигурно не беше злобен, но беше много доволен, че е постигнал определен резултат без помощта на полицията. Впрочем, мъчеше се да скрие това, но не можеше да попречи на едно весело пламъче да танцува в зениците му.
	— Интересно е наистина, че научихме едни и същи неща — аз в Париж, без да напускам кабинета си, а вие — на Лазурния бряг… Какво мислите по това?
	— Интересно е, разбира се…
	Мегре се усмихваше като гост, на когото домакинята предлага да си вземе отново от ястие, което той не харесва.
	— Изобщо какво мислите вие за това дело, господин комисар?… Този Проспер Донж, а?… Имам тук неговите показания… Изглежда, просто ми е повторил това, което е казал сутринта на вас… Общо взето, той признава всичко…
	— С изключение на двете престъпления — промърмори тихо Мегре.
	— С изключение на двете престъпления наистина! Иначе би било твърде, твърде хубаво! Признава, че е заплашвал бившата си любовница; признава, че й е определил среща в шест часа сутринта в подземието на хотела, а писмото му сигурно не е било успокоително, тъй като бедната жена веднага е изтичала да си купи револвер… Той ни заблуждава с тая история за спуканата гума, която го забавила…
	— Спуканата гума не е измислена история…
	— Откъде знаете? Спокойно е могъл да спука гумата си непосредствено преди да влезе в хотела…
	— Но не го е направил… Намерих сержанта от градската полиция, който онази сутрин го е запитал за гумата на ъгъла на авеню Фош…
	— Това е само подробност — побърза да каже съдията, който не искаше да види как рухва добре изградената от него теория. — Кажете, господин комисар, осведомихте ли се за миналото на Донж?
	Този път искрицата в очите на господин Боно пролича още по-ясно и той с очевидно нетърпение поглаждаше брадата си.
	— Страхувам се, че не сте имали време. Аз пък полюбопитствувах и се обърнах към Архива… Предадоха ми досието му и оттам узнах, че нашият толкова кротък на вид човек не за първи път е нарушител на закона…
	На Мегре не му оставаше нищо друго, освен да приеме съкрушен вид.
	— Интересно — продължи съдията, — този Архив се намира над главите ни, на тавана на Съдебната палата, а ние толкова често забравяме да се обърнем към него!… Вижте! На шестнадесет години Проспер Донж, като мияч на съдове в едно кафене във Витри-льо-Франсоа, открадва петдесет франка от касата, избягва и бива открит в един влак, малко преди да тръгне за Лион… Многообещаващо начало, нали?… Едва се отървава от поправителния дом и е поставен под специално наблюдение за две години…
	Но най-странното беше, че през цялото това време Мегре се питаше: „Къде, по дяволите, съм виждал този?…“
	Нямаше пред вид Донж, а младежа, когото беше срещнал на влизане.
	— Петнадесет години по-късно, в Кан — три месеца условна присъда за удар и нараняване, неподчинение и нагрубяване на полицай… А сега, господин комисар, може би вече е време да ви покажа нещо…
	И той подаде на Мегре квадратен лист хартия от онези, дето се продават в бакалниците или могат да се видят на тезгяха на малките кафенета. Текстът беше написан с виолетово мастило и разкрачено перо, а почеркът беше на необразована жена.
	Това беше прочутото анонимно писмо, получено от съдията, което го осведомяваше за любовта на Проспер Донж с Мими.
	— Ето плика… Както можете да видите, пуснато е между полунощ и шест часа сутринта в пощенската кутия на площад Клиши. Площад Клиши, разбирате ли?… Сега пък разгледайте тази тетрадка…
	Ученическа, не много чиста тетрадка, с мазни петна. Съдържаше готварски рецепти, част от тях изрязани от вестници и залепени, а други — преписани.
	Този път Мегре свъси вежди и съдията не можа да сдържи тържествуващата си усмивка.
	— На мнение сте, че това е един и същ почерк, нали?… Сигурен бях… Е добре, господин комисар, тази тетрадка е взета от един кухненски бюфет, който навярно познавате добре — в Сен-Клу, казано по-точно, при Проспер Донж, а тези рецепти са преписани от някоя си Шарлот…
	Той беше толкова доволен, че се престори, че се извинява.
	— Знам, че между полицията и нас не винаги съществуват еднакви схващания… Вие, на Ке де-з-Орфевр, проявявате към някои хора, към някои нарушаващи закона положения снизходителност, която съдебното тяло трудно би могло да сподели… Трябва да признаете, господин комисар, че не винаги ние грешим… И кажете ми, защо, ако Проспер е наистина такъв добър човек, какъвто изглежда, неговата собствена метреса, тази Шарлот, която също се представя в ролята на добра жена, ми изпраща писмо, с което го съсипва?…
	— Не знам…
	Мегре изглеждаше в нокаут.
	— Ще видите, че това следствие няма да продължи още много. Изпратих Донж в затвора „Санте“. Когато обработите тая Шарлот… Колкото до второто престъпление, то се обяснява лесно… Горкият нощен портиер… Колбьоф, струва ми се… Навярно е присъствувал отчасти на първото убийство… Във всеки случай знаел е кой е убиецът на мисис Кларк… И това не му е давало покой през деня… Най-сетне, измъчван от угризения, отишъл е отново в „Мажестик“, за да предупреди убиеца, че ще го издаде…
	Звън на телефона.
	— Ало!… Да… Идвам веднага…
	И към Мегре:
	— Жена ми ми напомня, че сме поканили приятели на обед… Оставям ви да продължите вашето следствие, господин комисар… Струва ми се, че сега имате достатъчно основателни елементи, за да…
	Мегре беше почти до вратата, когато изведнъж се обърна с вид на човек, който най-после е намерил онова, което отдавна е търсил.
	— По повод на Фред, господин съдия… Защото този, когото разпитвахте, когато дойдох, е Фред Марсилеца, нали?
	— За шести път го разпитвам, без да мога да открия кои са съучастниците му…
	— Преди дванадесет дни срещнах Фред при Анжелино на площад д’Итали.
	Съдията го погледна явно без да разбира какво значение може да има това.
	— Анжелино, който държи една кръчмичка с подозрителна клиентела, преди една година се събра със сестрата на Хари Едноокия…
	Съдията все още не разбираше нищо. А Мегре, скромен, свит, доколкото едрата му фигура позволяваше това, довърши:
	— Хари Едноокия има три присъди за кражба с взлом… Той е бивш зидар, специализирал се е в пробиването на стени…
	И вече хванал дръжката на вратата:
	— Дали крадците, ограбили магазина на улица Сен-Мартен, не са проникнали през избата, като са пробили две стени?… Довиждане, господин съдия…
	И все пак той беше в лошо настроение. Това писмо на Шарлот… Като го погледнеше, човек можеше да се закълне, че не беше просто ядосан — Мегре беше тъжен.


	Можеше да изпрати някой от инспекторите. Но можеше ли един инспектор да подуши като него атмосферата на една къща?
	Ново, огромно и разкошно здание, цялото в бяло, с портал от ковано желязо, на авеню Мадрид, до самата Булонска гора. Вдясно от хола — стаята на портиера, която беше цял салон. Три-четири жени, седнали, тъжно поклащаха глави. Поднос с визитни картички. Още една жена с разплакани очи, която открехна вратата и попита:
	— Кой е?
	Вратата на съседната стая беше отворена и върху леглото се виждаше едно тяло с прибрани ръце и поставена върху тях броеница, две свещи, които трептяха в полумрака, и чимшир в купа със светена вода.
	Говореше се тихо. Някой се секнеше. Ходеше се на пръсти. Мегре се прекръсти, поръси мъртвеца със светена вода и постоя малко време мълчалив, като наблюдаваше носа му, странно осветен от свещите.
	— Това е ужасно, господин комисар… Един толкова добър човек, който нямаше никакви врагове!…
	Над леглото, в овална рамка — увеличена снимка на Жюстен Колбьоф в униформа на подофицер по време, когато още е имал огромни мустаци.
	Върху портрета беше прикрепен кръст с три палми, а така също и военен медал.
	— Той беше кадрови военен, господин комисар… Когато дойде време да се пенсионира, не знаеше какво да прави с времето си и поиска на всяка цена да си намери каквато и да е работа… За късо време беше пазач в един клуб на булевард Осман. След това му предложиха място на нощен портиер в „Мажестик“ и той прие… Трябва да ви кажа, че беше човек, който почти не се нуждаеше от сън… В казармата не е минавала нощ, без да стане да направи една обиколка.
	Хората около тях, може би роднини, поклащаха глави с тъжно съгласие.
	— А какво правеше през целия ден? — попита Мегре.
	— Връщаше се към седем и четвърт сутринта, тъкмо навреме, за да изкара кофите за смет — не ми позволяваше да върша тежката работа… Изпушваше една лула на прага в очакване на раздавача, с когото побъбряха малко… Защото раздавачът е служил в полка на моя мъж… След това си лягаше до обед… Това му стигаше… След като се наобядваше, отиваше пеш през Булонската гора до Шан-з-Елизе… Понякога е влизал в „Мажестик“ да поздрави дневния си колега. После отиваше да пийне нещо в малкия бар на улица Понтьо и към шест часа се връщаше. Към седем часа тръгваше отново, за да заеме поста си в хотела… Той вършеше всичко това с такава точност, че съседите си сверяваха часовниците, когато минаваше…
	— Отдавна ли вече нямаше мустаци?
	— Обръсна ги, когато напусна армията… Това имаше поразителен ефект… Той някак се смали… Дори изглеждаше по-дребен…
	Мегре се поклони още веднъж пред мъртвеца и се отдалечи на пръсти.
	Не беше далеч от Сен-Клу. Беше нетърпелив да отиде там и в същото време, без да съзнава истинската причина, се противеше на това желание. Едно такси тъкмо минаваше. Той вдигна ръка. Какво пък!
	— В Сен-Клу… Ще ви обясня…
	Ръмеше. Небето беше сиво. Беше едва около три часа следобед, а изглеждаше като при здрач. Сред градинките си, без цветя и зеленина, малките къщички имаха тъжен вид.
	Позвъни. Вместо Шарлот дойде да му отвори Жижи, а в това време метресата на Донж надничаше от кухнята, за да види кой е посетителят.
	Без да каже дума, все тъй с презрително изражение, Жижи се оттегли. Беше идвал тук само преди два дни, но къщата сега му изглеждаше променена. Може би Жижи бе внесла със себе си част от своето безредие? Върху масата в кухнята още стояха остатъците от обеда.
	Жижи беше облякла върху блузата си един пеньоар на Шарлот и носеше на бос крак пантофите на Проспер. Пушеше цигара и от дима леко притваряше очи.
	Шарлот, която беше станала права, не знаеше какво да каже. Необлечена, с повехнало лице, а гърдите й, неподдържани от сутиена, се бяха отпуснали.
	Кой ще заговори пръв? Гледаха се неспокойно, подозрително. Мегре от приличие седна и постави шапката си на коленете.
	— Тази сутрин имах дълъг разговор с Проспер — промърмори той най-после.
	— Какво казва той? — живо попита Шарлот.
	— Че не е убивал Мими, нито нощния портиер…
	— А!… — извика Жижи с ликуваща нотка в гласа. — Аз какво ви казвах!…
	Шарлот беше объркана и уплашена. Не беше родена за драми и винаги търсеше нещо, на което да се опре.
	— Говорих също така и със съдия-следователя. Получил е анонимно писмо за връзката на Проспер и Мими…
	Никаква реакция. Шарлот продължаваше да го гледа с любопитство, с уморени клепачи и отпуснато тяло.
	— Анонимно писмо ли?
	Той й подаде тетрадката с готварските рецепти, която беше взел със себе си.
	— Вие сте писали в тази тетрадка, нали?
	— Да… Защо?…
	— Бъдете любезна да вземете една перодръжка. И по-добре с разкрачено перо… Мастило… хартия…
	На бюфета имаше шише с мастило и перодръжка. Жижи поглеждаше ту Мегре, ту приятелката си, готова да се намеси, щом подуши някаква опасност.
	— Седнете удобно… Пишете!…
	— Какво да пиша?…
	— Недей да пишеш, Шарлот! С такива хора човек никога не знае.
	— Пишете… Нищо няма да ви се случи, честна дума… „Господин съдия, позволявам си да ви пиша по повод делото «Донж», за което научих от вестниците…“
	— Защо не поставяте „т“ след вес…
	— Не знам… Трябваше ли да поставя?
	В анонимното писмо, което беше в джоба му, имаше „т“. „… Американката не е истинска американка, а беше танцьорка и се казваше Мими…“
	Мегре нетърпеливо вдигна рамене.
	— Достатъчно… — каза той. — Сега вижте това…
	Точно същият почерк. Двете писма се различаваха само по правописните грешки.
	— Кой е писал това?
	— Точно това бих искал да знам…
	— Вие сте помислили, че съм аз?…
	В гласа й кипеше гняв и комисарят побърза да я успокои.
	— Нищо не съм помислил… Дойдох да ви попитам само кой, освен вас и Жижи е запознат със сърдечните истории на Проспер и Мими и особено с подробностите около детето…
	— Имаш ли представа кой може да бъде, Жижи?
	Двете разискваха дълго, лениво. Животът течеше някак забавено за тях в тази къщичка, потънала в безредие и станала внезапно мръсна. Ноздрите на Жижи вече потрепваха и Мегре разбра, че тя няма да издържи дълго и ще тръгне да обикаля съмнителните места, за да намери малко наркотик.
	— Не… Само ние тримата…
	— Кой получи на времето писмото на Мими?
	— Аз… — каза Жижи. — Преди да тръгна от Кан, го намерих в кутията, в която си пазя разни неща за спомен… Донесох го…
	— Дай…
	— При условие, че ще се закълнете…
	— Разбира се, глупачке!… Не виждаш ли, че се мъча да измъкна Проспер от батака!
	Беше сериозен и зъл. Зад цялата тази работа смътно съзираше някакви странни усложнения, но нямаше и най-малката опорна точка, за да се ориентира.
	— Ще ми го върнете ли?
	Той отново вдигна рамене и зачете:
C>
	„Скъпа Жижи,
	Оф!… Най-после готово!… Хвърлих много време, но — край! Ти и Шарлот се смеехте, когато ви казвах, че ще се справя и ще стана истинска госпожа. И тъй, малката, това стана!… Вчера се оженихме, Осуалд и аз, и даже сватбата беше по-специална, защото той поиска да се оженим в Англия, където тия работи съвсем не стават като у нас. В някои моменти дори самата аз се питам наистина ли съм омъжена.
	Разкажи всичко на Шарлот. След три-четири дни ще потеглим за Америка. Поради стачките не знам точната дата на отпътуването.
	А на нещастния Проспер най-добре е нищо да не му казвате. Той е добро момче, само че е малко глупавичък. И сега се питам как можах да остана с него почти цяла година. Навярно за мен тя е била годината на благодеянията… Въпреки това, без сам да знае, той ми направи огромна услуга. Но запази тази тайна за себе си… Не казвай на Шарлот, защото тя е едно едро сантиментално добиче…
	От известно време забелязах, че съм бременна. Можеш да си представиш какво съм изпитала в първия миг. Преди да призная на Осуалд, отидох при специалист… Пресмятахме, пресмятахме… и се оказа, че детето не може да е от Осуалд. Така че именно горкият Проспер беше този, който… Но той никога не бива да узнае това! Иначе е способен да се разчувствува по бащина линия!…
	Много дълго би било да ти разказвам всичко… Хекиминът беше страшно внимателен… С леко подправяне на срока на бременността (достатъчно е да се излъже, че раждането е преждевременно) успяхме да накараме Осуалд да повярва, че ще стане баща.
	Той прие новината много радостно. Макар че, като го види за пръв път, човек може да помисли, че е студен, американецът съвсем не е такъв. Напротив, в интимна среда се забавлява като дете и онзи ден в Париж обходихме всички кръчмички в околността и дори се качвахме на дървени кончета…
	С една дума, станах госпожа Осуалд Дж. Кларк, от Детройт, Мичиган, и отсега нататък ще говоря само на английски — спомняш си, че Осуалд не знае нито дума френски.
	Понякога мисля за вас двете. Шарлот продължава ли да се страхува, че ще напълнее? Продължава ли през цялото си свободно време да плете? Ще видиш, че ще завърши зад тезгяха на някой провинциален галантериен магазин!
	Ти обаче, мила моя Жижи, не вярвам някога да станеш добра буржоазка. Както се шегуваше оня клиент с белите гетри — спомняш ли си го, онзи, дето изпи бутилка шампанско на един дъх, — порокът е в кръвта ти!
	Предай моя поздрав на Кроазет и не прихвай да се смееш, когато, гледайки Проспер, си представиш, че ще стане баща, без да знае за това.
	Ще ти изпращам картички.
	Целувки
@	Мими“
C$
	— Ще позволите ли да взема това писмо?
	Този път се намеси Шарлот:
	— Нека го вземе, Жижи… При това положение вече…
	Като изпращаше комисаря, тя попита:
	— Кажете… Мога ли да получа разрешение да го видя?… Нали има право да си купува ядене отвън?… Бихте ли имали любезността… — И като се изчерви, подаде на комисаря една банкнота от хиляда франка. — И също така, би ли могъл да получи няколко книги… Той прекарваше цялото си свободно време в четене…
	Дъждът. Таксито. Уличните ламби, които светваха. Гората, която Мегре пресече на велосипед заедно с Донж.
	— Откарайте ме в „Мажестик“, моля…
	Когато Мегре пресече хола, без да му заговори, обезпокоеният портиер се затече след него и му помогна да съблече в гардероба палтото и да свали шапката си. Иззад отдръпнатата завеска директорът също го видя. Всички познаваха Мегре и го следяха с очи.
	Да влезе ли в бара? Защо не? Беше жаден. Но някаква тиха музика привлече вниманието му — някъде в подземието оркестърът свиреше бавно танго. Той слезе по покритите с дебели килими стълби и потъна в синкава светлина. Седнали край малки масички, едни от клиентите ядяха сладки. Други танцуваха. Един метр д’отел посрещна комисаря.
	— Донесете ми една бира…
	— Само че…
	Но Мегре го погледна така, че той веднага се подчини и драсна нещо на един фиш… Фишовете, които… Мегре с очи проследи странствуването на своя… В дъното на дансинга, вдясно от оркестъра, имаше нещо като отвор на гише в преградата…
	От другата страна бяха стъклените килии, кафетерията, кухните, миялните, стаята на куриерите и накрая, съвсем в дъното, близо до автомата за отбелязване часа на пристигането — съблекалнята със своите сто металически шкафчета.
	Мегре почувствува, че някой го наблюдава и разбра, че това е Зебио, който танцуваше с някаква жена на средна възраст, покрита с бижута.
	Дали не си въобразява? На Мегре му се стори, че Зебио му сочи нещо с поглед. Огледа се и почувствува малък шок, когато видя Осуалд Дж. Кларк, който танцуваше с възпитателката на своя син, Елен Дероумен.
	И двамата изглеждаха напълно безразлични към всичко, което ги заобикаляше. Живееха изцяло в екстаза на новата си любов. Унесени, леко усмихнати, те се чувствуваха сами на дансинга, сами на света, и когато музиката свърши, постояха още миг неподвижни, преди да се отправят към масата си.
	Мегре забеляза, че Кларк носеше тясна черна лента на ревера на сакото си — начин да изрази своя траур.
	Ръката на комисаря мачкаше в джоба писмото на Мими до Жижи. Изведнъж страшно му се прииска да…
	Но съдия-следователят му беше забранил да се занимава с Кларк, когото считаше, изглежда, за много голям джентълмен, за да влиза в обяснения с някакъв си полицай.
	След тангото следваше слоу. Една халба с пяна изминаваше в обратна посока пътя, по който фишът на метр д’отела беше изпратен преди малко. Двамата отново станаха да танцуват.
	Мегре скочи, забрави да плати бирата и с бързи крачки се изкачи в хола.
	— Има ли някой в стая 203? — попита той портиера.
	— Мисля, че гувернантката с детето са горе. Но ако искате, да позвъня…
	— Недейте, няма смисъл…
	— Асансьорът се намира вляво от вас, господин комисар…
	Късно! Мегре беше тръгнал по мраморното стълбище и се изкачваше бавно, мърморейки.


>	VII
>	„Какво казва?“

	Това беше само една мисъл, която просто му мина ей така, и Мегре я забрави веднага. Беше стигнал до втория етаж на „Мажестик“ и спря за секунда да си поеме дъх. По стълбището срещна един метр д’отел с поднос в ръце и един хоп, който тичаше с връзка чуждестранни вестници в ръка.
	Пред него, тъкмо в този момент, в асансьора влизаха няколко ултраелегантни жени, които вероятно отиваха долу на чая с музика. Лъхаше на парфюм.
	„Всеки си е на своето място — каза си той, — едните в кулисите, другите — в салоните и хола. От едната страна — клиентите, от другата — персоналът…“
	Не, не точно това беше неговата мисъл. Чакай! Всеки около него беше на мястото си, всеки вършеше онова, което трябваше да прави. Естествено е например една богата чужденка да отиде на чай, да пуши цигари и да ходи на проби. Естествено е един метр д’отел да носи поднос, една камериерка — да оправя леглата, един прислужник — да обслужва асансьора…
	С една дума, положението на всичките тези хора, такива, каквито бяха, беше ясно и установено завинаги.
	Но ако бяха попитали Мегре за онова, което той правеше тук, какво би могъл да отговори?
	— Опитвам се да вкарам един човек в затвора, дори да му отрежат главата…
	Но това чувство отмина. Моментно разколебаване, предизвикано вероятно от твърде луксозната обстановка, от този натрапчив лукс, от атмосферата на салона за чай…
	209… 207… 205… 203… Мегре се поколеба за секунда и почука. Наведен към вратата, той чу един момчешки глас да произнася няколко думи на английски, след това от по-далеч — женски глас, който, както му се стори, го канеше да влезе.
	Комисарят прекоси едно преддверие и се озова в салон, трите прозореца на който бяха обърнати към Шан-з-Елизе. До един от прозорците седеше възрастна жена, облечена в бяла престилка като медицинска сестра, и шиеше нещо. Очилата придаваха на гувернантката Гертруд Бормс още по-строг вид.
	Но не от нея се интересуваше комисарят. Той гледаше шестгодишното момче, облечено в голф и прилепнала към тънкото му телце вълнена блуза. Детето седеше на килима, а около него бяха разпръснати играчките му — голям самодвижещ се кораб и няколко автомобилчета, имитиращи в подробности различни марки леки коли. При влизането на Мегре то тъкмо прелистваше поставената на коленете му книга с картинки и след като хвърли само един поглед на посетителя, отново наведе глава над книгата.


	Когато разказваше по-късно тази сцена на госпожа Мегре, комисарят предаде почти следното:
	— Тя ми каза нещо като: „Ю уи ю уи уи уел.“
	За да спечеля време, изрекох много бързо:
	— Намирам се в апартамента на господин Осуалд Дж. Кларк, нали?
	Тя започна още веднъж: „Ю уи ю уи уи уел“ или нещо приблизително такова.
	А през това време аз можех да наблюдавам малкия. Голяма за годините му глава, покрита, както ми бяха казали, с най-огненочервените коси. Същите като на Проспер Донж очи, с цвят на метличина или на небето по здрач в някои летни дни… Тънка шийка…
	Като ме гледаше, той започна да говори нещо на гувернантката си на английски, разбира се, което за мен пак звучеше като: „Ю уи ю уи уи уел…“
	Явно и двамата се питаха какво искам и защо още стоя сред салона. А знаех ли и аз самият какво правех тук? В една голяма китайска ваза имаше цветя на стойност много стотици франкове…
	Най-после гувернантката стана. Остави работата си върху фотьойла, вдигна слушалката на телефона и заговори.
	— Не разбираш ли френски, моето момче? — попитах аз детето.
	То продължи да ме гледа с недоверчиви очи.
	След няколко минути в апартамента влезе служещ в униформа. Гувернантката го запита нещо. Той се обърна към мен:
	— Тя пита какво желаете?…
	— Исках да видя господин Кларк…
	— Той не е тук… Тя казва, че сигурно е долу…
	— Благодаря ви…
	Да! Това беше всичко. Мегре пожела да види Теди Кларк и го видя. Комисарят слизаше по стълбите и мислеше за Проспер Донж, който седеше в една килия на затвора „Санте“. Машинално, без да мисли, Мегре слезе чак до дансинга и понеже бирата му не беше още прибрана, седна отново на мястото си.
	Добре познаваше той това свое състояние. Намираше се сякаш в някакъв унес, но съзнаваше напълно всичко, което ставаше наоколо, без да му придава значение, без да се опитва да разположи нещата и хората във времето и пространството.
	В това състояние Мегре видя как един хоп се приближи към Елен Дероумен и й каза няколко думи. Тя стана и отиде в телефонната кабина, където престоя само няколко секунди.
	Като излезе оттам, възпитателката потърси с очи Мегре. След това отиде при Кларк и му заговори полугласно, все още обърната към комисаря.
	В този момент Мегре почувствува ясно, че ще се случи нещо неприятно. Разбираше, че най-добре беше да си излезе, но все пак остана.
	Ако трябваше да обясни защо е останал, щеше да му бъде трудно да го направи. Не заради служебния си дълг. Нямаше никаква причина да продължава да стои в този дансинг, където не се чувствуваше на мястото си.
	Наистина! Не би могъл да си го обясни и сам на себе си. Нали съдия-следователят беше задържал Проспер Донж, без да се съветва с него? Нали освен това му беше забранил да се занимава с американеца?
	Това означаваше:
	„Този не е от вашата среда… Вие не можете да го разберете. Оставете го на мен…“
	Мегре, плебей до мозъка на костите си, чувствуваше някаква враждебност към всичко, което тук го заобикаляше.
	Толкова по-зле! Той остана. Видя как Кларк също го потърси с очи и смръщи вежди, как стана и навярно помоли партньорката си да остане на мястото си. Започваше някакъв танц. Синята светлина се смени с розова. Американецът се промъкна между двойките, приближи се до комисаря и застана пред него.
	За Мегре, който никак не разбираше английски, думите му звучаха все като: „Уел ю уел уи уи уел…“
	Но този път тонът беше остър и личеше, че Кларк едва сдържа гнева си.
	— Какво казвате?
	Американецът просто побесня.


	Вечерта госпожа Мегре, като поклащаше глава, му говореше:
	— Признай, че си го направил нарочно! Познавам те аз теб! Ти можеш да накараш и един ангел да излезе от кожата си…
	Той не призна, но в очите му имаше весело пламъче. Всъщност какво беше направил? Останал беше прав пред оня янки, с ръце в джобовете на сакото, с очи, вперени в лицето му, сякаш гледката го забавляваше.
	Не се чувствуваше виновен. Мислеше за Донж, който в това време беше в затвора и не танцуваше с много красивата мис Елен. Тя пък, като усети, че драмата настъпва, се приближи. Преди да стигне до тях, вбесеният Кларк беше стоварил юмрука си върху лицето на Мегре с онова рязко, почти машинално движение, което често виждаме в американските филми.
	Две жени, седнали на чай на съседната маса, се изправиха с вик. Някои двойки спряха да танцуват.
	Но Кларк беше доволен. След онова, което бе направил, положението му изглеждаше ясно и той нямаше какво да каже повече.
	Мегре дори не посегна с ръка към брадата си. Звукът от удара на юмрука в челюстта ясно се чу, но лицето на комисаря остана безстрастно, като че го чукнаха с пръст.
	Всъщност не беше действувал с определена цел, но остана крайно доволен от случилото се и неволно се усмихваше, когато си представяше каква физиономия ще направи съдия-следователят.
	— Господа… господа…
	Очакваха, че ще се нахвърли върху противника си и че боят ще продължи. Затова един метр д’отел застана между тях. Елен от едната му страна, един танцьор от другата, едва удържаха Кларк, който продължаваше да говори.
	— Какво казва? — попита спокойно Мегре.
	— Няма значение!… Господа, моля ви да благоволите…
	Кларк продължаваше да говори.
	— Какво казва?
	Изведнъж за всеобща изненада Мегре извади от джоба си един блестящ предмет и нехайно започна да го премята в ръце. Красивите госпожи гледаха изумени прословутите белезници, за които толкова бяха слушали да се говори, но които те никога не бяха виждали толкова отблизо.
	— Метр д’отел, бихте ли превеждали!… Кажете на този господин, че съм принуден да го арестувам за обида на длъжностно лице при изпълнение на служебния си дълг… Прибавете, че ако не благоволи да ме последва доброволно, със съжаление ще трябва да му поставя белезници…
	Кларк не трепна, не каза нито дума, само отстрани Елен, която го държеше за ръката и искаше да го последва. Без да поиска нито шапката си, нито палтото, той последва комисаря по петите. Когато, следвани от няколко любопитни, минаваха през хола, директорът ги видя от кабинета си и отчаяно вдигна ръце.
	— Такси… В Съдебната палата…
	Беше вече нощ. Изкачиха се по стълбите, преминаха по коридорите и се спряха пред вратата на господин Боно. И тогава Мегре си придаде вид на кротък, но огорчен от нещо човек, който вид госпожа Мегре добре познаваше и който я караше да излиза от кожата си.
	— Безкрайно съжалявам, господин съдия… За мое голямо огорчение бях изправен пред необходимостта да поставя тук присъствуващия господин Кларк под арест…
	Съдията не знаеше истинското положение. Той предположи, че Мегре подозира Кларк в убийството на жена си и на нощния портиер.
	— Моля! Моля! По силата на какво пълномощие си позволихте…
	Но сега отговори Кларк и Мегре пак не разбра нищо от неговите думи, освен някакви звукосъчетания.
	— Какво казва?
	Бедният съдия! Свиваше вежди и мръщеше чело, защото познанията му по английски бяха посредствени и с мъка разбираше своя събеседник. Той се помъчи да обясни нещо, след това изпрати секретаря си да потърси един друг секретар, който понякога служеше за преводач.
	— Какво казва? — промърморваше от време на време Мегре.
	Кларк, който се дразнеше от тези думи, свиваше юмруци и имитираше комисаря.
	_— Какво казва? Какво казва?…_
	После следваше нова тирада на неговия език.
	Преводачът влезе в стаята. Дребен човек, свенлив и плешив, обезоръжаващо смирен.
	— Казва, че е американски гражданин и че не ще търпи полицаите да…
	По тона му можеше да се разбере, че Кларк дълбоко презира хората от полицията.
	— … полицаите постоянно да го следят… Твърди, че е бил постоянно следен от един инспектор…
	— Вярно ли е това, господин комисар?
	— Сигурно е вярно, господин съдия!
	— … Казва, че друг инспектор е следил мис Елен…
	— Напълно е възможно…
	— … И че в негово отсъствие вие сте нахълтали в апартамента…
	— Почуках учтиво на вратата и по най-учтив начин попитах уважаемата личност, която се намираше вътре, дали мога да видя мистър Кларк… След което слязох на дансинга да пия една бира… И тогава тук присъствуващият господин реши, че е най-добре да стовари юмрука си върху челюстта ми…
	Господин Боно беше съкрушен. Като че самото дело не беше достатъчно заплетено, та… Досега бяха успели да избягнат шума в пресата, но след спречкването в салона за чай журналистите щяха да щурмуват Съдебната палата и Криминалната полиция…
	— Не разбирам, господин комисар, как един човек като вас, с двадесет и пет годишен опит…
	Съдията едва не избухна, защото, вместо да го слуша, Мегре беше извадил от джоба си къс хартия и си играеше с него. Беше някакво писмо, написано върху синкава хартия.
	— Господин Кларк, разбира се, е преминал мярката. Но истината е, че и вие от ваша страна не сте проявили необходимия такт, който може да се очаква от вас при обстоятелства, които…
	Хоп!… Мегре дори извърна глава, за да не позволи да видят радостта му. Кларк изведнъж беше вперил поглед в късчето хартия и вече се приближаваше с протегната ръка.
	— Плийз…
	Мегре се престори на изненадан и даде на американеца листчето, което държеше. Съдията се обърка още повече и не без основание започна да подозира, че това е маневра от страна на комисаря.
	В това време Кларк се приближи до преводача, показа му писмото и оживено заговори.
	— Какво казва?
	— Казва, че това е почеркът на жена му и пита по какъв начин сте се сдобили с писмо от нея…
	— За какво се касае, господин Мегре? — запита господин Боно строго.
	— Моля да ме извините, господин съдия… Това е един документ, който току-що ми предадоха… Исках да ви съобщя за него и да го приложим към досието… Съжалявам, че господин Кларк го грабна, преди да…
	А Кларк продължаваше да говори на преводача.
	— Какво казва? — попита съдията, сякаш заразен от тоя постоянен въпрос.
	— Настоява да му преведа това писмо… Заявява, че ако някой си е позволил да се рови във вещите на жена му, щял да се оплаче на посолството си и че…
	— Преведете…
	С изпънати нерви, като тъпчеше лулата си, Мегре се приближи до прозореца, зад който газовите ламби с ореола си от мъгла приличаха на звезди.
	Бедният преводач, по темето на който беше избила пот, превеждаше дума по дума писмото на Мими до нейната приятелка Жижи и беше толкова ужасен, че всяка секунда се питаше ще има ли смелост да продължи по-нататък. Съдията се приближи и се опита да чете през рамото му, но Кларк, по-категоричен от всякога, го отстрани с твърд жест.
	— Плийз…
	Той имаше вид като че ли бди над някакво свое съкровище и беше готов да осуети всякакъв опит да му отнемат писмото, да го скъсат или да прескочат някоя фраза при превода. Посочваше думите с пръст и изискваше да му кажат точния смисъл.
	Господин Боно не можеше да направи нищо друго, освен да се приближи до комисаря, който пушеше с престорено безразличие.
	— Вие го направихте нарочно, господин комисар!…
	— Как можех да предвидя, че мистър Кларк ще стовари юмрука си върху лицето ми…
	— Това писмо обяснява всичко!
	— И то с краен цинизъм!
	Така!… Съдията беше успял да прати в затвора Донж, без да бъде сигурен, че той е виновен! А можеше да направи същото и с Шарлот, и с Жижи, и с който и да е от тези хора!
	Преводачът и Кларк се бяха навели над масата, върху която зеленият абажур хвърляше кръг светлина.
	Най-после Кларк се изправи, удари с юмрук върху бюрото и промърмори нещо като:
	— Проклетница!…
	Държането му след това беше противно на всички очаквания. Той не се развълнува. Не погледна никого. Лицето му стана твърдо, погледът му втренчен. Постоя неподвижен няколко дълги секунди, през което време бедният преводач сякаш се канеше да му се извини, след това се обърна, видя един стол в ъгъла и отиде да седне толкова спокойно и просто, че в тази простота имаше нещо трагично.
	Мегре, който го наблюдаваше отстрани, видя как на горната му устна буквално пред очите му бликнаха капчици пот.
	В този момент Кларк напомняше някак на боксьор, получил съкрушителен удар, но който по инерция продължаваше да стои прав и инстинктивно търси някаква опора, преди да рухне окончателно.
	В кабинета на съдията цареше пълна тишина — можеше да се чуе тракането на пишеща машина в съседния кабинет.
	Кларк не се помръдваше. Седнал в ъгъла, с лакти на коленете, подпрял брадата си с ръце, той гледаше втренчено квадратните върхове на обущата си.
	Дълго време след това го чуха да произнася:
	— Уел!… Уел!…
	А Мегре прошепна съвсем тихо на преводача:
	— Какво казва?
	— Добре… добре…
	От приличие съдията се правеше, че преглежда някакви документи. Димът от лулата на Мегре бавно се издигаше нагоре и се разтегляше към светлинния фокус на ламбата.
	— Уел…
	Гласът идваше отдалече. Бог знае къде го бяха отвели неговите мисли. Кларк най-сетне се раздвижи. Всички се питаха какво ще направи. Той извади от джоба си табакера от масивно злато, отвори я, извади цигара и със сухо щракване отново затвори табакерата. След това се обърна към преводача:
	— Моля ви…
	Искаше кибрит. Преводачът не пушеше. Комисарят му подаде своята кутия кибрит и като я поемаше, Кларк вдигна лице към него и го изгледа продължително с очи, които изразяваха много неща. Когато се опомни, навярно се чувствуваше отпаднал, защото фигурата му се полюляваше. Но беше спокоен. Чертите му придобиха отново своята твърдост. Най-напред зададе някакъв въпрос. Съдията погледна Мегре, като че чакаше отговора от него.
	— Пита дали може да запази това писмо.
	— Бих предпочел преди това да му направя фотокопие. Това става за няколко минути. Трябва само да го занесем горе в съдебната картотека…
	Превод. Кларк, изглежда, разбра, съгласи се и предаде писмото на секретаря, който го отнесе. След това заговори. Мъчително е да не разбираш нищо. И най-малкото изказване изглеждаше безкрайно и комисарят непрекъснато имаше желание да запита: „Какво казва?“
	— Преди всичко иска да се посъветва със своя солиситор, защото не е очаквал току-що направеното разкритие и то променя всичко…
	Защо Мегре се развълнува в този момент? Това високо, яко момче, което само преди три дни се возеше на дървено конче заедно с Елен и което преди малко танцуваше танго под синя светлина… току-що беше получило много по-силен удар от този, който беше нанесло на комисаря… Но и то като комисаря почти не бе мръднало… Една ругатня… Удар с юмрук върху масата… Няколко минути мълчание…
	— Уел!… Уел…
	Жалко, че не могат да се разберат! Мегре с удоволствие би имал един разговор с него.
	— Какво казва?
	— Че в този момент обявява премия от хиляда долара за полицая, който открие убиеца…
	Докато превеждаха, Кларк погледна Мегре така, сякаш му казваше: „Вижте, че съм добър играч…“
	— Отговорете му, че ако спечелим хилядата долара, те ще отидат за сиропиталищата на полицията…
	Интересно! Би могло да се помисли сега, че двамата се състезаваха в учтивост. Кларк изслуша превода, кимна с глава.
	— Уел…
	След това заговори отново, но този път почти като делови човек.
	— Той предполага — но не иска да предприеме нищо, преди да се е видял със своя солиситор, — че една среща между него и този човек… Проспер Донж, ще се окаже необходима… Пита дали би могъл да получи разрешение за това и дали…
	Сега беше ред на съдия-изпълнителя да се поклони церемониално. Още малко, и всичко щеше да свърши с комплименти:
	— След вас…
	— Моля ви…
	Кларк започна да задава въпроси, като често се обръщаше към Мегре.
	— Той пита, господин комисар, как ще се развие историята с юмручния удар и дали ще има следствие… Няма представа какви последици една такава постъпка може да има във Франция… В неговата страна…
	— Кажете му, че не разбирам за какво говори…
	Съдията гледаше неспокойно към вратата. Всичко завършваше твърде хубаво! Страхуваше се от някакъв нов инцидент, който можеше да наруши толкова желаното умиротворение. Само по-скоро да донесат писмото и…
	Тишина. Всички чакаха. Нямаше какво повече да се каже. Кларк извади нова цигара и с жест помоли за кибрит от Мегре.
	Най-после секретарят се върна със своето ужасно късче синя хартия.
	— Готово е, господин съдия… Мога ли да…
	— Да, предайте това писмо на господин Кларк…
	Американецът го сгъна грижливо в своя портфейл, сложи портфейла във вътрешния си джоб и забравил, че е дошъл без шапка, започна да я търси по столовете. След това си спомни, усмихна се машинално и пожела лека нощ на всички.
	Вратата се затвори, на свой ред излезе и преводачът. Господин Боно се изкашля два-три пъти, обиколи бюрото си, взе някакви книжа, които му бяха съвсем ненужни в момента.
	— Хм!… Стана, както искахте вие, господин комисар, нали?
	— Какво мислите за това, господин съдия?
	— Струва ми се, че първо аз ви запитах.
	— Моля да ме извините… Наистина!… Видите ли, имам впечатлението, че господин Кларк скоро ще се ожени отново… А това дете в крайна сметка е син на Донж…
	— На един човек, който понастоящем е в затвора и върху когото тежат…
	— … обвинения, разбира се! — въздъхна Мегре. — Само че момчето е негов син! Какво мога аз да направя тук?
	Той също потърси шапката си, която беше останала в „Мажестик“, и дотолкова му изглеждаше неудобно да излезе от Съдебната палата с гола глава, че се принуди да вземе такси, за да се прибере на булевард Ришар Льоноар.
	В това време удареното място на брадичката му посиня и госпожа Мегре го забеляза веднага.
	— Пак си се бил!… — отбеляза тя, като слагаше масата. — И, разбира се, загубил си и шапката си!… Къде си се завирал пак?
	Той беше доволен и с широка усмивка измъкна салфетката от сребърната халка.


>	VIII
>	Когато Мегре дреме

	Но и тук не беше неприятно: опрян на бюрото си, с бумтяща зад гърба му печка, вляво — прозорец, покрит с платно от сутрешната мъгла, отсреща — горната част на камината от черен мрамор, стил Луи Филип, и стрелките на стенния часовник, спрели преди двадесет години точно на дванадесет часа; на стената, в черна рамка с позлата — снимка на група господа в рединготи и цилиндри, с невероятни мустаци и остри брадички: обединението на секретарите при комисариата, по времето, когато Мегре е бил на двадесет и четири години.
	Върху бюрото — четири лули, наредени по големина.
C>
	Една свръхбогата американка е удушена в подземията на „Мажестик“
C$
	Това заглавие се проточваше на първата страница на един вечерен вестник, излязъл предната вечер. Разбира се, за журналистите всички американки са задължително свръхбогати. Но онова, което накара Мегре да се усмихне още повече, беше собствената му снимка — в пардесю и бомбе, с лула в уста, надвесен над нещо, което не се виждаше.
C>
	Комисарят Мегре изследва жертвата
C$
	Само че това беше снимка, направена преди година в Булонската гора, когато всъщност изследваше един руснак, убит с револвер.
	По-важните документи бяха поставени в папки.
C>
	Доклад на инспектор Торанс след разследването относно господин Едгар Фагоне, наречен Еузебио Фуалдес, наречен Зебио, 24-годишен, роден в Лил.
C$
	„Син на Алберт Жан-Мари Фагоне, главен майстор в заводите «Льокьор», починал преди три години…
	… и на Жан-Албертин-Октави Отбоа, съпруга на гореспоменатия, 54-годишна, без професия.“
	Долните сведения ни бяха дадени отчасти от портиерката на №57 на улица Коленкур, където Едгар Фагоне живее с майка си и сестра си, отчасти от съседите и продавачите в квартала и отчасти по телефона от кварталния полицейски комисариат в завода за газ в Лил.
	Също така ние се свързахме по телефона със санаториума „Шевале“ в Межев, разговаряхме лично и с директора на кино „Империя“ на булевард де Капюсен.
	Без да бъдат напълно проверени, настоящите сведения ни се струват достоверни.
	Семейството Фагоне е живеело благоприлично и трудолюбиво в едноетажна къща в новия квартал на завода за газ в Лил. Изглежда, амбицията на родителите е била да изучат Едгар Фагоне и на единадесетгодишна възраст той успява да влезе в лицей. Но скоро трябвало да го напусне за една година, защото бил настанен в преванториума на остров Олерон. След като здравето му видимо се подобрило, той започнал отново да учи, но учението му било периодично прекъсвано поради вродената му телесна слабост.
	На осемнадесет години се наложило да го изпратят на планина и той прекарал четири години в санаториума „Шевале“, близо до Межев.
	Доктор Шевале си спомня много добре за Фагоне, който бил много красиво момче и имал голям успех сред някои от пациентките. Имал е няколко любовни авантюри. Там именно той става прекрасен танцьор, защото вътрешният ред в санаториума бил твърде свободен, а пансионерите — жадни за удоволствия.
	Наборната комисия го признава за негоден за военна служба.
	На двадесет и една години Фагоне се завръща в Лил, тъкмо когато баща му издъхва. Последният оставя малко пари, но недостатъчни, за да изхранят семейството.
	Деветнадесетгодишната сестра на Фагоне, Емили, страда от някаква болест на костите, която я прави почти недъгава. Освен това тя е под нормалния умствен уровен и се нуждае от постоянни грижи.
	По онова време Едгар Фагоне, изглежда, е полагал сериозни усилия да намери постоянна работа, отначало в Лил, след това в Рубе. За съжаление с незавършеното си образование той е имал малки шансове за успех. От друга страна, макар и излекуван, здравословното му състояние не му позволявало да работи физическа работа.
	Тогава той идва в Париж и след няколко седмици вече носи синята униформа на разпоредител в кинотеатър „Империя“, в който за пръв път са премахнати разпоредителните и са наети млади мъже, между които и известен брой бедни студенти.
	По този въпрос е трудно да се получат по-точни сведения, тъй като заинтересованите лица се държат дискретно, но изглежда сигурно, че много от тези млади хора, облагодетелствувани от униформата, започнали да жънат плодоносни успехи в „Империя“.
	Мегре се усмихна, защото Торанс беше счел за нужно да подчертае думата „плодоносни“ с червено мастило.
	При това положение първата грижа на Фагоне, когото приятелите му започнали да наричат Еузебио заради южноамериканския му вид, била да доведе в Париж майка си и сестра си и да ги настани в един тристаен апартамент на улица Коленкур.
	Портиерката и съседите го считат за крайно предан син — сутрешните покупки из квартала правел най-често той.
	Преди една година научава от колегите си в „Империя“, че в „Мажестик“ търсят професионален танцьор за салона за чай. Кандидатствува и след няколкодневни проби бива приет. Почва да се нарича Еузебио Фуалдес и дирекцията на хотела досега няма никакво оплакване срещу него.
	По мнение на персонала той е боязливо, сантиментално и по-скоро необщително момче. Някои казват: същинско младо момиче.
	Говори малко и пази силите си, защото болестта му се е повтаряла, и по няколко пъти отива да си почине на леглата в подземието, особено когато за някои специални вечери трябва да стои до късно през нощта.
	С всички е в много добри отношения, но не знаят да има приятели и не е склонен към откровеност.
	Предполага се, че доходите му, заедно с бакшишите, се движат между двеста и двеста и петдесет хиляди франка. Това са почти всичките доходи на семейството от улица Коленкур.
	Едгар Фагоне не пие, пуши малко, не взема никакви наркотици — лошото му здравословно състояние не му позволява това.
	Майка му е жена от Северна Франция, ниска и яка. Няколко пъти е казвала — освен другаде и на портиерката, — че и тя иска да се хване на работа, но грижите, които трябва да полага за дъщеря си, никога не са й давали възможност за това.
	„Помъчихме се да узнаем дали Едгар Фагоне е живял на Лазурния бряг, но по този въпрос не можахме да получим сигурни сведения. Някои предполагат, че преди три-четири години, когато е бил още в «Империя», той е прекарал там няколко дни заедно с една вече не съвсем млада жена. Но това сведение е твърде несигурно, за да може да се разчита на него.“
	Мегре бавно натъпка лула номер 3, сложи въглища в печката и отиде да хвърли един поглед на Сена, която беше почнала да се позлатява под бледото слънце. След това с въздишка на доволство седна отново.
C>
	Доклад на инспектор Люка относно лицето Рамюел Жан-Оскар-Алдебер, на 48 години, живущ в мебелиран апартамент на улица Деламбр №14, четиринадесети район.
C$
	Рамюел е роден в Ница от баща французин, вече покойник, и от майка италианка, следите на която не открихме и която, изглежда, отдавна се е завърнала в своята страна. Бащата е бил закупчик на ранни плодове и зеленчуци.
	На осемнадесет години Жан Рамюел започва да работи като търговски служещ при един комисионер в парижките хали, но по този въпрос не можахме да получим достатъчно сведения, тъй като комисионерът е починал преди десет години.
	На деветнадесет години постъпва доброволец в армията. На двадесет и четири я напуща с чин фелдфебел и постъпва на служба при един борсов агент, когото също напуща почти веднага и бива назначен помощник-счетоводител в една захарна фабрика в Египет.
	Там остава три години. Завръща се във Франция, работи на различни места, главно в областта на сделките, и се опитва да играе на борсата.
	На тридесет и две години заминава за Гуаякил, в република Еквадор, за сметка на една френско-английска компания за експлоатация на мини. Натоварен е да постави в ред една много объркана счетоводна служба.
	Отсъствува шест години. Там се запознава с Мари Делижар, за която имаме малко сведения и която вероятно е упражнявала в Америка не много почтена професия.
	Рамюел се завръща с нея. Но седалището на компанията се премества в Лондон и ние разполагаме с малко сведения за този период.
	Известно време двамата водят доста богат живот в Тулон, Касис и Марсилия. Жан Рамюел се опитва да търгува с места и вили, но няма почти никакъв успех.
	Мари Делижар, която той представя като мадам Рамюел, макар че не са женени, е фрапантна и вулгарна личност, която не се стеснява да прави скандали на публични места и на която манията й да бъде забелязвана доставя порочно удоволствие.
	Между тях стават многобройни сцени. Понякога Рамюел я напуща за няколко дни, но все пак последната дума има винаги тя.
	След известно време Рамюел и Мари Делижар се озовават в Париж, в един доста комфортно мебелиран апартамент на улица Деламбр: стая, кухня, баня и антре, с около осемстотин франка наем на месец.
	Рамюел постъпва като счетоводител в банката „Атум“ на улица Комартен (тази банка е вече фалирала, но Атум започва търговия с килими на улица Сен-Пер, под името на един от своите чиновници).
	Малко преди този фалит Рамюел напуска банката и почти веднага, във връзка с едно обявление, се представя в „Мажестик“ и кандидатствува за счетоводител.
	Там е от три години. Дирекцията няма оплаквания от него, но персоналът не го обича, защото е изключително груб.
	Поради кавгите с метресата си Жан Рамюел многократно е оставал да спи в подземието на някое от леглата и не е напускал хотела по няколко дни. Почти винаги в такива случаи са го викали по телефона или пък тази жена е идвала сама да го търси. Това забавлява персонала, защото Рамюел, изглежда, изпитва от нея истински ужас.
	Трябва да се отбележи, че от вчера Жан Рамюел отново е започнал съвместния живот в апартамента на улица Деламбр.
	Четвърт час по-късно старият вратар на полицията почука леко на вратата на Мегре. Като не получи отговор, той бутна безшумно вратата и влезе на пръсти.
	Почти легнал във фотьойла, с разкопчана жилетка и угаснала лула, комисарят като че спеше.
	Вратарят тъкмо се канеше да се изкашля, за да извести за своето присъствие, когато Мегре, без да отвори очи, промърмори:
	— Какво има?…
	— Един господин ви търси… Ето визитната му картичка…
	Мегре като че още се колебаеше да се отърси от своя унес и все тъй със затворени очи протегна ръка. След това въздъхна, постави визитната картичка до себе си и в същото време вдигна слушалката на телефона.
	— Да го пусна ли да влезе?
	— След малко…
	Едва погледна картичката: „Етиен Жоливе, заместник-директор на «Креди Лионе», агенция О“.
	— Ало!… Може ли да помолите съдия-следователя господин Боно да има любезността да ми даде името и адреса на солиситора на мистър Кларк?… Солиситор… да… Както се изговаря… След това, моля ви, свържете ме по телефона с този господин… Спешно е…
	Повече от четвърт час господин Жоливе, облечен изрядно, с панталон райе, черно обшито сако и твърда като армиран бетон шапка, седеше с достойнство на ръба на своя стол в мрачната чакалня на Криминалната полиция. За компания той имаше един момък с твърде брутална физиономия и една проститутка, която с дрезгав глас разказваше своята история.
	— Първо на първо, как може да съм му откраднала портфейла и той да не забележи?… Тези мъже от провинцията са всички такива… Не смеят да признаят на жените си колко са изхарчили в Париж и после се преструват, че са ги ограбили… Добре, че комисарят от Нравствената ме познава… Значи, че…
	— Ало!… Господин Хербърт Дейвидсън?… Радвам се да се запозная с вас, господин Дейвидсън… Тук е комисарят Мегре… Да… Вчера имах удоволствието да се срещна с вашия клиент господин Кларк… Беше много любезен… Моля?… Не, не, моля ви… Абсолютно нищо не си спомням… Обаждам ви се, защото останах с впечатление, че е склонен да ни помогне в границите на възможностите си… Казвате, че той е при вас в момента, така ли?… Може ли да го попитате… Ало!… Зная, че в неговия кръг и специално в Съединените щати личният живот на всеки от съпрузите е доста обособен… Все пак би могъл да забележи… Не прекъсвайте… Почакайте, господин Дейвидсън… Ще преведете след това… Установено е, че през последните години мисис Кларк е получила най-малко три писма от Париж… Бих искал да зная дали господин Кларк ги е виждал… И особено бих искал да зная дали мисис Кларк не е получила повече от три писма от този род… Да… Чакам… Благодаря.
	На другия край се чу заглушен разговор.
	— Ало!… Моля?… Не ги е отварял?… Не е питал жена си какво пише в тях!… Да, да… Ясно… Въпрос на разбирания…
	Той се помъчи да си представи как госпожа Мегре би могла да получи писмо, без да му го покаже!…
	— Приблизително по едно писмо на три месеца?… И винаги със същия почерк!… Да… Клеймо на пощата в Париж?… Почакайте, господин Дейвидсън…
	Мегре отиде и отвори вратата към стаята на инспекторите, откъдето се чуваше адска врява.
	— Млъкнете, дявол да ви…
	След това се върна.
	— Ало!… Доста значителни суми?… Бихте ли били любезен, господин Дейвидсън, да запишете тези изявления и да ги изпратите на съдия-следователя?… Не!… Още нищо… Моля да ме извините… Не зная наистина как са го узнали вестниците, но мога да ви уверя, че нямам нищо общо с това… Дори тази сутрин върнах четирима журналисти и двама фоторепортери, които ме чакаха в Криминалната полиция… Моля ви, предайте моите поздрави на господин Кларк…
	Той се намръщи. Като отвори преди малко вратата към стаята на инспекторите, не му ли се бе сторило, че между тях… Отвори отново вратата и наистина видя, седнал на масата, един репортер заедно със своя фотограф.
	— Слушайте, приятелче… Струва ми се, че преди малко виках достатъчно силно, за да можете да ме чуете… Ако дори и една дума от онова, което казах, се появи във вашата мента, отсега нататък ще прекъсна всякаква информация за вас… Ясно ли е?
	Но когато се върна в кабинета си и натисна звънеца, на устните му играеше неопределена усмивка.
	— Нека влезе господин… господин Жоливе!
	— Добър ден, господин комисар… Извинете ме, че ви безпокоя. Счетох, че ще направя добре… Като прочетох във вестника снощи…
	— Моля ви, седнете…
	— Мога да ви призная впрочем, че предприемам тази стъпка не само по своя инициатива, но и със съгласието на нашия генерален директор, на когото телефонирах рано сутринта… Името на Проспер Донж наистина ми направи впечатление, защото то мина през очите ми съвсем наскоро… Трябва да ви кажа, че в агенция О чековете визирам аз… Това се върши машинално, разбира се, защото сметката на клиента е проверена предварително… Аз само хвърлям поглед… Слагам печата… Все пак, тъй като се касаеше за голяма сума…
	— Един момент… Да не би да искате да кажете, че Проспер Донж е бил ваш клиент?
	— От пет години насам, господин комисар… И дори от повече, защото неговата сметка тогава ни беше прехвърлена от нашия клон в Кан…
	— Позволете да задам няколко въпроса… Така ще ми бъде по-лесно да си изясня някои неща… Проспер Донж е бил клиент на вашия клон в Кан… Можете ли да ми кажете величината на неговия влог по онова време?
	— Твърде скромен влог, както на повечето служещи в хотелите — наши клиенти… Но трябва все пак да ви кажа, че при безплатната храна и квартира, ако водят по-сериозен живот, могат да слагат настрана почти всичко, което припечелват… Такъв беше Донж, който внасяше около хиляда до хиляда и петстотин франка всеки месец…
	Освен това на една облигация, която ни беше поръчал да купим, се падна премия от двадесет хиляди франка… Накратко, при идването си в Париж Донж е притежавал около петдесет — петдесет и пет хиляди франка…
	— И продължи ли да внася малки суми?
	— Почакайте!… Нося в себе си извлечение от неговата сметка… Ще видите, че има нещо много смущаващо… Първата година… Донж, който живее в мебелиран апартамент на улица Брей, близо до Етоал, внася още близо дванадесет хиляди франка…
	При втората година той повече тегли и не прави влогове. Сменя адреса си. Живее вече в Сен-Клу и доколкото мога да разбера от чековете, които тегли, строи там къща… Чек, издаден на агента, за да купи парцела, чек на дърводелеца, на бояджията, на строителното предприятие…
	Така че в края на същата година, както можете да се уверите от това бордеро, в банката му остават само осемстотин тридесет и три франка и няколко сантима…
	Но преди три години, сиреч няколко месеца по-късно…
	— Извинете, казахте „преди три години“, нали?
	— Точно така!… След малко ще ви дам точните дати… Преди три години ни уведомява с писмо, че е сменил жилището си и ни моли да си отбележим новия му адрес: улица Реомюр №117…
	— Един момент!… Вие виждали ли сте някога самия Проспер Донж?…
	— Може би съм го виждал, но не си го спомням… Аз не съм на гишето… Имам отделно бюро и виждам клиентелата само през нещо като шпионка…
	— Вашите чиновници виждали ли са го?
	— Зададох сутринта този въпрос на няколко души от персонала… Един от чиновниците си спомня за него, и то защото и той си бил построил къщичка в същата местност… И дори отбеляза, че я напуснал веднага след като я построил.
	— Бихте ли могли да повикате по телефона този чиновник?
	Докато събеседникът му се обаждаше по телефона, Мегре се изтегна назад като човек, който умира за сън, но зениците му искряха.
	— Значи, казвате… Чакайте да видим… Донж сменя адреса си и отива да живее на улица Реомюр 117… Извинете ме за момент…
	Комисарят изчезна в стаята на инспекторите.
	— Люка!… Вземи бързо едно такси… Улица Реомюр 117… Осведоми се за някой си господин Проспер Донж… После ще ти обясня.
	Върна се при заместник-директора на агенцията.
	— Какви са операциите на Донж от този момент нататък?
	— Именно затова съм дошъл да поговоря с вас… Бях смаян тази сутрин, като преглеждах сметката му, и още повече се смаях, когато видях последната му операция… Първият американски чек…
	— Моля, какво казахте?
	— О-о!… Има няколко такива… Първият американски чек, издаден на името на Проспер Донж от една банка в Детройт, е от месец март, както ви казах, преди три години и е на стойност петстотин долара… Мога да ви кажа точно колко франка правеше то по онова време…
	— Няма значение…
	— Чекът беше прехвърлен по неговата сметка. Шест месеца по-късно втори подобен чек ни беше изпратен от Донж с молба да го осребрим и да внесем сумата по сметката му…
	Изведнъж заместник-директорът се разтревожи от израза на задоволство, който се появи по лицето на комисаря — сякаш той вече не го слушаше. И наистина Мегре като че отсъствуваше. Внезапно си бе помислил, че ако не беше позвънил по телефона на солиситора, преди да приеме този посетител, ако не беше задал по телефона съответните въпроси, можеше да се помисли, че само случайността…
	— Слушам ви, господин… господин Жоливе, нали?
	Всеки път трябваше да поглежда визитната картичка.
	— Всъщност аз вече знам какво ще ми кажете… Донж е продължил да получава чекове от Детройт средно по един на три месеца…
	— Така е… Но…
	— Приблизително каква сума представляват тези чекове, взети заедно?
	— Триста хиляди франка…
	— Които стоят в банката, без Донж някога да е теглил от тях, нали?
	— Да… Само че през последните осем месеца не е пристигнал нито един чек…
	Дявол да го вземе! Нали преди да пристигне във Франция, мисис Кларк беше направила със сина си едно пътешествие из Тихия океан!
	— През това време Донж продължаваше ли да внася дребни суми всеки месец?
	— Няма и следа от такова нещо в неговата сметка… Очевидно тези суми са му изглеждали смешни в сравнение с чековете от Америка… Но сега пристъпвам към онова, което смущава най-много… Писмото от завчера… С него не се занимах аз, а началникът на чуждестранната служба, ще разберете защо… Завчера, значи, получихме писмо от Донж… Но вместо да представи чек, както обикновено, в писмото се съдържаше молба да издадем чек на приносящия до една банка в Брюксел… Това за нас е ежедневна операция… Хората, които пътуват, често ни молят да им издадем чек до някоя банка, която операция е по-проста от кредитното писмо, защото чрез нея се избягва носенето на големи суми в пари…
	— На каква стойност беше чекът?
	— Двеста и осемдесет хиляди френски франка… Почти цялата сума по сметката… Сега във влога на Донж остават по-малко от двадесет хиляди франка…
	— Защо, вие изплатихте ли чека?
	— Изпратихме го на посочения адрес.
	— На кой именно адрес?
	— Господин Проспер Донж, улица Реомюр 117, както обикновено…
	— Писмото с чека вчера сутринта ли е изпратено?
	— Възможно е… В такъв случай Донж още не го е получил.
	Изведнъж заместник-директорът размаха вестника.
	— Но не би могъл и да го получи, защото още от завчера, когато ние едва оформяхме чека, Проспер Донж вече е бил арестуван.
	Мегре прелистваше бързо телефонния указател. Установи, че на улица Реомюр 117, където бяха посочени няколко телефонни номера, имаше телефон и в кабината на портиера. Позвъни. Обади се Люка, който беше пристигнал там преди няколко минути.
	Мегре даде кратки наставления.
	— Едно писмо… Да, на адреса на Донж… Пликът носи фирмата на „Креди Лионе“, агенция О… Действувай бързо, старче!… Позвъни ми по телефона…
	— Аз мисля, че направих добре, господин комисар — говореше в това време с известна тържественост заместник-директорът, — като дойдох да ви…
	— Разбира се!… Разбира се!…
	Само че Мегре вече не го виждаше. Не се занимаваше вече с него. Беше някъде далече… Бог знае къде точно. Чувствуваше нужда да мести предметите от едно място на друго, да подклажда печката, да кръстосва из стаята…
	— Господин комисар, един чиновник от „Креди Лионе“…
	— Нека влезе…
	В същия момент телефонът иззвъня. Чиновникът остана на прага в очаквателна поза, като гледаше уплашено своя заместник-директор и се питаше какво ли е направил, за да го викат в Криминалната полиция.
	— Люка!…
	— Слушайте, шефе… Зданието, в което се намирам, не е жилищна сграда. В него има само кантори, повечето от по една стая. Част от тях са наети от провинциални търговци, които са счели за необходимо да имат един адрес и в Париж. Някои от наемателите никога не са стъпвали тук и кореспонденцията им се препраща. В други кантори пък се намира само по една секретарка, която да отговаря на телефона… Ало!…
	— Продължавай!…
	— Преди три години Донж е имал тук кантора в продължение на два месеца, с шестстотин франка наем на месец… Идвал е само два-три пъти… Оттогава всеки месец изпращал по сто франка на портиера, за да му препраща кореспонденцията…
	— Разбра ли къде?
	— На частната агенция ЖЕМ на булевард Осман 42…
	— На чие име?
	— Пликовете са готови, написани на машина… Донж ги изпращал предварително… Чакайте!… В портиерната не е много светло… Да, светнете, драги… Да, ето… Ж.М.Д. Частна агенция ЖЕМ, булевард Осман 42… Това е всичко… Нали знаете, само частните агенции приемат писма с инициали.
	— Задържа ли таксито?… Не?… Идиот!… Скачай в някоя друга кола… Колко е часът?… Единадесет… Бягай на булевард Осман! Портиерът препратил ли е едно писмо вчера сутринта?… Да?… Тогава с най-голяма бързина!…
	Мегре беше забравил за двамата посетители, които не знаеха как да се държат и го слушаха пообъркани. Мисълта му беше още толкова далеч от тях, че едва не ги попита:
	— Вие двамата какво правите тук?
	Но изведнъж се осъзна.
	— Каква работа изпълнявате в банката? — попита той чиновника, който се стресна от въпроса.
	— Работя в службата за текущи сметки.
	— Познавате ли Проспер Донж?
	— Познавам го… Сиреч виждал съм го няколко пъти… Бих искал да ви кажа, че по онова време той строеше една къщичка в околностите, а и аз също… Само че аз си бях избрал един парцел в…
	— Знам!… После!…
	— Той идваше от време на време да тегли дребни суми за онези от предприемачите, които нямаха сметка в банката и не приемаха чекове… Това го затрудняваше… Спомням си, че говорихме за това… Че всеки, както в Америка, трябва да си има банкова сметка… Беше му трудно да идва, защото работеше в „Мажестик“ от шест часа сутринта до шест часа вечерта, а по това време банката вече беше затворена… Аз му казах… Нека господин заместник-директорът не ми се сърди, защото правим това за някои клиенти… Казах му да ми се обажда само по телефона и аз ще му изпращам парите заедно с разписката за подпис. Два или три пъти съм му изпращал така пари в „Мажестик“…
	— Виждали ли сте го оттогава?
	— Мисля, че не… Вярно, че две години последователно бях изпращан в Етрета да ръководя клона през лятото… Може би е идвал по това време…
	Мегре рязко отвори едно чекмедже на бюрото си, извади оттам една снимка на Донж и я постави на бюрото, без да каже нищо.
	— Това е именно той! — извика чиновникът. — Главата му е доста особена. Разказвал ми е, че като съвсем малък е прекарал дребна шарка, но чифликчиите, при които живеел, дори не повикали лекар…
	— Сигурен ли сте, че това е той?
	— Както съм сигурен, че съм тук!
	— Ще познаете ли почерка му?
	— Даже и аз мога да го позная — обади се заместник-директорът, засегнат, че е останал на втори план.
	Мегре им показа различни документи, написани от различни хора.
	— Не!… Не!… Това не прилича… А!… Чакайте!… Ето едно негово 7… Той пише по особен начин 7… Също и Ф… Това е едно негово Ф…
	Документът, който разпознаха, беше наистина написан от ръката на Донж и представляваше един от фишовете, които Донж надраскваше, когато му поръчваха толкова обикновени кафета, толкова кафета с мляко, чай, печени филийки с масло, шоколад…
	Телефонът мълчеше. Удари обед.
	— Остава ми, господа, само да ви благодаря…
	Какво ли е направил Люка в агенция ЖЕМ? За да спести шест франка, той беше способен да отиде с автобуса.


>	IX
>	Вестникът на Шарл

	Взети поотделно, и двете можеха да не бъдат забелязани. Но заедно, изправени пред портала на Криминалната полиция като пред изхода на някаква фабрика, те образуваха група, която предизвикваше едновременно и усмивка, и съжаление. Жижи, сякаш кацнала на тънките си крака, облечена в проскубаното си палто от заешка кожа, поглеждаше косо и недоверчиво дежурния пред портала полицай и всеки път, щом чуеше стъпки, се навеждаше да види кой идва. Бедната Шарлот, която не бе имала сили нито да се среше добре, нито да се гримира, беше плакала и продължаваше да хлипа и от това по широкото й като луна лице личаха алени петна, а зачервеният й нос изглеждаше като малка топка в средата на лицето.
	Облечена в хубаво палто от черен плат, с яка и маншети от астраган, тя машинално притискаше красива дамска чанта от лачена телешка кожа. Ако не беше заедно с тази щръкнала като гарга Жижи и ако нямаше сред лицето си тоя зачервен нос, тя би изглеждала като обикновена буржоазка.
	— Той ли е?…
	Шарлот стоеше на едно място, докато Жижи непрекъснато сновеше напред-назад. Мегре най-после пристигаше, придружен от свой колега. Той забеляза двете жени в последния момент. Над моста грееше слънце, във въздуха се чувствуваше лекият полъх на пролетта.
	— Извинете, господин комисар.
	Той се ръкува с колегата си.
	— Приятен обед, старче…
	— Може ли да ви попитам нещо, господин комисар?
	Шарлот избухна в ридания, като притискаше почти цялата свита на топка кърпичка върху устните си. Минувачите се обръщаха. Мегре чакаше търпеливо. Сякаш за да извини приятелката си, Жижи избъбри:
	— Тъкмо излиза от съдия-следователя, който й изпрати призовка.
	— Виж ти!… Виж ти! Господин Боно!… Това е негово право, разбира се, но все пак…
	— Истина ли е, господин комисар, че Проспер всичко… всичко си е признал?…
	Този път Мегре се усмихна открито. Значи, така!… Това беше всичко, което съдия-следователят е могъл да измисли. Известната стара хитрост, която се използува вече само от начинаещи полицаи! И тази дебела пуйка Шарлот се беше хванала!
	— Не е вярно, нали?… Така си и мислех!… Да знаехте само какво ми наговори!… Ако човек го слуша, аз съм от последна по-последна…
	Полицаят пред портала ги наблюдаваше с лека ирония. А гледката беше забавна: Мегре, атакуван от две жени — едната от които плаче, а другата гледа подозрително, без да скрива недоверието си!
	— Като че аз мога да напиша анонимно писмо и да обвиня Проспер, когато знам, че не е убил!… Разбирате ли, ако беше извършено с револвер, можех поне малко да допусна… Но да удушиш някого… И особено пък на другия ден да извършиш това отново, и то с един добър човек, който нищо не ти е направил!… А вие, господин комисар, открихте ли нещо ново? Мислите ли, че ще го пратят в затвора?
	Мегре спря едно минаващо такси.
	— Качвайте се! — каза той на двете жени. — Ще направя една обиколка и вие ще ме придружите…
	Това беше истина. Люка най-после му бе съобщил по телефона, че в агенцията ЖЕМ не е направил нищо и Мегре му бе определил среща на булевард Осман. И изведнъж през ума му мина мисълта, че…
	И двете искаха да седнат с гръб към шофьора, но той ги настани на задната седалка и сам се разположи срещу тях. Беше един от първите хубави дни на пролетта. Улиците на Париж, които се носеха край тях, изглеждаха нагиздени, а минувачите се движеха по-бодро.
	— Кажете ми, Шарлот, продължава ли Донж да внася спестяванията си в банката?
	Мегре едва не се скара на Жижи, която всеки път, щом той отвореше уста, смръщваше вежди и търсеше да открие някаква клопка. Чувствуваше се, че едва се въздържа да не каже на приятелката си: „Внимавай!… Помисли, преди да отговориш!“
	Шарлот обаче възкликна:
	— Спестявания ли?… Бедният! Вече от много отдавна не правим спестявания… Откакто се нагърбихме с тази къща, тъкмо ми се отдава случай да го кажа!… Според документите тя трябваше да струва най-много четиридесет хиляди франка… А то… Само основите струваха тройно повече от предвиденото, защото попаднахме на подпочвена вода… След това, когато започнаха да издигат стените, една стачка на строителните работници спря строежа тъкмо пред зимата… Тук пет хиляди франка… там три хиляди франка… Банда мошеници… Ако само ви кажа колко ни струва тази къща досега!… Не знам точната цифра, но положително повече от осемдесет хиляди франка, а има още неща, които не са платени…
	— Значи, Донж няма вече пари в банката, така ли?
	— Той няма вече и влогова сметка… Чакайте!… От около… от около три години… Спомням си, защото раздавачът веднъж донесе някакъв запис за осемстотин и няколко франка… Не знаех за какво се отнасяше… Когато Донж се върна, каза ми, че е писал на банката да закрият сметката му…
	— Не си ли спомняте датата?
	— Какво ви интересува това? — намеси се Жижи, която не можа да се въздържи да не пусне малко жлъчка.
	— Знам, че беше през зимата, защото, когато раздавачът дойде, аз тъкмо трошах леда около помпата… Чакайте… Същия ден отидох на пазара в Сен-Клу… Купих една гъска… Значи, е било няколко дни преди Коледа…
	— Къде отиваме? — попита Жижи, която гледаше през страничното стъкло.
	Точно в този момент колата спря на булевард Осман, малко преди предградието Сент-Оноре. Люка стоеше на тротоара и широко отвори очи, като видя Мегре да слиза от колата, последван от двете жени.
	— Един момент! — им каза комисарят.
	Той дръпна Люка настрана.
	— Е?…
	— Гледайте сега… Виждате ли онова тясно дюкянче между магазина за куфари и коафьора?… Това е то агенцията ЖЕМ. Собственикът е един отвратителен старик, от когото не можах да измъкна никакви сведения… Той искаше да затвори дюкянчето и да отиде да обядва, като настояваше, че прави това винаги по това време… Задължих го да остане… Но е много ядосан… Казва, че без съответно разпореждане нямам право…
	Мегре влезе в едва осветеното магазинче, разделено на две от един тезгях от черно дърво. По стените имаше касетки, също от черно дърво, пълни с писма.
	— Бих искал да знам… — започна старикът.
	— Ако нямате нищо против — процеди Мегре, — въпроси ще задавам аз. Вие получавате писма, адресирани само с инициали, нещо, което пощата и отделението „До поискване“ не приемат, и сигурно имате доста добра клиентела, нали?
	— Аз плащам съответния данък! — се задоволи да подхвърли старикът.
	Носеше очила с дебели стъкла, зад които дебнеха сълзящи очи. Сакото му беше нечисто, а яката на ризата — изтъркана и мазна. Някаква миризма на граниво се излъчваше от него и се бе превърнала в миризма на цялото магазинче.
	— Бих искал да зная дали имате дневник, в който успоредно с инициалите да отбелязвате истинското име на вашите клиенти.
	Старикът отвърна иронично:
	— Мислите ли, че ако трябваше да посочат истинските си имена, те биха идвали тук?… Може би трябва да им искам и личните карти, а?…
	Беше отвратително да се помисли, че красиви жени влизаха тайно в това дюкянче, в което се уговаряха толкова прелюбодеяния и толкова други нечисти сделки!…
	— Получихте ли вчера едно писмо, адресирано до инициалите Ж.М.Д.?
	— Напълно е възможно. Казах вече това на вашия колега. Той даже поиска да се увери, че писмото не е вече тук…
	— Значи, дошли са да го изтеглят. Можете ли да кажете точно кога?
	— Нямам ни най-малка представа, но дори и да знаех, не вярвам, че бих ви го казал…
	— Не ви ли интересува това, че в някой от близките дни бих могъл да наредя да затворят вашата будка?
	— И други са ми казвали това, а моята будка, както я наричате, стои на мястото си вече четиридесет и две години… Ако ви изброя само съпрузите, които са идвали тук да се карат и дори да ме заплашват с бастуните си…
	Люка не беше сбъркал, като твърдеше, че старецът е отвратителен.
	— Ако нямате нищо против, аз ще поставя кепенците и ще отида да обядвам…
	Къде ли обядваше тази хлебарка? Възможно ли е да има семейство, жена, деца? Не, по-скоро старикът беше ерген и навярно в някой от мизерните ресторанти наоколо имаше запазено място и определена за него салфетка на масата.
	— Виждали ли сте някога този човек?
	Без да изрази по някакъв начин своето впечатление, Мегре подаде още веднъж снимката на Донж и любопитството на стареца надделя над лошото му настроение. Той се наведе, приближи снимката до лицето си на по-малко от двадесет сантиметра. Изразът му не се промени. Вдигна рамене.
	— Не ми спомня нищо… — промърмори той като че със съжаление.
	Двете жени бяха останали навън пред тясната витрина. Мегре повика Шарлот.
	— А не познавате ли тази жена?
	Ако играеше някаква роля, то Шарлот правеше това с изумителна убедителност, защото гледаше наоколо с учудване и стеснение едновременно — две чувства, каквито това място наистина можеше да породи.
	— Какво да… започна тя.
	Силно изплашена, тя се питаше защо са я довели тук и инстинктивно търсеше помощта на Жижи, която също влезе.
	— Още много хора ли ще намъкнете при мене?
	— Не познавате нито едната, нито другата, така ли? Не можете ли да ми кажете също така дали този, който е потърсил писмото, адресирано до Ж.М.Д., е мъж или жена и кога го е получил?…
	Без да отвърне нищо, старецът нарами един дървен капак и отиде да го закрепи отпред на вратата. Не можеше да се направи нищо друго, освен да се отстъпи. Мегре, Люка и двете жени излязоха на тротоара под кестеновите дървета, чиито пъпки скоро щяха да се разпукат.
	— Вие двете можете да си вървите!…
	Мегре ги гледаше, докато се отдалечаваха. Не изминала и десетина метра, Жижи започна възбудено да говори на своята приятелка и я повлече в такъв бърз ход, че тлъстичката Шарлот едва я следваше.
	— Има ли нещо ново, шефе?
	Какво би могъл да отговори Мегре? Той беше загрижен и кисел. Като че пролетта, вместо да го разсейва, го дразнеше.
	— Не знам… Слушай… Иди да обядваш… След обяд не напускай службата… Предупреди банките както във Франция, така и в Брюксел, че ако им бъде представен чек за двеста и осемдесет хиляди франка…
	Намираше се на две крачки от „Мажестик“. Тръгна по улица Понтьо и влезе в аперитива, който се намираше до служебния вход на големия хотел. Там можеше да се хапне и той си поръча консерва от боб с наденици, която изяде сам, в мрачно настроение, на една малка масичка в дъното. До него двама клиенти обядваха набързо, преди да отидат на конните състезания, и говореха за коне.
	Ако някой беше проследил Мегре през този следобед, щеше да му бъде много трудно да разкаже какво е правил комисарят. След като се наобядва, той пи кафе, купи си тютюн, натъпка го в кесията си и излезе от аперитива. Дълго стоя на тротоара, като безцелно гледаше наоколо.
	Изглежда, нямаше определен план. Влезе с вяли стъпки в преддверието на „Мажестик“ и застана пред апарата, който отбелязваше часа на влизането на персонала. Имаше вид на пътник, който е принуден да чака няколко часа на междинна гара и току пуска автоматите за продажба на бонбони.
	Зад него минаваха хора, най-вече работници от кухнята, които, омотали шалчета около врата, отиваха в съседния аперитив да пийнат по чашка.
	Колкото повече се навлизаше в коридора, толкова по-силна ставаше топлината и миризма на кухня от време на време облъхваше лицето.
	В съблекалнята — никой. Просто ей така, за да мине времето, Мегре изми ръцете си на мивката и цели десет минути си чисти ноктите. След това, понеже беше станало много топло, свали пардесюто си и го закачи в шкаф 89.
	Жан Рамюел се извисяваше над всички в своята клетка. Отсреща в кафетерията трите жени търчаха във все по-бързо темпо, а така също и един нов работник в бяла куртка, който заместваше Проспер.
	— Кой е този? — попита Мегре, като се обърна към Рамюел.
	— Един извънреден… Назначен е, докато се намери някой… Наричат го господин Шарл… И тъй, господин комисар, дойдохте да пообиколите насам… Позволявате ли?…
	Беше часът на най-напрегнатата работа. Богатата клиентела обядваше късно и пред Рамюел фишовете се трупаха, наоколо сновяха келнери, звъняха наведнъж по няколко телефона, конвейерът на автоматичните подноси работеше непрекъснато.
	Мегре, който не беше свалил шапката си, се разхождаше с ръце в джобовете, спираше се зад някой от готвачите, който бъркаше някакъв сос, като че това безкрайно го интересуваше, след това се озоваваше в миялнята или прилепяше лице на стъклата на куриерската стая.
	Както и при миналото си посещение тук, той пое нагоре по служебната стълба и този път, без да бърза, със същия начумерен, вид, и се изкачи до всички етажи.
	Когато слизаше обратно, при него дотича запъхтян директорът.
	— Току-що научих, че сте тук, господин комисар… Сигурно не сте обядвали, нали?… Ще ми позволите ли…
	— Благодаря, обядвах…
	— Мога ли да ви попитам, дали има нещо ново?… Бях толкова изненадан, когато арестуваха Проспер Донж… Наистина ли нищо не желаете да пийнете?… Поне чашка ракия!…
	Директорът най-много се стесняваше от това, че се намира на такова тясно стълбище заедно с човек като Мегре, който не проявяваше никакви чувства. В такива моменти комисарят беше флегматичен като дебелокожо.
	— Надявах се, че този случай няма да попадне в пресата… Вие знаете какво струва на един хотел… Колкото пък за Донж…
	Усилията му бяха напразни. Мегре не казваше дори дума, за която да се залови, и продължаваше да слиза по стълбището, докато се озоваха в подземието.
	— Един човек, когото само до преди няколко дни бих могъл да посоча за пример… Защото сигурно разбирате, че в предприятие като нашето преминават хора от най-различен сорт…
	Погледът на Мегре се местеше от една преграда на друга или както казваше той, от един аквариум на друг. И това продължи до съблекалнята, до прословутия вече шкаф 89, в който бяха завършили два човешки живота.
	— А пък бедният Колбьоф… Извинете ме, ако ви отегчавам… Мисля си за едно нещо… Не ви ли се струва, че убиецът трябва да е имал необикновена сила, за да удуши един човек посред бял ден, на няколко метра от толкова много хора, без жертвата да може да извика или да се отбранява?… Сега, в този час, това все пак би било възможно, защото всички търчат насам-натам и има истинска олелия… Но към четири и половина или пет часа следобед…
	— Вие може би обядвахте… — промърмори Мегре.
	— Това няма никакво значение… Ние сме свикнали да обядваме когато и да е…
	— Направете ми удоволствие да продължите обеда си… Аз отивам… Връщам се… Извинете ме…
	И той отново тръгна по коридорите, отваряше врати, затваряше ги, запали лулата си, но скоро я остави да угасне.
	Най-често крачките му го отвеждаха към кафетерията и комисарят започна да разбира всички движения на работещите вътре. Процеждаше през зъби несвързани думи като:
	— Добре… Донж е там… Там е всеки ден от шест часа сутринта. Добре!… В къщи е пил чаша кафе, което Шарлот е стоплила, като се е върнала… Добре!… Предполагам, че тук той изпива и една от първите чаши от кафеника… Добре!…
	Имаше ли това някакъв смисъл?
	— Обикновено той носи чаша кафе на нощния портиер. Добре! Но тогава в същия този ден той е дошъл по-късно и до шест часа и десет минути не се е качил горе… Навярно затова Колбьоф е слязъл… Добре. Е, разбира се… За това или за нещо друго… Хм!…
	Всъщност сега на обед не се зареждаха онези сребърни кафетиери, които се използуваха сутринта, а малки керамични съдове, снабдени с мъничка цедка.
	— През цялата сутрин закуските се поръчват във все по-бърз ритъм… Добре!… След това Донж хапва малко… Закуска, която му носят на поднос…
	— Бихте ли се отместили малко вляво или вдясно, господин комисар!… Пречите ми да броя чашите…
	Говореше Рамюел, който от стъклената си клетка трябваше да следи за всичко. Гледай ти! В допълнение трябва да брои и чашите от кафетерията!…
	— Извинете ме, че трябва да ви помоля за това…
	— Няма нищо, няма нищо…
	Три часът. Ритъмът започна да намалява. Един от шефовете на кухнята се обличаше, за да излезе.
	— Рамюел, ако ме потърсят, ще се върна към пет часа… Трябва да отида да си платя данъците…
	Почти всичките малки кафяви кафетиери бяха вече върнати долу. Господин Шарл излезе от кафетерията и тръгна по коридора, който водеше към улицата, като с любопитство оглеждаше комисаря. Жените сигурно му бяха казали кой е той.
	Върна се скоро с един следобеден вестник. Беше малко след три часа. Жените работеха в миялнята, потопили до лакти ръцете си в топлата вода.
	Шарл седна до малката масичка колкото можеше по-удобно, разтвори пред себе си вестника, постави очилата си и като запали цигара, започна да чете.
	В това нямаше нищо необикновено, но Мегре облещи очи.
	— Значи — каза той, усмихвайки, се на подреждащия фишовете си Рамюел, — настъпва почивка, а?
	— Да, до към четири и половина. Ще започнем отново около чая с танци…
	Изминаха още няколко минути, но Мегре не напущаше коридора. Изведнъж в кафетерията се разнесе звън. Шарл стана, каза няколко думи по телефона, откъсна се със съжаление от вестника си и се отдалечи към коридорите в дъното.
	— Къде отива?
	— Колко е часът? Три и половина? Сигурно отива при домакина, който го вика да му даде продукти за кафето и чая.
	— Всеки ден ли е така?
	— Всеки ден…
	Рамюел проследи с очи Мегре, който все така спокойно влезе в кафетерията. Онова, което направи, беше съвсем обикновено. Той се задоволи просто да отвори чекмеджето на масата — една съвсем обикновена, небоядисана дървена маса. В чекмеджето намери шише с мастило, перодръжка и пакетче листове за писма. Имаше също така парченца моливи и два-три формуляра за пощенски запис.
	Тъкмо затваряше чекмеджето, и Шарл се върна, натоварен с пакети. Като видя Мегре наведен над масата, той побърза да каже:
	— Можете да го вземете — очевидно имаше пред вид вестника. — То, какво ли пише в него… Аз чета само фейлетона и обявленията.
	Значи, точно така!…
	Ето!… Проспер Донж седи спокойно на тази маса… До него трите жени бърникат в пяната на мивката… Той…
	С всяка измината секунда отпуснатият и сънлив вид на комисаря изчезваше… Като че изведнъж си бе спомнил, че има да върши спешна работа. Без да каже довиждане на никого, той се отправи с бързи крачки към съблекалнята, грабна пардесюто си, навлече го вървешком и в следващата секунда се отпусна на седалката на едно такси.
	— Във финансовия отдел на прокуратурата — подхвърли той на шофьора.
	Четири без четвърт. Може би все още ще намери някой от чиновниците? Ако всичко върви добре, надяваше се, че до довечера…
	Обърна се. Таксито току-що се бе разминало с Едгар Фагоне, наречен Зебио, който отиваше пеша към „Мажестик“.


>	X
>	Вечеря в ресторант „Купола“

	Операцията беше проведена с такава необичайна бруталност, че дори старият антиквар, който бавно умираше като къртица в мрака на своето дюкянче, влачейки краката си по пода, отиде до вратата.
	Беше малко преди шест часа. Невзрачните магазини на улица Сен-Пер бяха слабо осветени, а по улицата падаха виолетови отблясъци.
	Колата на Префектурата на полицията излетя от моста, като надаваше такъв вой с клаксона си, че всички антиквари и букинисти подскочиха в бърлогите си.
	С пронизително изскърцване на спирачките тя спря до тротоара. От нея изскочиха трима души и тръгнаха с решителната стъпка на полицаи, повикани на мястото на тежко произшествие.
	Мегре сам се отправи към вратата, на която в същия миг се прилепи като изписано бледото уплашено лице на служещия. Единият от инспекторите се вмъкна в уличката, за да се увери, че магазинът няма втори изход, а другият, който остана на тротоара и когото Мегре беше избрал нарочно, с големите си мустаци и мрачни и подозрителни очи приличаше по-скоро на полицай от карикатурите.
	В магазина, стените на който бяха покрити с персийски килими, цареше приглушено спокойствие. Чиновникът се опитваше да се съвземе.
	— Искате да видите господин Атум ли?… Ще проверя дали е тук.
	Но комисарят го отстрани от пътя си. В дъното между килимите беше забелязал процеп, от който идваше червеникава светлина и долитаха тихи гласове. Озова се пред прага на малка стаичка, образувана сякаш от четири килима, мебелирана с диван и възглавници от пъстроцветна кожа и малка масичка, инкрустирана със седеф, върху която димеше турско кафе.
	Един човек, който стоеше прав, тъкмо се канеше да си тръгне и изглеждаше не по-малко развълнуван от служещия. Друг, седнал на дивана, пушеше цигара с позлатен край и говореше нещо на чужд език.
	— Господин Атум, нали?… Комисар Мегре от Криминалната полиция.
	Посетителят забърза още повече и скоро се чу как вратата се затвори след него, а в това време Мегре спокойно седна на ръба на дивана и с любопитство започна да разглежда чашите за турско кафе.
	— Не ме ли познавате, господин Атум?… А ние с вас сме прекарали почти цял половин ден заедно преди… Чакайте… Преди ето вече близо осем години… Едно хубаво пътуване!… Вогезите, Елзас!… Ако добре си спомням, разделихме се при един граничен стълб…
	Атум беше тлъст, но имаше много младо лице и прекрасни очи. Облечен изискано, напарфюмиран, с ръце, обсипани с пръстени, той беше по-скоро клекнал, отколкото седнал на дивана, и цялата тази малка стаичка, осветена от една ламба от имитация на алабастър, напомняше повече сцена от ориенталски базар, отколкото сцена от Париж.
	— Какво впрочем бяхте извършили тогава?… Дребна работа, ако не се лъжа… Просто документите ви не бяха в ред и френското правителство предпочете да ви предложи това пътуване до границата. Впрочем още същата вечер вие се завърнахте, но приличието беше спазено. Струва ми се, бяхте намерили могъщи покровители…
	Атум, който не губеше спокойния си вид, седеше до комисаря неподвижен като котка.
	— След това станахте банкер, защото и във Франция за онези, които боравят с парите на гражданите, не се изисква неопетнено име и свидетелство за съдимост… Но вие пак имахте неприятности, господин Атум…
	— Господин комисар, мога ли да си позволя да ви попитам нещо?
	— Защо съм дошъл тук, нали? Е, добре. Откровено казано, още нищо не знам. Пред вратата ви има кола, а също така и мои хора. Може да се наложи да тръгнем заедно…
	Ръката на Атум не трепна, когато палеше цигара, след като предложи и на комисаря, който отказа.
	— Възможно е също така да си отида спокойно, като ви оставя тук…
	— И това ще зависи от какво?
	— От отговора, който ще дадете на един малък въпрос… Аз обаче познавам толкова добре вашата дискретност, че както виждате, взех предварително някои мерки, за да я преодолея… Докато бяхте банкер, при вас работеше един счетоводител, който беше дясната ви ръка, ваш доверен човек — забележете, че не казвам ваш съучастник! — и който се нарича Жан Рамюел… Е, добре! Бих искал да знам защо се лишихте от един толкова ценен помощник или за да бъда по-точен, защо го изгонихте…
	Настъпи доста дълго мълчание. Атум размишляваше.
	— Лъжете се, господин комисар… Не аз изгоних Рамюел, а той напусна напълно доброволно, по здравословни причини, доколкото си спомням…
	Мегре стана.
	— Толкова по-зле!… В такъв случай остава първото разрешеше… Ако обичате, последвайте ме, господин Атум…
	— Къде смятате да ме отведете?
	— Още един път на границата…
	Лека усмивка заигра по устните на ориенталеца.
	— Само че сега ще сменим границата… Представете си, имам желание да направя едно пътуване до италианската граница… Казаха ми, че в Италия, която сте напуснали почти панически, вие сте забравили да излежите една присъда от пет години затвор за мошеничество и издаване на чекове без покритие… Така че…
	— Седнете, господин комисар…
	— Смятате ли, че няма да се наложи отново да ставам?
	— Какво искате да правите с Рамюел?
	— Може би смятам да го поставя на истинското му място. Какво мислите вие по това?
	Внезапно Мегре смени тона:
	— Хайде, Атум! Днес нямам време за губене… Почвам да мисля, че Рамюел с нещо ви държи в ръцете си…
	— Признавам, че ако започне да говори неразумно, може да ми причини много неприятности. Работите на една банка са сложни. Той имаше обичай да си пъха носа навсякъде. Дори се питам дали все пак не е по-добре да избера Италия… Разбира се, ако вие ми дадете известни уверения… Че например, ако той заговори за някои неща, няма да ги вземете под внимание, като се има пред вид, че това е вече минало и че оттогава аз съм станал честен търговец…
	— Само ако е в границите на възможното…
	— В такъв случай мога да ви кажа, че ние се разделихме, Рамюел и аз, след една доста бурна разправия… Бях най-после открил, че при мен той работи за своя сметка и че е фалшифицирал известен брой подписи…
	— Предполагам, че сте запазили някои документи…
	Атум премигна и призна тихо:
	— Да, но и той от своя страна е запазил други документи…
	— Така че вие взаимно се държите в ръце… Добре, Атум, но аз искам да ми предадете незабавно тези документи…
	Ориенталецът се поколеба още малко. Затвор в Италия или затвор във Франция? Най-после стана, повдигна тапета зад дивана — показа се вградена в стената малка желязна каса, която той отвори.
	— Ето ви полици, върху които Рамюел е фалшифицирал не само моя подпис, но и подписите на двама мои клиенти… Ако откриете у него едно малко червено тефтерче, в което съм отбелязал някои операции, бих ви бил признателен да…
	И докато вървеше след Мегре през магазина, след известно колебание той промърмори, показвайки един великолепен килим от Карамани:
	— Не зная дали госпожа Мегре би харесала този десен…


	В осем и половина часа Мегре влезе в „Купола“ и се отправи към онази част на широкия салон, в която се поднасяше вечеря. Беше сам и както обикновено, с килнато назад бомбе и ръце в джобовете. Беше съсредоточил сякаш цялото си внимание в търсене на свободно място. Изведнъж комисарят забеляза един дребен мъж, седнал пред чиния със студени закуски и чаша бира.
	— Виж ти! Люка!… Свободно ли е при вас?
	Мегре седна с вид на човек, предвкусващ удоволствието от една хубава вечеря, но стана отново, за да подаде палтото си на прислужника. Встрани от него, седнала пред порция морски рак с внушителни размери, една дразнещо вулгарна жена крещеше с неприятен глас:
	— Келнер!… Донесете ми друга майонеза… Тази тук мирише на сапун…
	Мегре се обърна към нея, след това към мъжа, който седеше на нейната маса, и се престори на най-искрено учуден:
	— Гледай ти! Господин Рамюел!… Как се срещат хората!… Бихте ли били любезен да ме представите?…
	— Жена ми… Комисарят Мегре от Криминалната полиция…
	— Приятно ми е, господин комисар…
	— Един бифтек, пържени картофи и двойна бира, келнер…
	Погледът му се спря на чинията на Рамюел, в която имаше юфка без масло и без сирене.
	— Знаете ли какво си мисля? — изведнъж попита той със сърдечен тон. — Мисля си, господин Рамюел, че никога не сте имали щастие… Това ми направи впечатление, като ви видях още за първи път… Има такива хора, на които в нищо не им върви, и съм забелязал при това, че именно те пипват разни болести или имат най-неприятни недъзи.
	— Той ще използува това, което казвате, за да оправдае мръсния си характер! — намеси се Мари Делижар, като помирисваше донесената й нова майонеза.
	— Такъв интелигентен, образован и трудолюбив човек като вас — продължи комисарят — би трябвало десет пъти досега да е направил състояние… И най-чудното е, че на няколко пъти вие наистина едва не сте си изградили блестящо положение… Например в Кайро… След това в Еквадор… Всеки път след някое бързо издигане вие сте се озовавали отново долу, както преди… Настанявате се например на прекрасно място в една банка… И като че случайно попадате на съмнителен банкер, някой си Атум, и сте принуден да го напуснете…
	Вечерящите наоколо ни най-малко не подозираха последиците от този разговор. Мегре говореше с лекия тон на човек, който поддържа добра компания, и с апетит атакуваше бифтека си, докато Люка беше навел нос над чинията си, а Рамюел изглеждаше изцяло погълнат от юфката.
	— Всъщност почти не се надявах да ви срещна тук, на булевард Монпарнас, тъй като мислех, че вече сте във влака за Брюксел.
	Рамюел не трепна, но цветът на лицето му стана по-жълт и пръстите му се сгърчиха върху вилицата. Сътрапезницата му обаче извика:
	— Какво!… Така ли!… Ти си искал да заминеш за Брюксел и не си ми казал нищо за това?… Какво означава това, Жан?… Пак ли друга жена, а?…
	— Мога да ви уверя, госпожо, че не се касае за жена… Успокойте се!… Но вашият мъж… Искам да кажа, вашият приятел…
	— Можете да кажете моят мъж… Не знам какво ви е разказвал по този въпрос, но ние наистина сме женени… Ето ви доказателството…
	Тя трескаво затърси в чантата си и извади оттам многократно сгънат лист хартия, пожълтял и изпокъсан.
	— Гледайте!… Това е брачното ни свидетелство…
	Текстът беше написан на испански и по листа имаше множество марки и печати на република Еквадор.
	— Отговори, Жан!… Какво щеше да правиш в Брюксел?
	— Но… Никога не съм имал намерение…
	— Оставете, господин Рамюел… Извинете ме!… Не исках да предизвиквам семейна сцена… Когато разбрах, че сте изтеглили почти всичките си пари от банката и че сте поискали чек от двеста и осемдесет хиляди франка за Брюксел…
	Мегре побърза да напълни устата си с хрупкащи пържени картофи, защото имаше страшно желание да се разсмее. Един крак настъпи неговия — кранът на Рамюел, който по този начин го молеше да мълчи.
	Но беше много късно. Като забрави лангустата си и десетките хора, които вечеряха около тях, Мари Делижар или по скоро Мари Рамюел, ако трябваше да се вярва на свидетелството, пламна:
	— Двеста и осемдесет хиляди франка ли казахте? Значи, той е имал двеста и осемдесет хиляди франка в банката и ми е отказвал най-необходимото?…
	Мегре погледна морския рак и бутилката ризлинг за двадесет и пет франка.
	— Отговори, Жан!… Истина ли е това?
	— Съвсем не разбирам какво иска да каже комисарят…
	— Имаш ли сметка в банката?
	— Уверявам те, че нямам сметка в банката и че ако имах двеста и осемдесет хиляди франка…
	— А вие, господин комисар, какво ще кажете вие?
	— Безкрайно съжалявам, госпожо, че ви поставих в такова положение. Мислех, че вие знаете, че мъжът ви не крие нищо от вас…
	— Сега разбирам…
	— Какво разбирате?
	— Неговото държане от известно време насам… Беше много мил… Превиваше гръбнак… Но аз чувствувах, че това не е естествено… Значи, той е подготвял своя удар!…
	Съседите започнаха да се обръщат усмихнати, защото тези думи се чуха през три маси.
	— Мари… — помоли Рамюел.
	— И така… Ти си плетеш кошничката, оставяш ме в недоимък и подготвяш бягството си… И един прекрасен ден изчезваш безследно… И аз щях да се намеря съвсем сама в едно жилище, наемът на което може би нямаше да е платен… Без номера, малкият!… Два пъти вече се опитваш да ме чупиш, но знаеш много добре, че това не ти се удаде… Сигурен ли сте, че в тази работа няма жена, господин комисар?…
	— Вижте какво, господин комисар, не смятате ли, че ще бъде по-добре да продължим този разговор другаде?
	— О, не, не!… — въздъхна Мегре. — И чакайте… Бих искал… Метр д’отел!…
	Той показа сребърната количка за сервиране с издут похлупак, която бутаха между масите.
	— Какво има във вашата количка?
	— Говежди котлет…
	— Добре!… Дайте ми едно късче… Малко говежди котлет, Люка?… И пържени картофи, метр д’отел!…
	— Вземете този рак, не е пресен! — намеси се сътрапезницата на Рамюел. — Дайте ми от същото като на комисаря… Значи, тоя мръсник е имал пари настрана и…
	Тя беше толкова развълнувана, че започна да си оправя грима, като изтърсваше над покривката пухче за пудра с неопределен розов цвят.
	А под масата имаше непредвидени движения — Рамюел лекичко я чукаше по крака, за да я накара да мълчи, а тя не искаше нищо да разбере и му отговаряше, като ядосано го удряше с токчето си:
	— Ще ми платиш за това, мръсник такъв!… Само почакай!…
	— Ще видиш, че ей сега всичко ще се изясни… Не разбирам защо комисарят мисли… А вие сигурен ли сте, че не се лъжете?… Защото, познаваме ви вас, полицаите… Когато не знаете нищо и сте объркани, способни сте да измислите дявол знае какво, за да принудите хората… В случая не е така, нали?
	Мегре погледна часовника. Беше девет и половина. Той намигна на Люка, който изведнъж почувствува нужда да се изкашля. След това се наведе към Рамюел и неговата сътрапезница, сякаш искаше да им каже нещо поверително.
	— Не мърдайте, Рамюел!… Не правете скандал, това няма да ви помогне… Съседът ви отдясно е човек от нашите… А бригадирът Люка ви следи през целия следобед… Той именно ми телефонира, че сте тук…
	— Какво означава това? — запелтечи Мари Делижар.
	— Това означава, госпожо, че исках да ви оставя най-напред да се нахраните… Принуден съм да арестувам вашия мъж… Ще направим това кротичко, така ще бъде по-добре за всички… Довършете вечерята си… След малко ще си тръгнем заедно като добри приятели… Ще вземем такси и ще направим едно посещение на Ке де-з-Орфевр… Не можете да си представите колко са спокойни кабинетите през нощта… Горчица, келнер!… И краставички, ако имате…
	Смръщила чело в голяма бръчка, която не я правеше нито по-хубава, нито по-приветлива, Мари Делижар ядеше с настървение и от време на време хвърляше на мъжа си свирепи погледи.
	Мегре си поръча трета бира и като се наведе отново към Рамюел, зашепна му поверително:
	— Представяте ли си, днес следобед към четири часа изведнъж се сетих, че на времето сте били фелдфебел…
	— Ти винаги си ми казвал, че си бил офицер! — не пропусна случая да скръцне със зъби неприятната Мари Делижар.
	— Но да бъде човек фелдфебел, е много хубаво нещо, госпожо!… Фелдфебелът върши цялата писмена работа в ротата… И по този повод си спомних за моята военна служба, която изкарах твърде отдавна, както разбирате…
	Нищо не можеше да му попречи да се наслаждава на своите пържени картофи, които наистина бяха великолепни — хрускави отвън и меки отвътре.
	— Тъй като нашият капитан идваше в казармата колкото се може по-рядко, билетите за отпуска подписваше фелдфебелът, както и изобщо всички документи от името на капитана, разбира се… И наистина подписът беше толкова добре подправен, че офицерът никога не можеше да познае кое е подписал собственоръчно и кое е работа на фелдфебела… Какво ще кажете за това, Рамюел?
	— Не разбирам… И тъй като предполагам, че не мислите да ме арестувате без необходимото разрешение, бих искал да зная…
	— Знайте тогава, че получих такова разрешение от финансовия отдел на прокуратурата… Това ви изненадва, нали?… Но всъщност често се случва… Човек се занимава с едно дело и без да иска, открива друго дело от преди много години, което всички смятат за забравено… В джоба си имам документи, предадени ми от някой си Атум… Няма ли да ядете повече?… Не искате ли десерт, госпожо?… Келнер… всеки за себе си, нали?… Аз имам един бифтек, едно парче от онова, което разнасяха с количката, говежди котлет или нещо подобно, три порции пържени картофи и три бири… Имаш ли огън, Люка?


>	XI
>	Гала вечер в Криминалната полиция

	Тъмното както винаги преддверие, след това широкото стълбище с по някоя мрачна крушка тук-таме и накрая огромният коридор с множество врати.
	Мегре любезно говореше на задъханата Мари Делижар:
	— Пристигнахме, госпожо… Поемете си дъх…
	В коридора светеше само една крушка; двама души се разхождаха с широки крачки по него, като разговаряха спокойно — Осуалд Дж. Кларк и неговият солиситор.
	В дъното на коридора се намираше чакалнята с остъклена предна стена, нещо, което позволяваше на служителите в полицията да наблюдават при някои случаи своите посетители.
	Маса със зелена покривка, фотьойли със зелен плюш. Над камината — часовник стил Луи-Филип, съвсем същият като този в кабинета на Мегре и също като него развален. По стените черни рамки със снимки на полицаи, паднали на полето на честта.
	В един тъмен ъгъл, седнали на фотьойли, две жени — Шарлот и Жижи.
	В същия коридор, седнал на едва пейка между двама полицаи — Проспер Донж, все още без вратовръзка и без връзки на обущата.
	— Оттук, Рамюел!… Впрочем елате в моето бюро… А вие, госпожо, ако не ви е неприятно, останете, моля, за минутка в чакалнята… Заведи я, Люка!…
	Той отвори вратата. Усмихна се, като си представи трите жени една до друга в чакалнята и разтревожените или отровни погледи, които сигурно си разменят.
	— Влезте, Рамюел!… Ще направите добре да си свалите палтото, защото, струва ми се, ще ни бъде нужно доста време…
	На масата зелен абажур. Мегре свали палтото и шапката си, избра една лула от онези върху бюрото, отвори вратата към инспекторите.
	Можеше да се помисли, че Криминалната полиция, обикновено толкова безлюдна през нощта, сега, специално за случая, беше препълнена с хора. Торанс беше седнал на бюрото с мека шапка на главата. Пушеше цигара, а пред него, на един стол, дребно старче с нечиста брада съсредоточено гледаше гумените си обувки.
	Там беше и Жанвие, който използуваше случая да напише дневния си рапорт и хвърляше по някое око към един възрастен мъж с вид на някогашен подофицер.
	— Вие ли сте портиерът? — попита го Мегре. — Може ли да дойдете за една минутка? Оттук!…
	Той го остави да мине пръв. Човекът държеше шапката си в ръка и в първия момент не видя Рамюел, който стоеше колкото се може по-далеч от светлината.
	— Вие сте портиерът на сградата на улица Реомюр 117, нали?… Преди известно време едно лице, на име Проспер Донж, е наело при вас кантора и оттогава вие му препращате писмата… Гледайте, познавате ли Донж?
	Портиерът се обърна към ъгъла, в който стоеше Рамюел, поклати глава и промърмори:
	— Хм!… Хм!… Откровено… Не! Не мога да твърдя… Минават толкова хора!… Пък и оттогава са минали три години, нали?… Не знам дали не се лъжа, но ми е останало смътно в паметта, че имаше брада… Разбира се, брадата… Може би пък е бил някой друг?
	— Благодаря ви… Можете да си вървите… Оттук…
	Ама човек! Мегре отвори отново вратата и извика:
	— Господин Жем!… Понеже не зная как се казвате… Влезте, моля… И кажете ми…
	Този път нямаше нужда да чака отговора.
	Като видя Рамюел, дребното старче трепна.
	— Е?…
	— Какво „е“?…
	— Познавате ли го?
	Старецът избухна:
	— И ще трябва да отида да свидетелствувам пред съда, нали? Ще ме задължат да се мотая два-три дни из стаята на свидетелите, а в това време кой ще работи в магазина ми, а? След това, когато застана пред съда, ще ми поставят куп объркващи въпроси и адвокатите ще разправят това и онова за мен, за да ме очернят… Много благодаря, господин комисар…
	И изведнъж:
	— Какво е направил?
	— Ами какво да ви кажа, между другото, убил е и двама души — един мъж и една жена… Жената е богата американка…
	— Дават ли награда?
	— Да, доста голяма…
	— В такъв случай можете да пишете… Долуподписаният Жан-Батист-Исак Мейер, търговец… Много свидетели ли ще си поделят наградата?… Защото знам аз как стават тия работи… Полицията дава големи обещания… След това, когато…
	— Пиша: „… разпознавам напълно в лицето, което ми представиха като Жан Рамюел, лицето, което е абонирано в моята частна пощенска кантора под инициалите Ж.М.Д.“ Така добре ли е, господин Мейер?
	— Къде трябва да подпиша?
	— Почакайте! Прибавям!… „И потвърждавам, че това лице дойде да получи последното писмо на…“ Сега можете да подпишете. Вие сте стар хитрец, господин Мейер, защото знаете, че това дело ще ви направи реклама и всички ония, които още не знаят за частните пощенски кантори, ще се втурнат при вас… Торанс!… Господин Мейер може да си върви…
	Когато вратата се затвори, комисарят със задоволство прочете декларацията на неприятния старик. Но един глас го накара да трепне. Той идваше от полумрака, тъй като само ламбата на бюрото беше запалена.
	— Протестирам, господин комисар, срещу…
	Тогава Мегре сякаш изведнъж си спомни, че е забравил нещо. Най-напред той спусна щората на прозореца. След това погледна ръцете си. Това вече беше един Мегре, когото малко хора познаваха и обикновено те не се хвалеха с това…
	— Ела ми тук, мой малки Рамюел!… Ела тук, ти казвам!… Върви!… Не бой се!…
	— Какво ще…
	— Представи си, откакто открих истината, имам страшно желание да…
	В същата секунда юмрукът на Мегре полетя и се стовари върху носа на счетоводителя, който твърде късно беше вдигнал ръце.
	— Ето ти!… Не е много правилно наистина, но си струва… Утре господин съдията ще те разпитва учтиво и всички ще бъдат учтиви с теб, защото ще станеш звезда за съдиите… А пък на тези господа звездите винаги им правят впечатление… Разбираш ли?… В шкафа зад вратата има чешма с мивка. Измий се, защото си отвратителен така…
	Изцапаният с кръв Рамюел се изми горе-долу.
	— Чакай да видя?… Така е добре!… Сега си почти за пред хора. Торанс!… Люка!… Жанвие!… Идвайте, деца!… Поканете онези дами и господа…
	Сътрудниците му също бяха изненадани, защото Мегре беше много по-възбуден от обикновено, дори и след завършването на някое трудно следствие. Пушеше нова лула. Първи влезе между двама полицаи Донж, като неловко държеше напред стегнатите си в белезници ръце.
	— Ключът у теб ли е? — попита Мегре един от полицаите. Той отключи белезниците и само след секунда те отново щракнаха около китките на Рамюел, докато Донж го гледаше почти комично с опулени очи.
	Комисарят забеляза, че Донж нямаше нито вратовръзка, нито връзки на обущата и накара да извадят връзките от обущата на Рамюел и да свалят малката му папионка от черна коприна.
	— Влезте, уважаеми дами… Влезте, господин Кларк… Наистина вие не разбирате… Но господин Дейвидсън ще бъде любезен да ви превежда… Има ли столове за всички?… Но, разбира се, Шарлот, можете да се приближите до Проспер… Само че, моля ви, за момента да избегнете вълненията… Всички ли са тук?… Затвори вратата, Торанс!…
	— Какво е направил? — запита дрезгавият глас на госпожа Рамюел.
	— Седнете и вие, госпожо!… Неприятно ми е да говоря на хора, които стоят прави… Не, Люка!… Няма смисъл да запалваш полилея… Така е по-интимно… Какво е направил ли? Продължил е да прави онова, което е правил цял живот: престъпления!… И обзалагам се например, че ако се е оженил за вас и е прекарал толкова години, с извинение казано, с такава змия като вас, то е, защото сте го държали в ръцете си… А вие сте го държали, защото сте знаели за мошеничествата му в Гуаякил… Изпратил съм вече там една телеграма, а друга — в Лондон. Но още отсега знам отговора…
	Отново прозвуча ужасният глас на Мари:
	— Нищо ли няма да кажеш, Жан? Така ли?… Значи, двеста и осемдесет хиляди франка и пътуването до Брюксел са истина, а?…
	Беше изскочила като демон от бутилка и задъхано се нахвърли:
	— Камила!… Крадец!… Мръсник!… Като си помисля само…
	— Успокойте се, госпожо! Много по-добре е, че не ви е казал нищо, защото в такъв случай щях да бъда принуден да ви арестувам като съучастница не само във фалшификацията на документи, но и в двойно убийство…
	От този момент нататък сцената получи малко комичен оттенък. Кларк, който не изпущаше из очи Мегре, непрекъснато се навеждаше към своя солиситор и му казваше няколко думи на английски. И всеки път комисарят го поглеждаше и беше сигурен, че американецът не казваше нищо друго на своя език, освен:
	_— Какво казва?_
	Но Мегре продължи:
	— Що се отнася до вас, бедна Шарлот, ще трябва да ви призная нещо, което Проспер може би ви е признал през последната вечер, която е прекарал с вас?… Когато, мислейки го за оздравял, сте му разправили за писмото на Мими и сте му разказали историята с детето, той съвсем не е бил оздравял… Не ви е казал нищо, но скоро след това, в кафетерията, около три часа следобед, по време на паузата, по думите на Рамюел, той е написал дълго писмо до своята някогашна любовница… Не си ли спомняте, Донж?… Никаква подробност ли не сте запомнили?
	Но Донж беше объркан. Не разбираше нищо от това, което ставаше, и гледаше наоколо с големите си синьозелени очи.
	— Не разбирам какво искате да кажете, господин комисар…
	— Колко писма написахте?
	— Три.
	— И поне веднъж през тези три пъти не бяхте ли прекъснат от звъна на телефона?… Не бяхте ли повикан от домакина да отидете при него, за да получите продуктите за следващия ден?…
	— Възможно е… Да… Дори е вероятно!…
	— И писмото ви остана върху масата, точно срещу кабината на Рамюел… Рамюел, на когото не му върви… Рамюел, който през целия си живот е вършел мошеничества, без да може да забогатее… На кого поверявахте грижата да пуска вашите писма?
	— На хопа… Той ги отнасяше в хола, където има пощенска кутия…
	— По такъв начин Рамюел е могъл лесно да ги измъкне… А пък Мими… Моля да ме извините, господин Кларк, но за нас тя си остава винаги Мими… И тъй, мисис Кларк в Детройт, след като е получавала писма от един влюбен мъж, в които е ставало дума предимно за неговия син, започнала да получава заплашителни писма, написани все тъй със същия почерк и все тъй подписани „Донж“… Само че сега той искал пари… Новият Донж е настоявал да бъде платено неговото мълчание…
	— Господин комисар!… — извика Донж.
	— Мълчете!… И се опитайте да разберете, за бога!… Защото като работа, извършена е хубаво, можете да ми вярвате… Още едно доказателство, че Рамюел никога не е имал щастие… Сигурно най-напред е писал на Мими, че сте си сменили адреса, нещо, което не е представлявало някаква трудност, като се има пред вид, че във вашите писма не сте били много словоохотлив относно сегашния ви начин на живот… Ето защо е била нужна наетата на улица Реомюр кантора на името на Проспер Донж.
	— Но…
	— За да се наеме една кантора, не е нужно да се представят документи за самоличност — писмата, които идват на ваше име, ви се препращат… За жалост чекът, който Мими изпраща, е на името на Проспер Донж, а пък банките изискват редовни документи…
	Но, повтарям ви, Рамюел е просто артист в работата си… Само че за да бъде открит, трябваше да се знае, че в кафетерията имате половин до три четвърти час отдих, точно срещу неговата стъклена кабина, пред неговите очи, така да се каже, и че сте използували именно това време, за да пишете писмата си…
	И ето че изведнъж вие пишете на банката да закрие сметката ви и да ви изпрати остатъка в Сен-Клу…
	Само че не това писмо се получава в „Креди Лионе“. Получава се друго, написано от Рамюел, но с вашия почерк, писмо за обикновена смяна на адреса. От този момент нататък кореспонденцията на Донж следва да се изпраща на адрес: улица Реомюр 117…
	Изпраща чека… Нарежда да бъде преведен по сметка… А осемстотинте и няколко франка, които получавате в Сен-Клу, ви ги изпраща по пощата Рамюел, от името на банката…
	Както виждате, тънко изпипана мръсотия!…
	Толкова тънко, че страхувайки се от този адрес на улица Реомюр и за още по-голяма предпазливост Рамюел нарежда писмата му да се препращат в частна пощенска кутия…
	Кой би могъл при това положение да намери следите му?
	Само че неочаквано се явява непредвидено обстоятелство — Мими е във Франция… Мими е в „Мажестик“… Всеки момент Донж, истинският Донж, може да я срещне и да й каже, че никога не я е изнудвал. И тогава…
	Шарлот не издържа повече. Започна да плаче, без дори да знае защо, както би плакала, ако четеше някой тъжен роман или гледаше сантиментален филм. Жижи й шепнеше на ухото:
	— Мълчи!… Мълчи!…
	А Кларк навярно продължаваше да шепне на ухото на солиситора си:
	_— Какво казва?_
	— Смъртта на мисис Кларк — продължи Мегре — е била случайна… Рамюел, който има достъп до приемната книга на хотела, е знаел, че тя е в „Мажестик“… Донж не е знаел… Той е научил това случайно от един неволно доловен разговор в стаята на куриерите…
	И е написал писмо… Определил е среща в шест часа сутринта и е имал намерение да изиска сина си, и дори ако трябва да плаче и да умолява… Аз обаче съм сигурен, че ако те се бяха срещнали, Мими щеше да го преметне и този път…
	Безсъмнено, след като е считала, че ще има работа с един изнудвач, тя си е купила револвер…
	Рамюел е неспокоен… Той вече не напуща подземието на „Мажестик“. Малкото листче, което Донж е изпратил по един от прислужниците, му се е изплъзнало…
	И това е всичко!… Една спукана гума… Донж закъснява с петнадесет минути… Рамюел вижда как младата жена търси някого из коридорите на подземието и се страхува, че нещо вече е станало и скоро всичко ще се разкрие…
	Той я удушва… Набутва я в шкафа…
	Рамюел бързо схваща, че всичко до този момент уличава Донж и че, напротив, нищо не може да хвърли съмнение върху него…
	За да се осигури още повече, той пише едно анонимно писмо с почерка на Шарлот… Нали в чекмеджето на масата в кафетерията има много бележки от Шарлот!…
	Повтарям, той е истински артист! Миниатюрист!… Изпипва тънко всичко… И когато открива, че бедният Жюстен Колбьоф го е видял… Когато Колбьоф идва да му заяви, че по чест и съвест се счита задължен да го издаде на правосъдието, извършва ново престъпление, което лесно и без усилие е приписано на Донж.
	Това е всичко… Торанс!… Дайте една мокра салфетка на този мръсник, защото отново почна да му тече кръв от носа… Подхлъзна се преди малко и си удари лицето в ръба на масата… Имате ли да кажете нещо, Рамюел?
	Тишина. Само американецът запита отново:
	_— Какво казва?_
	— Що се отнася до вас, госпожо… Как трябва да ви наричаме?… Мари Делижар или госпожа Рамюел?…
	— Предпочитам Мари Делижар!…
	— И аз така си мислех… Не сте се лъгали, че Рамюел е имал намерение скоро да ви изостави… Чакал е само сумата в банката да стане достатъчно закръглена… Би могъл да отиде да лекува черния си дроб самичък, в чужбина, далеч от вашите крясъци…
	— Моля ви се…
	— Казано с извинение, госпожо!… С извинение!…
	И изведнъж:
	— Полицаите!… Отведете затворника в ареста!… Надявам се, че утре съдия-следователят Боно ще бъде така любезен да подпише едно окончателно нареждане за арестуване и че…
	Жижи стоеше права в ъгъла, кацнала на кокилите си, и от вълнение, изглежда, имаше толкова голяма нужда от наркотик, че й се виеше свят и ноздрите й потрепваха като ранена птичка.
	— Извинете, господин комисар…
	Обади се солиситорът. Зад него стоеше Кларк.
	— Моят клиент би искал да се състои една среща между вас, господин Донж и него в моя кабинет колкото е възможно по-скоро във връзка с… с детето, което…
	— Чуваш ли, Проспер? — извика ликуващо Жижи от своя ъгъл.
	— Утре сутринта например?… Свободен ли сте утре сутринта, господин Донж?…
	Но Донж не можеше да отговори. Беше отмалял изведнъж. Отпуснал се бе върху преливащата гръд на Шарлот и плачеше, изплакваше, както се казва, всичките си сълзи, а тя малко стеснително го успокояваше като дете:
	— Дръж се както трябва, Проспер!… Ще го отгледаме двамата!… Ще го научим френски… Ще…
	Мегре пък, кой знае защо, отваряше едно след друго чекмеджетата на бюрото си. Беше си спомнил, че в едно от тях беше сложил няколко малки пакетчета, иззети при един от последните обиски. Намери едно, поколеба се, след това вдигна рамене. И тъй като Жижи почти припадаше, той мина край нея и ръката му леко докосна нейната…
	— Дами и господа, вече е един часът сутринта… Ако позволите…
	_— Какво казва?_ — като че попита Кларк, който току-що бе имал за първи път работа с френската полиция.


	На другия ден стана ясно, че чекът от двеста и осемдесет хиляди франка е бил представен в Брюкселската обединена банка от някой си Жамине, букмейкър* по професия.
	[* Лице, което приема и вписва в книга обзалаганията при надбягвания с коне. — Б.пр.]
	Жамине получил чека по въздушна поща от Рамюел, в частта на когото на времето бил отслужил военната си служба като ефрейтор.
	Това, разбира се, не попречи на Рамюел да отрича докрай всичко.
	Той все пак има щастие, защото лошото му здравословно състояние — три пъти припадна при последното съдебно заседание — стана причина смъртната му присъда да бъде заменена с доживотна каторжна работа.
