P>
D>
	На Андре Пероа
D$

	Пламти лицето ми от резките плесници
	на вятъра, понесъл сняг,
	и вълчите сезони нижат се през паметта ми.

	Жалоните от дим показват колко е огромен този край,
	натегнал от ухания, най-вече с дъх на мента.
	И тия селянки, които се чернеят сред полето,
	са тайни типографки може би на карти.
	Усмивки бликат в мрака на обора,
	където кравите понякога са увенчани с див босилек.
	И скрежът по прозорчето на плевнята
	изписва остролисто цвете
	като стилет, разяден от звезди.

	О, дарове в ръцете бели като вар!
	В мазите плодовете спят върху лъчи разстлани,
	ври виното и режат кошничарите ракити
	в скрежасалото утро.
	Оса (последната за тая есен) зъзне
	на моето стъкло, където слънцето се е разбило.

	Аз всяка нощ дочувам есента как тропа
	и ударите й отекват като в кула.
	Аз чакам.
	Едно лице унило сред листака
	все тъй с надежди ме изпълва и ме съпровожда.
	Лозята вече са поръждавели
	и само спомените ми успяват днес
	със скреж и с мудни селяни да ги населят.
	На горските поляни
	червените огньове са умиращи цветя.

	И аз, за празника на изгревите жаден, в тоя остър вятър —
	косач на пушеци — дочувам как звъни една камбана:
	на прага на подравяната от гризачи зима
	стоя — залитащ груб гробокопач на свойта радост.
P$
