P>
#	I

	Всеки иска свойта чистота да съхрани,
	ала злото връх е взело в земните ни дни.

	Никой тук не иска злоба и разправа,
	нищо че вихрушката зърната разпилява.

	Който знае колко леки са зърната, той едва ли
	гръмовете вече ще възхвали!


#	II

	Аз съм смътният контур на дървесата,
	дето гълъби от светлина с криле приплясват —
	ласки, под които избуяват твоите коси…

	Но под пръстите, измамени от далнините,
	топло, слънцето се нищи като слама.


#	III

	Земята тук оголва нишката. До утре само
	дори да повали и в тази влага всичко
	да се обърка — пак земята ще е като нова.
	Смъртта за миг поне е свежа и прилича
	на цъфнало кокиче…


#	IV

	Денят се е наперил в мене като бик:
	и вече вярвам, че не знае той умора…

	Да можеше да отмалее сам тореадора
	и да забие шпагата поне след някой миг!


#	V

	През зимата дървото е смалено.

	Но после смях и песен птича
	в градините под пролетния свод
	се смесват с шепот на листа зелени.

	За този, който никой не обича,
	далече е за него земният живот.


#	VI

	О, първите пролетни дни,
	играещи в големия училищен двор
	сред две паралелки на вятъра!


#	VII

	Не съм ни спокоен, ни безгрижен съм аз,
	кой знае богатствата, кой раните знае,
	които животът отвъден ни готви? Дори пролетта
	ту бликаща радост, ту гробищен мраз.
	— Ето и дроздът. Излиза девойка свенлива
	навън. И зората в тревите влажни попива.


#	VIII

	От много далече
	аз виждам улицата с къщите, с гъстите клони
	и вятъра, свеж за сезона,
	който си сменя посоката, за да не пречи.
	Минава кола с мебели бели
	през горичката от сенки сплъстени.
	Дните за миг дори не са спрели,
	което ми остава, преброил съм го вече.


#	IX

	Рояците мушици на дъжда до сутринта
	се трудиха; дърветата са цъфнали от капки,
	като камшик плющи пороят надалече.
	Небето чисто е обаче; из градините
	за утринна звъни камбаната на сечивата.


#	X

	Във въздуха незрим под тоя свод
	кръжат далечна птица
	и леките зърна, които
	след някой ден покрай горите
	ще вържат плод.

	О, стръмен път, по който слиза
	неумолимият живот!


#	XI

	_(Сена, 14 март 1947 г.)_

	Пропуква се реката. Бурната вода се вдига
	и мие камъка крайбрежен. Вятърът подобно
	огромен мрачен кораб приближава
	от Океана, пълен с едро жълто зърно.

	Далечен блудкав мирис на вода… Трепери всичко
	трепти като отворени в почуда клепки.

	(Блещукаше един канал и водеше нататък —
	заводският канал — та хвърленото цвете
	в самия извор, чак в града да го намерят).

	О, детски спомен. Повече вода такава няма,
	ни дни подобни: кой ще задържи водата в шепи…

	Там някой с клонки пали огън на брега.


#	XII

	Това зелено не е степано, а трепка и блести
	като струящата завеса от фонтани,
	чувствителна, с по-леки и от въздух тръпки; горе
	високо, над дървото, сякаш се е настанил
	рояк жужукащи пчели; какъв приятен
	пейзаж, където винаги незрими птици ни зоват,
	и гласове без корени — като зърната, и самата
	ти — с твойте къдри, падащи над бистрите очи.


#	XIII

	Само миг от тази неделя достигна до нас:
	когато с ветровете утихна и нашата треска
	и под уличната лампа майските бръмбари
	припламнаха, после угаснаха, сякаш че лампиони
	в дъното на парка — навярно за твоя празник.
	Аз също ти вярвах и от твоята светлина
	сияех, а после помръкнах. Сухите им черупки
	припукваха, падайки в пепелта. Други се вдигаха,
	трети пламтяха… а аз стоях сред гъстите сенки.


#	XIV

	Всичко даваше ми знак: и люляците, жадни за живот,
	и дечицата, които губят свойта топка
	нейде в парка. Плочите, отвалени наблизо
	и оголили отдолу — корен подир корен — миризмата
	на жена от труд превита… Въздухът от тези дреболии
	трепкащо платно тъчеше. А пък аз го късах,
	подивял от самота и търсех пътища пред мене.


#	XV

	Люлякът още веднъж се разтвори
	(ала за никого не е гаранция всичко това),
	святкат червеношийки край мен и гласът на слугинята,
	щом заговори на псетата, още по-мек е. Пчелите
	трудят се в крушата цъфнала. И непрестанно
	въздухът цял е изпълнен с този машинен трептеж.
P$
