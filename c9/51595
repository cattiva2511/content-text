P>
	* * *

	Ето че дойде денят
	за големи изпитания,
	ето времето дойде
	за голямата любов.

	Който търси абсолютната любов,
	нелюбов той в себе си открива
	и това е повече от болка.

	* * *

	Ето че дойде часът и на решителната стъпка
	или на божествената власт?

	Трябва да се мине през червените тресавища.
	(Кой ще може по водата да върви?)
	Този, който е понесъл канара на гръб,
	няма да затъне.
	Който не посмее да се омърси,
	как отвъд ще може да премине?

	* * *

	Сънувам още детския си сън.
	И няма случай досега на сън да не подскоча.
	Ти се промъкваш в мойте сънища,
	потупваш ме по рамото
	и погледа ми приковаваш,
	и караш моя дух да бъде все нащрек.
	Обръщам се, да ти избягам,
	но ти до мен се възправяш,
	прилепваш се о моето безсъние
	и моите разтворени постели
	по цял ден стенат.

	* * *

	Безкрайна щедрост
	от моята уста се лее.
	О щастие надупчено.
	В затвора на мига
	помитам всякакви прегради.
	Пространството поглъщам
	и все едно дали го искаш или не —
	в живота ти се настанявам.
	И ти въртиш глава,
	усещайки това невидимо присъствие,
	внезапна изненада,
	която ти отблъскваш.

	* * *

	Човек си мисли само, че познава
	света и че живота си подрежда.
	Валето коз е само образ
	и всеки негов удар е на вятъра.
	И картите на отчаянието
	се мъчат всуе да отгатнат
	това, което никой тук не може
	да знае.

	* * *

	Вървим по пътища подземни,
	осяти с дупки към безкрая
	и изворите покрай нас броим,
	които ни поят с небесни пламъци.
	Уверен взор,
	несигурна походка.

	* * *

	Навлезли в лабиринта
	през портите на лудостта,
	да се загубим,
	да се окажем точно
	на ъгъла,
	където е пролуката,
	която води право
	в сърцето.

	* * *

	Не е ли зъбите си слънцето изплюло,
	заляло се от весел смях
	в зората на света?
	Какви свещени динозаври
	видели са как люспите по гърбовете им
	втвърдяват се в калта
	на ритуалното им къпане?
	Или пък някакъв гигант
	е тръснал свойта грива, за да я отърси
	от песъчинките на сънищата…
	Какви небесни малчугани
	играли са си на ашици цяла нощ
	и хвърляли са все една и съща фигура,
	дордето сипне се зората?

	Или пък може би луната
	засявала е бели камъчета,
	да ни накара да напуснем своите дълбоки
	гори и да отидем при самите себе си,
	окаменяла върволица,
	която ни говори
	за слънчевото копие и мястото
	на по-възвишената среща.

	* * *

	В сърцето на нощта — пожарът,
	пожар, изгарящ твоите гърди.
	Но камъкът е вече хвърлен
	— не ще го нищо задържи —
	зарад голямото завръщане.

	В сърцето на пожара — нощ,
	нощта, гърдите ти смрачила.
	Огромната и мрачна нощ на камъка,
	която огънят връхлита —
	да се излюпи истинската наша радост.
P$
