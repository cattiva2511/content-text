P>
	Има отскоро лека кола.
	На почивка е.
	Всяка сутрин
	излиза на тротоара
	да си види колата.
	Първо се вмъква вътре,
	изважда лявата си ръка,
	слага я на покрива
	и започва с три пръста да барабани.
	Подсвирква си някакво леко мотивче
	и е напълно щастлив.
	После излиза.
	Оглежда я,
	обикаля я отвсякъде,
	гали я,
	личи си, че я обича.
	С удоволствие ще й тегли
	един парцал,
	де да можеше да й бръкне
	отдолу
	и да я оправи с новите инструменти
	в онова хубаво куфарче.
	И после се пита къде е жена му
	в тоя момент.
P$
