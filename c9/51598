P>
	Ще ви говоря пак за книгата на моята беда,
	за странното струене на самия въздух,
	ще ви говоря
	за вятъра горещ, разжарил пясъка,
	за песента скоклива и за лодките обрасли
	със светлина и алги,
	за онзи тежък дъх на билки, заглушил морето.
	Ще ви говоря пак за самота и камъни,
	ще ви говоря за дървета изпотени и за хора,
	удавени сред слънчевата светлина, за портокали
	със смъртен вкус, ще ви говоря за далечни
	предци и вечна прах,
	ще ви говоря за душата му отново и за мен самата,
	ще ви говоря пак за книгата на моята молитва.
P$
