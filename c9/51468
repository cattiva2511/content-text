P>
#	I

	И сега ти си вече в последната стая на лятото, Дув.

	Един дъждовник пъпли по стената. И главата му на тих човек разпръсва там смъртта на лятото. „Живот, аз искам да се хвърля в тясната ти бездна — крясва Дув. — Пробягвай, суха мълния, по мойте устни, пронижи ме!

	Обичам да се заслепявам аз, да се отдавам на земята. И не ща да знам в какви студени зъби ще попадна.“


#	II

	Цяла нощ дървесна те сънувах, Дув, да мога по-добре на огъня да те отдам. Зелена статуя, съпруга на обелен ствол — по-силно да се радвам на главата ти пламтяща.

	Гледайки под мойте пръсти как жаравата и устните ти спорят, аз те виждах как ми се усмихваш. Да, денят, едреещ в теб, ме заслепяваше с жарта си.


#	III

	„Виж ме, виж ме, аз избягах вече!“

	Дув, до тебе съм и те огрявам. Между нас е само каменната лампа, малкото спокойна сянка и ръцете ни, които сянката очаква! Ти — дъждовник изненадан — си се спряла неподвижна.

	Изживяла оня миг, когато виждаш как най-близката ти плът превръща се в познание.


#	IV

	И тъй, останали сме будни до среднощ, в самата нощ на битието. Някакъв шубрак назад се люшна.

	Разкъсване потайно, чрез коя ли птица на кръвта кръстосваше из наште сенки?

	В коя ли стая се прибираше, където ужасът на изгрева връхлиташе върху стъклата?…
P$
