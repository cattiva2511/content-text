P>
#	I

	След всеки час изминат синьото е все по-синьо
	и само камъните скъпоценни пеят в изворите бистри
	и зъбери огромни се надигат
	и над безкрайни равнини кръжат.

#	II

	Трепери ли земята — значи пак сме ние неспокойни.

	Лилавият масив на Аконкагуа
	гърми сред тишината и връхлита синьото небе
	с назъбени пукнатини от сяра и желязо
	студено синьо все по-синьо същество
	и продължава все по-слабо да тупти сърцето.

	Но там там друг световен връх
	раззинва се и се накланя
	под лисото ветрило от кондори.

#	III

	Дете минава и земята се тресе
	огромни коренищата на отчаянието вече са оголени
	и тая нищета пресяваща загубеното зърно
	и всички обещания наивни на лозата и маслината.
	И празните ви тежки длани дето дарове не носят, суетата да живееш

#	IV

	Да обичаш толкова далече от самия мен нощта
	тежките води в които блясва светлината черна
	на потаен индиански поглед
	и сред сянката безсмислена на мойта нощ
	да сънуваш глината която се затваря

	Фразите в устата пълна с пръст —
	коренища на дърво отдавна мъртво

#	V

	Тъй висока е над теб веригата на Андите
	и по всеки връх остава нещо и от времето и от живота ти
	трийсет изтъркулени години
	преброени пак от стъпките на сините коне
	почти
	подивели с бърни бели от дъха солен на океана
	и преживящи като устата на сибили
	словото безмълвно на нагънатия камък
	тия исполински строфи Андите
	стихове записани високо върху тишината чиста
	от едно далечно вече време
	и кръвта заключена във вените на камъка
	виковете валящи съсиреци дълбоко в тишината
	чиста неподвижна безразлична.

#	VI

	Тук пристигнал от прогизналата пролет на Европа
	ето те с душа и тяло
	сред стипчивата поема от бакър и плодове
	под наметката прокъсана на грохнала женица
	а край теб ехтят студените талази
	на бушуващата южна есен

	Рижавият вятър на тъмите се търкаля
	от високите ти хълми с тенекиените стрехи
	осветил челата на момчета безпризорни
	с пръсти от асфалт и самота изцапани
	и разпалил светлинка от сол
	в твоя поглед уморен о Валпарайсо
	в лудите очи на океана
	там където слънцето се спуска
	винаги едно и също.

#	VII

	_Какъв напразен труд да си в страни различни_ — беше казал Сев

	Запалват канделабри кактусите в здрача
	и виж какъв червен и черен блясък
	чак до студените чела на върховете оснежени

	И бели кльощави градчета пеят по пътя за Сантяго
	под боровете пъпли тежка сянка
	и днес денят над океана гасне в тая половина на света
	над сламата натрупана и над стадата белорунни

	Какво спокойствие бедняшко
	като студените води на мрака върху хорските плещи
P$
