P>
	* * *

	На края на клонката

	самотна
	птица

	готова на всичко

	да излети
	да падне
	да умре внезапно

	както човека

	някъде

	обзет от съмнение

	в плен на инстинкта

	* * *

	Ти беше тази звезда

	бяла
	в дълбоката нощ

	натегнала
	във върховните
	мигове

	крехка
	като вечността

	властваща
	над пространствата

	Било ти е съдено
	да живееш
	във времето

	* * *

	Жуженето на мушиците
	в разгара на лятото
	сред прозирния свят
	на знаците

	Няколко
	бегли сенки
	зачеркват края
	на пътеката

	Над този спокоен свят
	център на бездните

	пустотата и тишината
	се смесват
	в едно безконечно цяло

	и започва разпадът
	на вечността
P$
