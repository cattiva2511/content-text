P>
	Елиът добре видял е: светлината през април
	е злокобна. Всички люляци и минзухари
	са по катафалките. Вандемиер дори е бил
	по-усмихнат сред мъглата между коловете стари
	и ноември като тих болногледач е мил.
	Но… (виновникът е оня, който изкрещя „На път“)
	истина е, че накрая, щом до тук сме се търкаляли,
	падам точно в центъра на Велизи, градът,
	дето Суперът развихря свойте луперкалии
	между сух чакъл и толкова небе… Не тъй ли от отвъд
	щом се върне някой — сякаш Лазар станал е от гроба —
	чувства светлината как бледнее в тъмните очи.
	В прохода се чува: „Взех пуловера от груба
	вълна и…“ Налита вятърът да заличи
	думи и вълнения през съботата куха; нова група,
	грабнала пропукващи се чанти — упорит
	пристъп към некропола с автомобили,
	ярко святкащи. Прокрадвам се като бандит,
	като прокълнат, там долу, негър ли, кабил ли,
	за да видя, с поглед в забранената решетка впит,
	мястото, отдето са се вдигали аероплани.
	Там, на хоризонта всичко е като на длан и
	не потрепва нищо. Слънцето в простора ослепен
	се съсирва пак сред изпаренията мръсни
	на боботещите магистрали. Мен
	ме е страх за първите му стъпки утре, ако то възкръсне
	от студения си блясък — сив като почивен ден.
P$
