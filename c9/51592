	Някогашният стадион на Домициан се е превърнал в „Пиаца Навона“, един от най-хубавите площади в Рим. Три фонтана пръскат своята прохлада, единият от които — _Четирите реки_ — в самия му център. Когато над града се спуснат прохладните майски вечери, площадът събира на едно място уличните художници. Сред пищния декор на църквите, басейните и дворците от времето на Възраждането, тези „творци“ предлагат на минувачите цели колекции от „цапаници“, като им обясняват научно тайните на композицията. Този явен безпорядък разваля леко пейзажа. За щастие обаче човек може лесно да подкрепи силите си — стигат му свежият въздух, водата, сияйно бликаща от устите на тритоните, и чуруликането на децата, които се тълпят пред фунийките с пъстроцветен сладолед.
