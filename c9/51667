>	Участват:

	РАЗКАЗВАЧИ
	ОСТРОУМКА
	ЗЛАТНОТО ДЕТЕ
	ЛАМЯТА
	СМЕЛЧАГАТА
	БАБАТА
	ЛАЛЕ
	КАРАМФИЛ

	ТЕМЕНУЖКА
	ЯБЪЛКА
	КАЙСИЙКА
	ДРЯНКА
	ЩЪРКЕЛИ
	ЗАЙКО
	ЛИСА
	ГЕРГАНА
	ХОР
	и др.

	[Песните са от авторския албум на М. Тачков „Приятели, добри да бъдем“.]

>	Първа сцена

	РАЗКАЗВАЧ 1
		Някога — във времена далечни — хората били добри, сърдечни…

	РАЗКАЗВАЧ 2
		С простодушни, слънчеви лица, чисти, ласкави като деца.

	РАЗКАЗВАЧ 3
		Те живеели в градина светла,
		сред вълшебни птички и дръвчета…

	РАЗКАЗВАЧ 1
		От това, което са посаждали, златни плодове се раждали…

	РАЗКАЗВАЧ 2
		Ала — както в приказките става — появила се ламя триглава.

	РАЗКАЗВАЧ 3
		Под прикритието на нощта златни ябълки крадяла тя…

	РАЗКАЗВАЧ 1
		И с коварство, и със злост ламята сеела отрова край цветята…

	РАЗКАЗВАЧ 2
		Вдън земята тя била открита и от момък млад била убита…

	РАЗКАЗВАЧ 3
		Ала след това се възкресила — с повече ръце, глави… и сила…

	РАЗКАЗВАЧ 1
		Хляба тя крадяла от децата — хищна, ненаситна и богата.

	РАЗКАЗВАЧ 2
		И крадяла страшната ламя даже беззащитните деца…

	РАЗКАЗВАЧ 3
		Тя донесла болести, зараза…
		Тя посяла злоба и омраза…

N	(Хор изпълнява песента „Ламята и златната ябълка“.)

P>
|	Ламята и златната ябълка

	На Земята живее стоглава Ламя.
	Тя примамва с отрова невинни деца…
	Тя промъква се ловко и грабва в нощта
	скъпоценната ябълка златна…
			Щом Ламята безока погубва деца,
			безнадеждна, безплодна е тази земя…
			Може би нероден е юнакът сега —
			или в чужда страна е останал…

	_(Припев)_ Трябва всеки да пази дръвчето
				вълшебно в душата!
			Да опазим детето, по-ценно
				от ябълка златна!…
P$


>	Втора сцена

	РАЗКАЗВАЧ 1
		Ето че в забравено селце
		се родило Златното дете.

	РАЗКАЗВАЧ 2
		То било със дарба непозната —
		разговаряло дори с цветята…

	ЗЛАТНОТО ДЕТЕ
		Здрасти, как си днес, добро Лаленце?

	ЛАЛЕ
		Радвам се на слънцето, детенце…

	ЗЛАТНОТО ДЕТЕ
		Хей, ти, как си, Карамфилче бяло?

	КАРАМФИЛ
		Ах, сърцето ми е разцъфтяло!…

	ЗЛАТНОТО ДЕТЕ
		Радостна си, Теменужке мила…

	ТЕМЕНУЖКА
		Дъщеричка ми се е родила!…

	РАЗКАЗВАЧ 3
		И с дръвчетата детето златно
		си приказвало така приятно.

	ЗЛАТНОТО ДЕТЕ
		Как се чувстваш, Ябълко зелена?

	ЯБЪЛКА
		Мисля си — ще стана ли червена…

	ЗЛАТНОТО ДЕТЕ
		Хей, какво ти е, Кайсийке вкусна?

	КАЙСИЙКА
		Ох, напуках си едната устна!…

	ЗЛАТНОТО ДЕТЕ
		Нещо днес намусена е Дрянка…

	ДРЯНКА
		Иска ми се да поспя на сянка…

	РАЗКАЗВАЧ 1
		И със всяка птица и зверче
		разговаряло това дете.

	ЗЛАТНОТО ДЕТЕ
		Щъркели, добре дошли сте тук!

	ЩЪРКЕЛИ
		Май горещо стана ни на юг…

	ЗЛАТНОТО ДЕТЕ
		Хей, защо така си хукнал, Зайко?

	ЗАЙКО
		Чух, че пукна съчка, мила майко!

	ЗЛАТНОТО ДЕТЕ
		Как си днеска, Лисо хитроумна?

	ЛИСА
		Нещо любопитно пак ми хрумна…

	РАЗКАЗВАЧ 2
		Тъй растяло Златното дете —
		с добродушно, слънчево сърце…

	РАЗКАЗВАЧ 3
		От дръвче, което посадило,
		Златна ябълка се е родила…


>	Трета сцена

	РАЗКАЗВАЧ 1
		За ламята страшна щом разбрало,
		то приятелите си събрало…

	ЗЛАТНОТО ДЕТЕ
		Чуйте ме! Стоглавата ламя застрашава нашата земя!
		Изворите бистри вече съхнат…
		Болести пълзят, деца издъхват…
		Сее тя навред отрова страшна…
		И момичета далеч отнася…
		И гори сече или подпалва
		двесторъката ламя стоглава…

	СМЕЛЧАГАТА
		Трябва здраво да се хванем ние
		и Ламята страшна да убием!

	ОСТРОУМКА
		Чакай малко, помисли, Смелчага!
		Че това да не е Баба Яга?

	СМЕЛЧАГАТА
		Трябва да я хванеме за гушата…

N	(Появява се Бабата с бастун в ръка.)

	БАБАТА
		Да се справим по-напред със сушата!

	ОСТРОУМКА
		Как да стане туй бе, стара бабо?

	БАБАТА
		Ще ви кажа как, момиче младо —
		„Пеперуда“ — тъй се казва обичаят.
		Сбират се момичета, играят.
		Пеят, молят Бог от небесата
		дъжд спасителен да им изпрати…

N	(Появяват се момичета и Гергана. Хор изпълнява песента „Пеперуда“.)

P>
|	Пеперуда

	Когато Зора се изгубила,
	Гергана от сън се събудила…
	Самичка под слънцето тръгнала —
	с тъга край реката пресъхнала…

	Земята от суша изгаряла…
	Гергана тревиците галела.
	Тя росни сълзици заронила
	и жално на Бог се замолила:

	„Аз моля се, Боже — където си, —
	с гореща надежда в сърцето си —
	да литна като пеперудата,
	вълшебна и волна, и хубава!…

	Че съхне и страда земята ни.
	И плачат жени край нивята ни…
	В кръвта са се впили комарите…
	И жажда жестока изгаря ни…“

	Вълшебна и волна, и хубава,
	Гергана цветята целувала…
	От нейните сълзи пречистени
	цветя и треви се разлиствали…
P$

N	(Чуват се гръмотевици. Лале, Карамфил, Теменужка, Ябълка, Кайсийка, Дрянка танцуват радостно заедно с Гергана и с момичетата.)

	ХОР
		Чудо! Чудо! Дъжд се появи
		и земята суха съживи…

	БАБАТА
		Виждате ли? Трябва да се молим!…

	СМЕЛЧАГАТА
		Бабо, по-добре е да се борим!…
		Да убием хищната Ламя! —
		От молитви не разбира тя…

	ОСТРОУМКА
		Хей, да знаете, Смелчагата
		ще срази Ламята със тоягата…

N	(Притъмнява. Фучене. Страховити звуци.)


>	Четвърта сцена

	ЛИСА
		Хей! Ламята с хищните ръце
		е отвлякла Златното дете,
		заедно със ябълката златна,
		носеща надежда на Земята…

	ХОР
		Трябва всички да се съюзим
		и приятеля си да спасим!

	ОСТРОУМКА
		Хайде, дългокраки Щъркели —
		вижте хубаво със своите зъркели
		накъде е тръгнала Ламята!

	ЩЪРКЕЛИ
		Ще открием нашия приятел!…

	ОСТРОУМКА
		Хей, ти, Лисо със очи присвити,
		помогни и подуши следите!
		Тичай, Зайко, и кажи на всички —
		птици, мечки, вълци и сърнички…

	ХОР
		Знайте, че стоглавата Ламя
		застрашава цялата земя!

	СМЕЛЧАГАТА
		Дойде крайно време да се стягам
		и да грабвам своята тояга!…

	ХОР
		Хайде, скоро трябва да намерим
		нашия добър приятел верен!…


>	Пета сцена

N	(Бабата замества тесто.)

	БАБАТА
		Всичко порази Ламята с бяс…
		В селото останах само аз.
		Тя отвлече двамата ми сина
		някъде далече във чужбина…
		Тежко е сега. Водата свърши
		и замесвам питата със сълзи.
		Пусто е. Животът е замрял…
		За децата мили ми е жал.
		Боже, моля се, спаси децата!
		Пуста, мъртва е без тях Земята.
		Зная, в техните добри сърца
		грее вяра, обич, топлота.
		И очите им с надежда светят —
		озаряват цялата планета.
		В тях се крие вярата крилата —
		да спасят Земята от Ламята…


>	Шеста сцена

N	(Гора. Ламята и Златното дете не се виждат.)

	РАЗКАЗВАЧ 1
		Златното детенце и Ламята
		спрели за почивка във гората.

	РАЗКАЗВАЧ 2
		Ожадняла страшната ламя…

	ЛАМЯТА
		Хей, веднага донеси вода!

	ЗЛАТНОТО ДЕТЕ
		Няма как, това е невъзможно.
		Няма никъде вода, госпожо…

	ЛАМЯТА
		Тъй ли? Слушай, млади господине!
		Знай, че няма да ти се размине…
		Ще изям аз ябълката златна! —
		Доста път изминах — жадна, гладна…

	ЗЛАТНОТО ДЕТЕ
		Но от нея като вкусиш ти,
		може да те сполетят беди…

	ЛАМЯТА
		Знам, че тя по-ценна е от злато…
		Аз пък и без нея съм богата…
		Колко вкусна е и колко сладка!…
		Но ми стана тежко на стомаха…

	ЗЛАТНОТО ДЕТЕ
		Май че ти приседна нещо тя?

	ЛАМЯТА
		Ох, боли ме! Скоро дай вода!

	ЗЛАТНОТО ДЕТЕ
		Няма! Ти отрови и водата…

	ЛАМЯТА
		Ах, умирам!… Моля за пощада!…
		Чакат ме децата ми любими…
		Моля те, детенце, помогни ми!…

	ЗЛАТНОТО ДЕТЕ
		Стори зло на толкова деца…
		Време е да си платиш сега!…

	ХОР
		Който зло извърши на дете,
		той във страшни мъки ще умре!…


>	Седма сцена

N	(Задават се Лиса, Смелчагата, Остроумка и др.)

	СМЕЛЧАГАТА
		Хей, Ламя стоглава, тъпоглава —
		всички срещу тебе се изправят.
		Всичките деца, животни, птици —
		вълци, мечки, змии и орлици…
		Всички здраво сме въоръжени,
		цялата гора е обкръжена…

N	(Появява се Златното дете.)

	ЗЛАТНОТО ДЕТЕ
		Тя издъхна вече — преди малко…

	ОСТРОУМКА
		Значи закъсняхме, колко жалко!

	ЗЛАТНОТО ДЕТЕ
		Победихме заедно звера! —
		Най-сърдечно ви благодаря! —
		Скъса се от бягане Ламята
		и погълна ябълката златна…
		После падна в яма, изкопана
		сигурно от петдесет глигана…

	ЗАЙКО
		Може ли да видиме тогава
		извънземното стоглаво?

	ЗЛАТНОТО ДЕТЕ
		Не… Пристигнаха със вертолети
		чак от НАСА сто експерти…
		И от ЦРУ специалисти…
		Също двеста журналисти…

	ОСТРОУМКА
		Значи в щатите ще я опеят…
		И ще я поставят във музея…
		И в компютрите ще влезе тя —
		за забава на безброй деца…

	СМЕЛЧАГАТА
		Май ще трябва доста да играем,
		докато с главите й се справим…

	ЛАЛЕ
		Нека всичките добри деца
		да живеят с грейнали лица!

	КАРАМФИЛ
		Нека и бащи, и майки мили
		срещу злото да не са безсилни!

	ТЕМЕНУЖКА
		А учителки с усмивки светли
		да ви водят към добри успехи!

	ХОР
		Дойде време вече да празнуваме,
		да се радваме и да танцуваме!

	ОСТРОУМКА
		Хей, недей се притеснява, Лиско! —
		Хайде, поиграй със Зайко диско!…

N	(Музика. Танци…)


>	Осма сцена

	РАЗКАЗВАЧ 1
		Нека полетим над зло и страх!

	РАЗКАЗВАЧ 2
		Да се пазим от отровен прах…

	РАЗКАЗВАЧ 3
		От злодеи, от свирепи мутри…

	ОСТРОУМКА
		И от червеите във компютри…

	БАБАТА
		И от пропастта на бедността —

	СМЕЛЧАГАТА
		Страшна като хищната Ламя…

	ЩЪРКЕЛИ
		А децата волно да растат,
		да летят по слънчевия път!

	ЗАЙКО
		Да не бъдем злобни, подли, груби —
		който зъл е, разума си губи…

	ЛИСА
		Да живеем във страна богата!
		Да е с нас надеждата крилата…

	ЯБЪЛКА
		Нека ражда нашата земя
		светли, смели и добри деца!

	КАЙСИЙКА
		Нужно е децата да опазим
		от отрови, болести заразни!…

	ДРЯНКА
		Знайте, обичта и добротата
		по` са ценни от пари, от злато…

	ЗЛАТНОТО ДЕТЕ
		Нека бдят над нас вълшебни птици —
		щъркели, соколи и орлици…
		И цветя, животни и дръвчета
		оживяват нашата планета!…

	ХОР
		Нека сме с пречистени сърца!
		И животът да е като песента!…

N	(Хор изпълнява песента „Добри да бъдем“.)

P>
|	Добри да бъдем

	Деца със слънчеви лица сме ние.
	И обич във сърцата ни се крие.
	Цветя сме във вълшебната градина.
	Без нас навярно тук ще е пустиня…
			Закрилят ни учителки — принцеси,
			живеем с тях и пеем светли песни.
			И учим се, рисуваме, играем,
			лудуваме, танцуваме, мечтаем.
	Очите ни блестят като звездици.
	Душите ни са волни — чудни птици.
	И носим на крилете си надежда
	— със обич този свят да ни посреща…
	_(Припев)_ Какъв ще е животът на земята
			без слънцето, надеждата, децата?…
			Деца добри, със слънцето да тръгнем!
			Приятели добри, добри да бъдем!
P$
