P>
	Потъвам в свойта кръв,
	макар че все тъй верни са ми птиците
	и никакво небе не ляга
	по техните криле, по моите владения.

	Самоизяждам се в покоя,
	когато вечерта се утаява
	в последните случайни плодове,
	да гние там сред тъмнината,
	където всяка дума се разпада.

	Все пак спокойствието на полята
	струеше от баирите наоколо
	и трепетите на мъзгата избуяла
	описваха безкрайния си път.

	Не, нищо не е задържало тук вълната
	на миналото, коренът души възникващия образ,
	преди самия себе си се будя, идвам си на срещата —
	като изчезнала река, дошла от бъднините.
P$
