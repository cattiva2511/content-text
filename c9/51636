P>
	Ще кажеш, че небето тая вечер се разголва,
	но по-добре да наречем нещата смела
	импровизация на майските звезди, когато Юпитер
	разтваря лапите на звездната Голяма Мечка, после
	я тръшва по корем и тя започва да крещи: не, не.
	И госпожа Зора какво ще каже за такава странна
	подредба на звездите? Кой ще се реши да се покаже утре
	разумен в свойта йерархична извисеност?
	Нима нощта наистина е паметта, която
	държи ни будни? Или пълното отсъствие? И кой
	ли дребен страх ни хвърля към вратата на хладилника
	или ни кара да наричаме сърце болезнения възел
	на своето вглъбяване, когато за пореден път
	целуваме детето плачещо, а после през прозореца
	изрипваме и трупешката скачаме с крака обути в дрямка
	по дремещия образ на човека, който сигурно ни е обиждал
	през миналата седмица? Това е времето, когато
	сезоните изнизват се край нас и светлината
	не ще ги сътвори отново тук. Природата? Изобретение
	на старци. Сладостни разюздани звезди, защо тъй изкушавате
	сред път душата на ония, дето будни са и искат само
	да се захванат, да останат тук, в чистилището?
P$
