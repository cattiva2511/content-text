	Ти бе заминал вече към нещата чисти. Там където от една уста излъхнати излитат и студът, и пламъкът. Солта и пясъкът ти бяха по петите. Тия дето ти откри в коприната корясала на вятъра не спираха да се влекат към хоризонта празен — бели статуи от здрач и тишина превили се под тая същата уста която и студа и пламъка излъхва.
	Синеещият нощен студ ще пресече дъха на сънищата между зъбите ти. Но нали така обичаш ти безкрайното което ни смалява — голата пустиня в теб и ти самия като вечната игра на сухи кости между пясъка и пясъка. Възпоминание на бъдното под твойте стъпки разпиляно.
