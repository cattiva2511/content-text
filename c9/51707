	Ането стоеше до прозореца и рисуваше с пръсти човечета по заскреженото стъкло. Навън настъпваше студена зимна вечер. Тежки облаци забулваха небето.
	Детето въздъхна:
	— Къде ли е сега слънцето — милото ми слънчице?
	Ръцете му бяха изстинали. То отиде до печката и отвори вратичката да ги сгрее. Топлината на жаравата го лъхна като милувка.
	Ането гледаше как играеха пламъчетата — бели, жълти, червени, синкави. Беше топло и приятно.
	Стори й се, че огънят заговори. Тя притихна. Наистина, той говореше. Шепнеше съвсем тихичко:
	— Малко момиченце, не тъжи за слънцето! Нали аз съм тук?
	Тя го погледна учудена и каза:
	— Но ти не си слънце.
	— Аз съм частичка от слънцето.
	— Така ли? А пък аз мислех, че ти си пламъкът на каменните въглища.
	— Какво е пламъкът? Слънчеви лъчи. Някога въглищата са ги поели в себе си и сега при горенето ги изпускат.
	Детето се замисли. Пламъкът продължи:
	— Ти се съмняваш — познавам по очичките ти. За да разбереш всичко, ще ти разкажа своя живот.
	Ането се отпусна на колене пред печката и се приготви да слуша.
	Пламъкът започна чудния си разказ:
	— Отдавна — преди милиони години — от пламтящото слънце излетя един блестящ лъч и се насочи към земята. Промуши се през облаците и светна в дъгата. Този лъч бях аз. Огледах се и видях чудна картина. Под мене блестеше обширно блато, обрасло с гъста гора от хвощове и папрати. Днес тези растения са дребни тревици, но тогава те бяха огромни дървета. Между тях се провираха гущери, големи колкото вашата къща. Имаше и по-големи — същински чудовища!
	Ането се дръпна назад:
	— Колко страшно! Ти не се ли уплаши от тях?
	— Защо? За мене те не бяха опасни. Аз кацнах на един папратов лист, за да ги разгледам отблизо. Тогава листът ми се примоли: „Влез в мене! Дай ми малко от силата на слънцето!“ Аз не мислих много. Той ме молеше така нежно. Съгласих се. Преминах през листните ципи като през стъклото на прозореца и почнах да му помагам. Станах частица от него. Дойдоха още много мои братя и се наредиха до мене. Ние дадохме на листа своите сили. Дадохме сили на растението да взема храната си от почвата, да се развива и да се размножава. Живеехме добре. Слънцето грееше приятно. Топли дъждове ни поливаха. Папратта смучеше с корените си сокове от влажната земя и се издигаше все по-висока и по-прекрасна.
	Пламъкът замълча, унесен в спомени.
	Детето запита:
	— А после?
	— После стана нещо страшно. Един ден земята се разлюля. Напука се. Издигнаха се нови планини. Разместиха се морета и езера. Отнякъде нахлуха с трясък мътни води и затрупаха гората с тиня. Стана тъмно, стана страшно. Аз лежах под земята смазан, пленник на тежката тиня. Минаваха години, векове, милиони години. Неусетно се превръщах на въглен. Вкаменявах се.
	Ането въздъхна. Стана й мъчно. Въздишката й докосна огъня. Раздвижи го. Пламъчетата му затанцуваха по-живо. Той се разгоря по-силно и продължи да разказва с тихия си глас:
	— Един ден дочух далечни взривове. Те ставаха все по-силни и по-силни. Приближаваха бързо. Някакво желязно острие тресна до мене и ме откърти. Аз се търкулнах в краката на един човек с лампичка на шапката и с кирка в ръце.
	Ането плесна с ръчички:
	— Той е бил миньор, нали?
	— Позна. Миньорът ме натовари на вагонетка и ме изнесе навън. Други хора ме прехвърлиха на влака. Влакът ме откара до гарата. След това една каруца ме стовари у вас. Майка ти ме сложи в печката и ме запали. И ето сега аз пак светя и топля. Защото съм частичка от слънцето. Такава е моята история. Разбра ли всичко? Добре. А сега затвори вратичката, за да не угасна!
	Ането слушаше със светнали очички. Устните й пошепнаха:
	— Каква чудна приказка!
	— Не, това не е приказка — се обади неочаквано масата. — Това е самата истина. Всички сме частици от слънцето. И аз като каменните въглища бях слънчев лъч и мене ме погълнаха листата. И аз се превърнах на дърво. Дърварите ме отсякоха. Дърводелците ме нарязаха и сковаха от мене тази маса. От братята ми направиха гардероба, столовете, бюфета, вратата, пода.
	— Да, така е — заговориха вкупом мебелите в стаята.
	Ането се учуди, че те могат да приказват. Дори се поизплаши малко. Стана и щракна електрическия ключ. Стаята светна.
	Тогава чу един глас, който идваше от крушката:
	— И аз съм частица от слънцето. Аз съм електричеството. Ти изслуша разказа на огъня. Аз ще го продължа. Едни въглища попаднаха във вашата печка, а други — в пещите на електроцентралата. Там силата им загря парните котли, раздвижи тежките колела и се превърна в електричество. То потече из жиците и светна в крушката ви. Ето каква съм аз — светя наместо слънцето.
	— Оставете и аз да кажа на Ането кой съм — се обади хлябът от бюфета. — И аз съм слънчев лъч. Мене ме поеха листата на пшеницата и ме превърнаха на житни зрънца. Жътварите ме ожънаха, воденичарят ме смля и хлебарят ме омеси на хляб.
	— А аз бях станал на сено и ме изяде една овца — се намеси бялото сирене. — В нея се превърнах на мляко. Хората направиха от мене сирене.
	— А пък аз станах на вълна — се провикна пухкавото пуловерче. — Овчарят ме острига и сега аз топля Ането през зимата.
	— И ние, и ние — почнаха да се обаждат едно след друго чорапките, шалчето, рокличките, — и ние сме деца на слънцето.
	Ането се натъжи:
	— Значи само аз не съм негово дете!
	Тогава светлината на лампата я погали по главичката и рече:
	— Знай — без слънце няма живот. Всички сме негови деца. И ти също. Нали ти ще изядеш хляба и сиренето. Тогава слънчевите лъчи от тях ще се влеят в тебе. От тях ти ще порастеш. Те ще ти дадат сила. Ще ти предадат силата на слънцето. И ти ще почнеш да лудуваш и да пееш.
	Ането се усмихна:
	— Истина ли е това?
	— Истина е, истина е — извикаха вещите в стаята.
	Тя скочи на крака и почна да играе. Играеше и пееше.
	В стаята влезе мама. Усмихна се щастлива. Прегърна я и пошепна:
	— Колко си хубава — игрива и сияеща като слънчев лъч!
