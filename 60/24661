P>
	Тука, в града, в тая бездна от обич и стръвна омраза,
	що като чудно съзвездие нощем в полята гори,
	нявга ти, млад победител, пристъпи тревожно навлязъл
	с ясна душа и в гледците с огнища от свежи искри.

	Ето те днес като пленник сред тия площади измамни,
	пленник ранен, ти минаваш по стръвните улици днес,
	ето замерят те ядно със погледи, с речи и камък
	тез, що обичаше нявга, и люде — незнайни за теб.

	Толкова горд бе и дързък, че бог разгневен те наказа —
	кой друг ти днеска сковава ръката пред тия тълпи?
	Толкова много обича, че нямаш веч сили да мразиш
	сякаш гребен под буря, убита душата ти спи.

	И като в сън ти минаваш, светът се люлее и гине,
	капе след тебе незримо по белите плочи кръвта,
	капе кръвта ти и чезнеш, и тънеш ти в странни пустини —
	и над пустините пада на черни кълба вечерта.
P$
