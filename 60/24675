P>
#	Видение последно

	Не са ли твойте топли пръсти,
	не си ли, моя обич, ти?
	О, кой с целувка ме прекръсти
	и „Упокой“ над мен шепти?

	Люлян в огромна бяла люлка,
	аз чувам тих небесен звън
	и с топло рухо накачулен,
	заспивам кротък, ведър сън.

	И виждам: ангели над мене —
	на капки кръв по тях личи,
	и виждам ангели ранени
	и мъка в сините очи.

	Но туй — са моите зеници,
	но мойта кръв изтича там,
	но в тая бяла колесница,
	но в тая люлка аз съм сам.

	Аз плувам в топъл пух отпуснат
	и розов дим над мен дими —
	не е ли лъх от твоите устни,
	от твойте длани и коси?
P$
