P>
	Очите ми горят, ранени
	от много блясък и неправди,
	от кръв по вечните арени,
	от тъмни сълзи по лицата.
	Те сключват свойта паст прозирна,
	зазиждат клепките си свити
	и скрити тъй отдъхват мирно
	като простреляни елени
	В легла от листи сред горите.

	Ръцете ми тежат, убити
	от много пориви сковани,
	от ненанесени пестници,
	от неповити чужди рани.
	Ту спущат свойте пръсти тежки
	и дирят две ръце любими,
	и дирят две ръце човешки,
	които, да ги сгреят малко,
	тъй както огънят в гората
	съгрява мокрите планинци.

	Душата ми е разорена
	от много мълнии и жажди,
	от много тъмнини у мене,
	от мислите, които ражда.
	Тя тръгва през нощите звездни,
	тя тръгва всеки изгрев румен
	да дири тишина и мира
	и пада сляпа във блатата,
	и тъне в пропасти и бездни,

	и тъне в тоя свят безумен,
	от който нищо не разбира.
P$
