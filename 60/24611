P>
	Още димят незагаснали клади,
	ножът все още е остър и стръвен —
	още над мъртвите степи припадат
	дни на безумства и нощи на кърви.

	Но — обгорени със въглен и пламък,
	пили възторзи и черна невера,
	ние отново издигаме рамо
	и градовете отново треперат.

	Мишците ни са твърди и здрави,
	плещите — камък и черна земя са!
	Ний сме безсмъртните мургави мравки,
	ний сме милярдната жилава маса!

	Ний ще преминем могъщи и горди
	през трапища и гробове безкръстни —
	и, разрушили железните порти,
	ний забранения плод ще откъснем!
P$
