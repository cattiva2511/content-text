P>
	Ний идем из тъмните пазви на белия каменен град,
	където червени комини през пепел и сажди димят,

	и носим най-гордия жребий на бурята в стръвния ход:
	да бъдем от първите жертви в борбата на смърт и живот.

	Ний идем из черните бездни на хладната майка земя,
	погребали младост в ковчези от въглен, метал и тъма,

	и кръста от лом и лопата целунали с трепет свещен,
	кълнем се: с кръвта си ще палнем зората на вечния ден!

	Ний идем из тихите пазви на полския къдрав простор,
	където сред житни грамади залутан е слънчевий взор,

	и в бунта на нашата младост се сплитат във трепетен зов
	вековнонабрана омраза и вековнолеляна любов.

	Ний идем из бедните хижи, вградени на цветния праг,
	над който надничат балкани със гриви от камък и сняг,
	и, кръстени в лед ни вихрушки, летиме към подвига смел
	с крилата и острите нокти на младия волен орел.

	Ний идем из сините бездни на ширното шумно море,
	където със страх се живее и в бури безстрашно се мре,

	и знака на двете надежди във две съдбоносни беди
	е с чук, сърп и котва белязан на нашите смугли гърди.

	И ето: преграждат ни пътя чедата на робство и мрак
	и битки вседневно възпламват, затихват, разгарят се пак,

	и винаги първият удар улучва ония от нас,
	които са първи по храброст и сила в най-тежкия час.

	Но нявга, макар и малцина, надмогнали ужас велик,
	ще видим ний в сребърна утрин безумножелания миг,

	когато ранената буря, притихнала дъх, ще мълчи
	и модрия ден ще разтвори дълбоки и ведри очи.

	И скръстили морни десници пред прага на празника пръв,
	ний горди глави ще издигнем, облени в роса и във кръв,

	и слънцето с първия блясък на своята първа стрела
	със пурпур и плам ще целуне победните бранни чела.
P$
