P>
	Роден в нощта сред лесове безкрайни,
	от кой ли бряг те любовта зове,
	ти, облак, пътнико към вечни тайни,
	към сини пропасти и светове?

	За теб са всички пътища — разкрити,
	ти слънцето докосваш със коса
	и слушаш как трептят в нощта звездите,
	и виждаш само: бог и небеса.

	А тук те чака, тук извръща взори
	над пламналото пясъчно море
	един цветец, що днес се е разтворил
	и тая нощ ще трябва да умре.

	Ти привечер пристигаш тук нехаен.
	Летиш. Но ей нечакано в нощта
	заплакваш ти, ударил се случайно
	о някаква угаснала звезда.

	Едно сърце се пуква в миг от нежност,
	от прилива на ведрата лъжа,
	че спираш тук, че ръсиш ти за него
	из висините тоя пресен хлад.

	И пий цветецът със устни ясносини,
	усмихва се, умира и трепти —
	и вижда птици в здрачната пустиня,
	и чува шум от листи и води.
P$
