P>
	Със твойте пръсти никой не играе,
	над рамото ти детски взор не свети.
	Ти имаш други радости и воли,
	ти имаш твойте светове вълшебни
	и твойта шир, и вечното небе.

	И никой тук не е така богат.

	Но както царското дете, видяло
	деца да чупят сладко черна пита,
	с отврата гледа скъпите блюда
	и ляга си, неяло, във леглото,
	така душата ти във тоя здрач
	жадува и изгаря, и трепти

	за малка хапка проста земна радост.

	И ти се сам осъждаш и засрамваш
	за слабостта на твоята душа
	и като царското дете придуман,
	отмахваш твърдо тия странни мисли
	и лягаш си спокоен като нощ —

	но кой е силен колкото съня?
P$
