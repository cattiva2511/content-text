	[* _Публикация:_ Кво да е. Седмичен хумористичен вестник. София, г. IX, бр. 447 от 26 декември 1920 г., с подпис: _Шокинг_.]

P>
	На душа ми тегне горест,
	странна болка ме души —
	вечно с вечната си орис
	без цигари и пари.

	А можал бих да живея,
	даже падам джентлемент
	и умея да пилея
	със стотици всеки ден.

	Бих обходил кабарета
	и локали с бляскав вид,
	дето моята несрета
	гасне в дамския елит.

	Ала мъртвите надежди
	отминават в странен ред
	и поглеждат ме под вежди
	дълговете ми безчет.

	Ах, да можеше в момента,
	ах, да искаше сега
	да довтаса президента
	с два чувала на гърба*.
	[* _да довтаса президента с два чувала на гърба… малко чужди капитали_ — Ал. Стамболийски предприема дипломатическа обиколка из Европа и с цел да привлече чужди капитали, за да се засили производството в България.]

	И след тежките печали
	да изтърси напокон
	малко чужди капитали,
	дар богат от Албион.

	Но души ме странна горест,
	тежка болка ме мори —
	вечно с вечната си орис,
	вечно нито пет пари!
P$
