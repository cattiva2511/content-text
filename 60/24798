P>
	Камбани бият на разсъмване…
	Душата ми е в клетка —
	пресована —
	боли.

	Камбани биха на разсъмване.
	Звънят от болка
	и разбуждат
	птиците.
	Понесли песента им
	на крилете си —
	разнасят я.
	Донасят я —
	до мен.
	Боли душата ми —
	от песен и
	от тръгване…

	Камбани бият — на изпращане.
	Изгубихме и този рай…
	Къде ще ни отвеят
	ветровете на
	Вселената?

	Камбани бият — тръгваме.
	А птиците —
	понесли песен на крилете си
	остават в рая.

	Слънцето изгря.
	Изгаря бледата мъгла,
	обвила върховете на
	дърветата.

	Огря земята
	и тревите,
	и сърните,
	отглеждани
	за пастърма.

	Протягат доверчиво тънки шии
	и ближат от ръката ми листа.

	Притворих мигли —
	за да скрия Слънцето
	в очите си.
	Секири паднаха връз
	вратовете им.

	Окъпан в кръв е Раят.

	И някъде, изгубено в тревите,
	към мене гледа сърнешко око.

	Доверчиво.
	И добро.
@@	03.03.1996
P$
