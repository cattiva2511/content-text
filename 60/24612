P>
#	1

	Родни безплодни пустини,
	родни безплодни блата —
	дето, отробени, гинат
	душни и димни села!

	Дето бродници вечерни
	с наниз от змийски глави
	бродят с измамни фенери
	в топлите блатни треви.

	Дето под було от пари,
	пари от кръв и от смрад,
	жълт тиф и синя малария
	в белите локви цъфтят.

	Пак ли над вас се разлива
	дъх на разложена плът
	и над ливади и ниви
	хищни орлици пищят?

	Пак ли над вас ще премине
	черния кон на смъртта?
	Родни безплодни пустини,
	родни безбродни блата!

#	2

	Като огромни сивожелти змии
	лениво лазят дните по пръстта
	и слънцето с оловни сламки пие
	зелените запарени блата.

	Пиявици издигат из водите
	раззинати и алчни смукала.
	А в късна нощ вампирите преплитат
	над къщите чугунени крила.

	Отровен е оскъдния ни залък,
	магии във гираните кипят.
	Във улиците ужас се търкаля,
	във улиците дебне черна смърт.

	А флагчета над портите се мятат,
	а стражи бдят пред всякоя врата…
	О, цветни знамена на нищетата,
	о, мънички затвори на смъртта!

#	3

	В къщи болна стене мама,
	В огън и във пара,
	някой с пушката през рамо
	ходи край дувара.

	Хей, ти, лош и страшен чичо,
	дето мерно крачиш,
	ти ли вратника накичи
	с алено байраче?

	Лани батя го заклаха
	В двора като куче,
	че над къщната ни стряха
	ален пош набучил.

	Ти недей се много пери
	и не дигай свада,
	че ще кмета да намеря
	и да те обадя.

	И тогава те ще дойдат,
	тебе ще заколят,
	а пък аз ще се находя
	волен и на воля.

#	4

	Чумо ле, пуста стихийо,
	чумо ле, черна морийо!

	Мама Никола думаше:
	— Никола, синко Никола,
	едничко чедо на майка,
	едничка рожба галена.

	Дай да те мама премени,
	премени още нагизди
	със бяла риза памучна
	и ален пояс през кръста.
	Пременен да ми походиш,
	пременен, още нагизден,
	да ти се майка нагледа.
	Из село ходи чумата,
	чумата — самодивата,
	че мори чума, че гори,
	който е един на майка! —

	Никола мами думаше:
	— Майко ле, стара старийо,
	щеш ме нагиздиш, щеш недей,
	щеш ме погледай, щеш недей!
	Мене ме чума беляза,
	на три е места излязла —
	под лява мишца, под дясна
	и трета рана под гърло.
	Първата боли, та гори,
	втората боли, та мори,
	де боли, майко, най-боли,
	под бяло гърло най-боли!

#	5

	Във нашите сламени, криви къщурки
	не грей ни слънце, ни ясна луна —
	там лигави жаби подскачат и куркат
	и влагата пише зелени петна.

	Там шетат прилежно от дълги години,
	със хинин и свещи, с темян и цветя,
	малария, охтика, тиф, скарлатина
	и тяхната вечна другарка — смъртта.

	И гинем ний смазани, хроми, одрани
	от данъци, щикове, глад и злини,
	чедата ни гният във тъмни зандани,
	чедата ни скитат из пусти гори.

	Но нека — убийте в нас сетната милост
	и сетната капка човечност и свян!
	И нека в душите ни, нокти забили,
	да ревнат стръвници за мъст и за бран.

	И нека, когато със вили и брадви
	въстанем и хукнем ний бесни от стръв,
	и вашия зов за мир и пощада
	нечут да заглъхне във сеч и във кръв!

	И нека, когато със вили и брадви
	въстанем и хукнем ний бесни от стръв,
	и вашия зов за мир и пощада
	нечут да заглъхне във сеч и във кръв!

#	6

	Родна безбродна робия,
	роден поробен народ —
	кой ще разбие, разкрие
	пътя на огнен възход?

	Тъпкан от свои и чужди,
	морен, ранен, повален,
	ти сред жестокост и нужда
	чезнеш и гинеш весден.

	И задушават, и тровят
	твоя безпаметен вик
	с черкви и черни затвори,
	с хинин, бесилка и щик.

	Но през звънтежа на щика
	чувам пак трепетен зов,
	чувам и теб се откликвам
	с вярна синовна любов.

	И над димящите кърви
	с груба и силна ръка
	нежен и тих аз прегръщам
	твоите ниски къщя,

	нежен и тих аз припадам
	ничком въз твоята гръд
	с песен за слънце и радост,
	с песен за воля и смърт!
P$
