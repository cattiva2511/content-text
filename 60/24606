P>
	Смирена вечер — сестро нежна,
	ти, що със крем и теменуги
	услаждаш всеки мирен сън,
	приспи във свойте звездни люлки
	на смърт ранените в борбата
	за правда и за светлина…

	Сред кроткостихнали полета
	те в люта жад и стръвна болка
	лежат с пронизани гърди
	и чакат — сестрина милувка
	очи угаснали да склопи
	и сетни сълзи да изтрий…

	Смирена вечер — сестро нежна,
	ти, що със крем и теменуги
	услаждаш всеки мирен сън,
	приспи във свойте звездни люлки
	на смърт ранените в борбата
	за правда и за светлина…
P$
