P>
	Затворих очи.
	През вратата на устните ти
	влязох в Рая.
	Звездите звъняха.
	Въздухът бе жълт и сладък
	от слънчеви лъчи
	и цветни тичинки.
	Пчелите плуваха
	в златните ладии
	на падащи листа.
	Птиците се оглеждаха
	в лъскавите лица
	на зрели ябълки.
	Змиите с изумрудени тела
	се сливаха с кората
	на дърветата.
	Раят бе натежал
	от желание
	за познание.
	Доброто
	и злото
	се дебнеха
	в двата му края —
	като магнитни полюси —
	относително бягащи
	от истинските полюси.
	Затлъстели ангели
	размахваха крила —
	мъчеха се да преодолеят
	райското притегляне.

	Поисках да докосна очите ти,
	тлеещи в дъното му
	като черни дупки
	(зениците ти бяха изяли
	синьото на ирисите си).
	Раят се разпадна.

	Отворих очи.
	Излязох от вратите им.
	Тунелът
	през пространството
	се срути зад гърба ми.
@@	27.03.1996
P$
