P>
	Прозрачни облаци пътуват
	високо в синия простор
	и нощем птичките сънуват,
	че вятъра тръби за сбор.

	И тръпнат зрелите градини,
	и дъх се носи над света
	от тъмнокосите гергини,
	що бързо раснат и цъфтят.

	И ако мигом замълчите
	сред тая нежна тишина,
	ще чуйте там във далнините
	тревожни стъпки на жена.

	Това е къщницата Есен —
	тя иде, с китка на глава,
	да спусне облачни завеси
	над изгорените поля.

	Да влей за сетня оран сили
	на уморения народ,
	да свре под стрехи топлокрили
	меда, храната, зрелий плод.

	И после — в гроб от листи злати
	да скрий мушиците, що мрат,
	и птиченцата да изпрати
	във техния задморски път.
P$
