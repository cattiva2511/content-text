P>
	Вий планината. От седмици
	се бий гората с есента.
	Но ето днес настъпи краят —
	и уморените дървета
	събличат златните си брони,
	издигат своите голи мишци
	и се предават на врага.

	И бурите нахлуват с ярост
	в отворения горски свят —
	убиват сетните мушици
	и сетните зелени листи,
	измитат тъмните хралупи,
	разравят меките бърлоги
	и свалят празните гнезда.

	И планината потъмнява
	и слиза ниско и потъва
	във скръб. И мрак. И пустота.
P$
