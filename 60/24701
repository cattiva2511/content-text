P>
	Ти дълго броди в празното и чака —
	сега стани: гори, свети, ликувай,
	лети и пей, и дишай, о сърце!
	Пред тебе трепкат висини и бездни,
	подмоли тътнат, мълнии цъфтят
	и мракът тегне от магнитни звуци,
	от блясъци, от шемет и магии —
	като дъждовен облак от вода.

	Лети натам — настава твойта орис
	и твоята любов на тоя свят.

	Така блуждаят черни метеори
	като безмълвни птици из безкрая.
	Минават векове. Минава време.
	Съзвездия се раждат и умират
	във сините утроби на вселената.
	А метеорите летят безстрастно
	и сякаш нямат ни очи, ни слух.

	Но идва миг и те внезапно трепват,
	усещат ток, усещат жива плът,
	земя и топъл ромол в дълбините
	и спущат се безпаметно, стремглаво,
	и падат — и изгарят — и умират.

	Лети и ти, сърце, искри и падай,
	лети сега и пей, и благославяй
	това, което после ще проклинаш
	със всеки твой разкъсан, звъннал нерв,
	със всяка твоя разранена нишка,
	със всяка твоя пръска тъмна кръв!
P$
