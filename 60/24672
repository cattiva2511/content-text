P>
	Аз наведох глава. И разбирам, о господи, всичките:
	леопарда ударен на смърт и свален във степта,
	и цветеца, що дига в пустинята жълти езичета
	и задъхан зове, и умира за капка вода.

	Аз разбирам чудаците, с длани и бузи посърнали,
	и очи, де пожари и спомени страшни горят.
	Аз разбирам безумната майка, над гроба прегърнала
	мъртво чедо, с иконка и наниз от пламък и цвят.

	Аз съм сам — бедуин: и трептя в пустошта, неизгледната,
	дето идат със рев ураганът и жълтата смърт,
	аз съм бледен моряк, който пей и потъва във бездната,
	стиснал снопче коси и пиринчено кръстче на гръд.

	И разбирам: че моята гордост и мъдрост, и книгите —
	то бе, господи: пламък в блатата и пролетен дим
	и че тук: във нощта, във снега и над бездната зинала,
	само твойта ръка — само ти ми оставаш един.

	О, аз плащах със кръв, дето тъпках ти волята божия,
	дай ми край и прости — аз не знаех тогаз, че греша:
	дето тръгнах без теб и възлюбих до смърт невъзможното —
	и погубих самин свойта дива и чиста душа.
P$
