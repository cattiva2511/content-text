P>
#	1

	Дълбоко в тъмни градини
	се носи песен старинна:
	„Зная, че ти ме не любиш,
	зная, че ще ме забравиш…“

	Там едно сърце разказва
	на мрака и на вятъра
	за свойта обич и мъка —
	може би то е моето,
	може би то е вашето.

	Всичко в света се повтаря.

#	2

	Завиждам ти за мрачната ти сила,
	светецо, що избоде си очите,
	за да спасиш душата си безсмъртна
	от гибелната хубост на света.

	И моите очи за казън чакат.
	Но аз съм техен роб — не вдигам шило.
	А пия с тях блаженства, ток, отрови
	и тръпна — ликувам — пея — плача —
	и тъна — тъна в тъмнини и бездни,
	без лъч, без пот, без изход, без надежда.

#	3

	Видях те пак. На тая чужда гара.
	И като че от ток ударен, трепнах.
	И моя взор, и всяка моя клетка
	изпълниха се с тебе, с тебе. С тебе.
	А тръпното сърце зашепна лудо
	това, което нивга моите устни
	не ще извикат — с вопъл и блаженство,
	през пропастта, що между нас тъмнее.

	Разминахме се като непознати.
	Ти с безразличие възви край мене
	и аз стоях безгласен като храста,
	край който бегло слънцето минава
	и го почти не вижда — и не знае,
	че в бездните на светлите му капки
	едничко то ликува и сияй.
P$
