P>
	Нявга отдавна живял на света
	цар белобрад и премъдър,
	имал той девет момчани чеда,
	с буйни и смолени къдри.

	Бил той посърнал, безпомощен бил,
	чезнел от болка незнайна —
	всуе биляри му билки варили,
	всуе баячи му баяли.

	Свикал най-сетне премъдрия цар
	своите рожби, дор девет,
	клетва заклел ги — спасителен цяр,
	жива вода — да намерят.

	Нейде далеко, през седем царства,
	имало избор небутан,
	бдяла над светлата, жива вода
	ламя стоглава и люта.

	Яхнал си кончето първия син,
	яхнал и гладен, и жаден,
	морен и потен, и с прашни коси,
	стигнал вълшебното кладенче.

	Връщай се, ревнала ламята с гръм,
	смърт ще си найдеш, човече!
	Я се проваляй във дън земя, зъмьо! —
	бързо извадил той меча.

	Но след тридневна, жестока борба
	паднал юнакът измамен,
	стръвно го глътнала с димни уста
	старата, лютата ламя.

	Чакал го втория, храбър и млад,
	чакал, па яхнал, заминал…
	И неотменно, тъй брат подир брат,
	паднали сина осмина.

	Плачел и люшкал се царя самин,
	в тъмна и сетня надежда —
	сетен останал най-малкия син,
	с черни и рунтави вежди.

	Расъл, порасъл той, гален и мил,
	станал и мъдър, и силен,
	рано през пролетна утрин ранил,
	с конче и китка босилек.

	Още през девет поля и гори
	страшния страж той съгледал:
	Дръж се сега да те видя мари,
	ламьо стоглава изеднице!

	Трепнала халата, блъвнала дим,
	блъвнала огън и лава,
	но посред пламък и гръм невредим
	горд се юнакът възправил.

	Били се, сякъл глава след глава,
	бликнали кърви и пламък…
	И след тридневна, безумна борба
	паднала старата ламя.

	Махнал, разсякъл юнака тогаз
	жълтия труп презполовина,
	живи и здрави излезли завчас
	другите братя осмина.

	То било радост, то сълзи били,
	брат се със брата прегръщал
	и като ято от млади орли
	литнали дружно към къщи.

	Носели стомна със жива вода,
	носели младост и здраве…
	Срещнал ги стария цар пред града
	с почести, песни и слава.
P$
