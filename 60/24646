P>
	Април е тук, дечица,
	той дойде оня ден,
	той дойде в колесница
	със коша си зелен.

	Той слезе в здрачината,
	с наметка се покри
	и скри се в планината —
	в незнайни пещери.

	Но бди от пещерите,
	но бди той ден и нощ
	и щом вий тук заспите,
	той дига своя кош.

	Той дига го и слиза
	през гъстия букак
	и бялата му риза
	светлее като сняг.

	Той тръгва по земята
	и броди до зори,
	и шепне в тишината,
	и ред по ред дари:

	на всеки хълм — тревица,
	и шарен рай крилат,
	на всяка стряха — птица,
	на всяко клонче — цвят.
P$
