P>
	Планинските пустини спят навеки.
	Като небесен пух снегът вали.
	Загубил всеки белег и пътека,
	възлизам аз през урви и скали.

	Под мен градът остана в сняг затрупан —
	могъща длан във здрача го люлей
	и блясъкът му стъклата като люспи
	по бронята на лют планински змей.

	Защо напуснах топлото огнище?
	Защо по здрачни сипеи вървя?
	Къде сред тия снежни пепелища
	ще спра и сложа сънена глава?

	Не знам. Аз виждам стръмнини край мене,
	зад мене — бездни, шемет и тъми,
	снегът залива мъртвите купени,
	снегът приижда, шушне и дими.

	Ще падна тук — покрит със ледни тръни,
	ще падна с кръв на устни и страни:
	и като морен камък ще потъна
	във снежните пустинни глъбини.
P$
