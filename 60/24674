P>
#	Видение второ

	Бистрия въздух и нивите с тежък косичник от злато,
	крушите, шатри разпънали — тук ми е всичко познато.

	Янтра се казва реката със плет от върби и тръстика
	и воловарчето мургаво — с мойто го име наричат.

	Хей, воловарче издраскано, с лютите тръни в петите,
	ставай, че дебнат пъдарите, там във конопите скрити.

	Стига си сричал ти книжката — нивга тя няма да свърши,
	стига си гледал занесено сините, снежните върши.

	Няма ги нийде юнаците, нито царкинята плаха:
	те изгоряха в дъбравите с белите къщи от захар.

	Скъсай ти пъстрите приказки, с билки измий си очите —
	ще ти просветнат зениците: нови, широко разкрити.

	И ще обикнеш тогава къщурката с крива качулка,
	полската вечер, що иде сред гълъбов здрач и светулки,

	и ще обикнеш ти нивите, в златен косичник заплели
	сини звездички метличина, мак и глухарчета бели.
P$
