P>
#	1

	Денят потъва и гори
	над бездните на вечността
	и пак от снежните гори
	се спуща на шейни нощта.
	Тя влиза бавно в града,
	примамва птиците да спят
	и палва по една звезда
	за всичко живо в тоя свят.
	И палва по една любов,
	и свежда ледено крило,
	и вей със своя дъх суров
	ония, що са без легло.
	И те посрещат я във смут —
	тя ропот в ъглите кладе,
	и в тоя ропот мре нечут
	тревожният й стон: къде?
	Те бродят пак от кът във кът,
	и гонени от странна мъст,
	не бива, господи, да спят
	дори на твойта гола пръст.

#	2

	О, град, укрий ги в бездните на мрака
	и дай им твойта тръпна тишина —
	тук никой друг с такава жад не чака
	да дойдат сънищата на нощта.

	Защото те са дим за тез, които
	потъват в мир под мекия покров —
	там светят пак трапезите им сити
	и тъпо гледа ситата любов.

	Ала за тия, що без път се лутат
	и нямат ни листо на тоя свят,
	за тях са сънищата: вир небутан,
	за тях са: стряха от небесен град.

	Те тънат нежно в тяхната омая,
	възкръсват в първата си чистота
	и стават братя с ангелите в рая,
	и слизат като ангели в света.

	И тук душата им се не насища
	да гледа как земята тъне в чар,
	как светят вредом бащини огнища
	и хлябът ходи в здрача като цар.

#	3

	Ти идеш пак по своя вечен път,
	из който като кръв тревата свети,
	нощите ти тъмнеят и растат
	и все по-смели стават ветровете.

	И пак изстиват твойте градове,
	като бетонни гробници в полята,
	и нуждата с тревожен рог зове
	бездомните старици и децата.

	Те никнат по стъгдите на тълпи
	и в дрипите са като лес опарен,
	сред който само гладните очи
	Живеят като късни минзухари.

	Те падат край оградите без звук —
	гладът ги дебне в здрача със секира,
	че бог езиците разбърка тук
	и никой своя ближен не разбира.

	Пусни ти своите ветрове в нощта
	да минат като казън по земята,
	раздрусай всички градове в света,
	срини ги, есен, с трясък във тъмата,
	развей ги като прах във вечността!
P$
