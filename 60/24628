P>
	Аз лежа и мълча като птица заплетен в тревата,
	във тревата, където играе крилатия вятър.

	Нямам жива искра, нито капчица вяра в гърдите,
	нямам нийде в света роден брат, ни любимо момиче.

	И потъвам в степта, и замирам, и гледам как дните
	със грамадни коси преминават и свалят тревите,

	как светулки със черни наметки и с лампи в ръцете
	всяка нощ над безкрайните степи блуждаят и светят.

	Полудей или спри, ако щеш, ти, немирнико вятър,
	все едно ми е кой ще люлее над мене тревата,

	все едно ми е мен дали цвят, или дъжд ще ме плиска —
	аз лежа и мълча, и не мисля, и нищо не искам.
P$
