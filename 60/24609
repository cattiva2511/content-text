P>
#	1

	… И много пъти оттогава
	през тоя край на смърт и скръб
	смълчана вечер преминава
	В ръка със златен лунен сърп,
	и много дни със скреж венчани
	на изгрев дигаха чела
	и биха слънчеви камбани
	над разрушените села.

	Но все тъй глъхнали и тъпи
	мълчаха димни низини
	и там сред тях във кръв окъпан
	за помощ някой все звъни,
	а над скованата редица
	от заледени върхове
	все тъй не сключваше зеници
	обезумялото небе.

	О, тоя призрак безпощаден,
	о, тоя призрак зъл и чер…
	И днес над ледните грамади
	като разсърден страшен звер
	той вдига свойта тежка лапа,
	разтворил нокти с дива стръв,
	и пак от устните му капят,
	димящи капки черна кръв.

	И днес над мъртвите ливади
	и оскрежените нивя,
	когато късна вечер пада
	и луди вещици сноват,
	един сред вихрите сърдити
	той вдига каменни гърди
	и с огнен поглед през тъмите
	за нови жертви стръвно бди.

#	2

	Самин сред ледена пустия,
	като пчела по цветен злак,
	аз диря всеки брат загинал
	и всеки спазен кървав знак.

	И паднал мълком на колене,
	разрошен, бледолик и бос —
	аз ровя с пръсти помразени
	за всяка бяла прясна кост,
	аз милвам кървавата диря
	на тия страшни времена
	и с устни трепетни събирам
	смразени алени зърна.

	Но смърт се вие веч над мене,
	небето рони сняг и град
	и моите пръсти разранени
	над снежната кора трептят.

	О, братя, бедни мои братя,
	деца на слънчев небосклон,
	на вас еднички ще изпратя
	аз своя сетен зноен стон —
	за вас последната ми песен
	с любов и скръб ще прозвучи,
	когато морен и унесен
	ще склопя стъклени очи.

	Самин сред ледната пустиня,
	като пчела по цветен злак,
	аз диря всеки брат загинал,
	аз диря всеки кървав знак.
P$
