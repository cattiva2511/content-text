	[* _Публикация:_ Червен смях. Седмично илюстровано литературно-хумористично списание. София, г. I, бр. 49 от 24 декември 1920 г., с подпис: _апостол Хр. Смирненски_.
	Написано е във връзка с дипломатическата обиколка в Европа на Ал. Стамболийски. Той посещава Англия, Белгия, Франция, Чехословакия, Полша и Румъния.]
P>
	Камо грядеши* ти, Исусе,
	[* _Камо грядеши?_ (църковнославянски) — къде отиваш?]
	незнаен, странен и нерад?
	Сърдечна болка ли покруси
	оранжевия дипломат*,
	[* _Оранжевия дипломат_ — касае се за Ал. Стамболийски.]
	та днес далеч от родна стреха
	скитосва, търсейки утеха,
	от друм на друм, от град на град?
	Камо грядеши ти, Исусе?

	Ех, знам какво са безотчетни
	и хубостта на вагон-ли,
	но кой ще може да пресметне
	безчислените ти бели,
	извършени със мъдрост редка
	за трикольорната ни сметка,
	макар че ти развесели
	навред хайлайфните салони?

	О, много парижанки тънки
	учуди странний дипломат
	чрез тайната на трите гънки
	на своя мазен крепък врат
	и колко гладки кавалери
	с мустаците си разтрепери,
	засуквайки ги на инат
	на Клемансо* и на Лойд Джорджа**!
	[* _Клемансо_, Жорж (1841–1929) — френски политически и държавен деец, министър-председател на Франция (1906–1909 и 1917–1920). През 1919–1920 г. е председател на Парижката мирна конференция и един от авторите на Версайлския мирен договор. Като глава на върховния съвет на Антантата той е главен организатор на интервенцията срещу Съветска Русия.]
	[** _Лойд Джордж_ (1863–1945) — английски политически и държавен деец: министър-председател през 1916–1922 г. Той е един от авторите на Версайлския мирен договор (1919); проявява голяма враждебност към славянството на Парижката мирна конференция от 1919–1920 г.]

	Но ти не спираш се, Исусе,
	вървиш, вървиш и пак вървиш
	и мъдрото ти слово чу се
	из Лондон, Брюксел и Париж,
	а ето вече и у Прага
	пристигаш ти с усмивка блага
	и на журфиксите мълвиш
	оранжеви целебни притчи.

	Златистокъдрите чехкини
	разглеждат те с любов и страх
	и в погледите ясносини
	сияе непритворен смях,
	но ти, учителю всеблаги,
	от умствените си дисаги
	измъкваш със велик размах
	зелени интернацьонали*.
	[* _зелени интернационали_ — по това време земеделските партии от някои европейски страни правят опит да създадат земеделски интернационал. Един от инициаторите на зеления интернационал е Ал. Стамболийски.]

	Ала и в Прага над Исуса
	ще спусне скуката крила
	и героически през Бруса,
	преследван от съдбата зла,
	ще тръгне той, за да обходи
	древнобиблейските народи
	и над чукари и поля
	ще хвърля семето дружбашко…

	Камо грядеши ти, Исусе,
	незнаен, странен и нерад?
	Сърдечна болка ли покруси
	оранжевия дипломат,
	та търси болничната стреха
	да го приюти със утеха
	в съседство с някой психопат?
	Камо грядеши ти, Исусе?
P$
