P>
E>
	при Йордан Йовков
E$

	Стоях при тебе в черквата на стража.

	Като дървета, пълни със светулки,
	светилниците грееха край нас.
	Навънка облак бе деня забулил
	и здрачът бе наченал своя час.

	И идваха, и спираха се люде,
	тъмнееше в гледците им въпрос
	и всеки трепваше, в миг учуден,
	за тебе, и за себе си в едно.

	И аз стоях и питах в тишината
	тогава, що ни дава дух и плът:
	защо ни праща жадни на земята
	и после ни убива насред път?

	Напразно. Кой ли би ми отговорил?
	Къде е той? Тук, в тая нищета?
	Или пък там — във пустите простори,
	в страхотния безкрай на вечността?

	Минават. Всеки тръгва си безшумно,
	като човек, загубен във леса,
	що викал е напразно и безумно,
	и все пак — чака отзвук в пустошта.

	И аз мълча и чакам. И трептя.
	Напразно. Сън. Лъжа. Безкрайност. Нищо.
P$
