P>
	Израстох посред ниви и ливади
	от северните ветрове люлян.
	И пръв път там над мойта детска радост
	орисницата спусна черна длан.

	И пръв път там заплаках
	и в лехите поведох белите волове
	аз и, свойта гръд с разковниче накитил,
	изрекох вярна клетва в ранен час.

	Сам черен роб и рожба на земята,
	която и до днеска ме зове,
	възлюбих аз сторъките си братя
	и техните железни сърпове.

	И тласнат от живота след години
	през градските врати прекрачих тих,
	но своята загубена родина
	с възторжен взор и тука аз открих.

	То бяха вредом те — и там в полята,
	и тук със сини блузи във града,
	все моите безбройни черни братя,
	все жилавите роби на труда.

	О мой народ, поробен и удавен
	във черна кръв сред глъхнали земи,
	ти своя син безимен и забравен
	във тъмните си пазви приеми!

	И нека в оня ден, кога сред боя
	закапят пак рубинени звезди,
	и аз, незнаен редник във безброя,
	да падна със пронизани гърди.
P$
