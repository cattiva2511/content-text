	[* _Публикация:_ Червен смях. Седмично илюстровано литературно-хумористично списание. София, г. I, бр. 50 от 31 декември 1920 г., с подпис: _Хр. Смирненски_.
	Печата се със следната поправка:
	Стих 68: „а дванайсет вече бий“ вместо „а дванадесет вече бий“.]

N	(Нова година. В широк, разкошно мобилиран салон, край богата трапеза пируват кръг почтени буржоа. Внезапно вратата се отваря и суха едроплещеста жена със зеленикав поглед и покъсано наметало застава пред масата и поздравлява пируващите. Всички я гледат вкаменени.)
P>
	Добър вечер, господа!
	Ненадейно идвам аз.
	Бях самичка из града
	и помръзнала в студа,
	зърнах светлина у вас.

	Аз съм непозната вам,
	вам — почтени буржоа,
	ала всинца тук ви знам
	и макар да ви е срам,
	аз съм ваша дъщеря…

	Виждам, всеки тук мълчи,
	изненадан и смутен,
	и в пиянските очи
	ужас, гняв и свян личи
	и закана срещу мен!

	Но, почтени господа,
	всеки тук е мой баща
	не ще да е беда
	да се срещнете сега
	с дъщеря си — Бедността.
P$
N	(С нервен жест тя дърпа стола изпод един пълничък рус господин, който се изтъркулва на килима. Бедността сяда на неговия стол.)
P>
	Струва ми се, този жест
	не е неизвестен тук,
	даже смятам, че е чест,
	от търговски интерес,
	да катурнеш някой друг?…

	Вий простете, че така
	дойдох като странен гост,
	вий сте с чаши у ръка,
	мисля, бяхте на крака
	и държеше някой тост.

	Но прекъснатия тост
	смятам да довърша аз,
	аз — окъсаният гост,
	и с език разбран и прост
	ще приветствам топло вас.

	— Я, честита светла нощ
	и новогодишен пир;
	сред стоцветния разкош
	вий сте в пълната си мощ
	и гуляете си в мир.

	И не шепне съвестта,
	че сте роби на греха,
	чужда ви е мисълта,
	че със хиляди в света
	зарад вас са без стреха.

	А стакан подир стакан
	дигате и пийте вий,
	ничий ум полупиян
	не прозира, че налян
	е с човешка кръв, уви!

	Че на хиляди сърца
	вий пирувате с кръвта,
	че от бледите лица
	на измъчени деца
	сте отнели свежестта.

	Че приютени в нощта
	на всечасната си скръб,
	милиони по света
	тръпнат в студ и нищета
	и угасват с поглед тъп!

	Пийте вие, господа,
	нека чашите звънят,
	вий сте чужди за труда,
	призраците на глада
	не пресичат ваший път.

	Но над ваший пир се вий
	ужасът на сетен час,
	а дванайсет вече бий
	и в звъна зловещ се крий
	разгрома на вашта власт.
P$
N	(С твърди, отмерени крачки тя излиза. Черното й наметало събаря на пода на пода няколко чаши. Стенният часовник бие 12.)
