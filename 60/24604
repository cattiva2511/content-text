P>
#	1

	Ний сме
	бели
	зимни вихри,
	странници от странен свят,
	от далечний север, дето
	бели гробници мълчат.

	Там сред вой
	на бели мечки,
	и сред пукот тъп и глух,
	ний израстохме във люлки
	от разнежен, снежен пух.

	В погледа ни
	син и бистър,
	дива стръв и мраз искри,
	а устата ни са страшни
	белозъби
	пещери.

	Щом изгрее
	на небето
	синя сребърна звезда,
	ний напущаме със писък
	своите ледени гнезда.

	Като орляк
	бели птици
	В триъгълен, плътен строй,
	ний политаме
	на юг със остър свист
	и страшен вой.

	И пред нас там
	градовете
	и безбройните села
	в тъмен ужас
	тихо свеждат
	свойте каменни чела.

#	2

	Ще угасим ний всеки пламък
	и всичко в лед ще оковем.
	И ще убием всяка сямка
	зарита в мокрий чернозем.

	Ще влезем гневни и свирепи
	В комините през плам и дим
	и там със сняг и сива пепел
	огнищата ще угасим.

	Отвред ще облепим стъклата
	със плътни плочки матов лед
	и ще отнемем светлината
	на тоя род на век проклет.

#	3

	С крила
	от лазур и пламък,
	през рамо
	със длято и чук,
	ний идем,
	ний идем
	далеко,
	далеко от знойния юг.

	Ний растохме голи
	и волни
	във тъмни столетни гори,
	където
	тропическа треска
	на желти огнища гори.

	Където
	небето
	разсипва
	потоци от дъжд и от град
	и мълнии
	с трясък неспирен
	запалени жици предат.

	Щом в синя предутрин
	зората
	покити златиста стрела,
	ний литваме с песни
	на север
	към белите мъртви поля.

	И вред ни посрещат
	със трепет
	и с радост разтварят врати,
	и в мъртвите черни зеници
	зелена надежда
	цъфти.

#	4

	В час предсмъртен някой черно знаме вдига
	и за сетня помощ с кървав глас зове —
	издигнете, братя, свойте чукове
	да разбием всички скопчени вериги!

	Вечна нощ прибулва гаснещи зеници
	и смразени клепки с мъртъв цвят реди —
	разтворете, братя, своите гърди
	да избликне пламък в черната ледница!

	Някой безнадеждно със смъртта се бори
	и за сетня помощ с кървав глас зове —
	издигнете, братя, свойте чукове
	да разбием всички каменни затвори!
P$
