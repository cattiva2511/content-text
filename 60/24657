P>
	Снощи вечер умряла сънувах я, майчице,
	В пещера от сребро и смола —
	там незнайно далеч и незнайно къде в пущинаците,
	дето вечните бури разкрилят крила.

	В пещерата се виеха сребърни мъхове,
	а отпред, на устата й сиви,
	два аждеря там пазеха, люти настръхнали,
	два аждеря със огнени гриви.

	И лежеше умрялата чудно накичена
	и със сребърно платно покрита,
	на гърдите й светеше китка игличина,
	на челото — златна парица.

	Не понесох, нахлуха в главата ми кървите,
	па извиках и хукнах да вляза,
	ала, бесни, аждерите в мрака се хвърлиха
	и аз паднах с разкъсани пазви.

	Паднах там — и ръце, и уста ми се схванаха,
	ала трепнах, разтворих очи:
	като дим се разнесе в миг всичко, но раната —
	на гърдите ми още гори.
P$
