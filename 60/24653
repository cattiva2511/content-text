P>
	Търново с черквите, Търново с белите куполи,
	с бистрата Янтра, прегърнала твоите нозе,
	с къщите, пъстри кози по скалите натрупани,
	с многото шипки, люляка и синьо небе!

	Търново, клада на древните битки и буните,
	свойта усмивка зарових аз в твоите гърди —
	в твоите гробници гние безгрижният юноша
	с чисто сърце и със ясни, засмени очи.

	Помня аз: залеза, тежката вечер, пожарите,
	дъжд от светулки над младата, будна трева,
	помня грамадните звездни гроздове над Царевец
	и във ръката ми — кротката, хладна ръка.

	Кон бе сърцето ми, звъннал с юздите разлюшнати,
	хладните пръсти заключиха всички врати —
	там на скалата умираше ясният юноша,
	капеха в здрача светулки, сълзи и звезди.

	Търново, гроб на могъщите битки и буните,
	нощем невидим аз ида под твойто небе,
	ида и ровя, и търся засменият юноша
	с ясни зеници и чисто безгрижно сърце!
P$
