P>
	Сред книгите високо в свойта стая
	живея аз като пустинник див.
	Край мене пъстри паяци играят,
	но аз съм странно ясен и щастлив.
	Прихождат с делви дните и нощите
	и пълнят с ек и ведрост старий дом,
	а аз — все сам, и гълтам без насита
	като пшенични пити том след том.

	Но в топли вечери, когато трепкат
	звезди, светулки и води навън,
	като завеси падат моите клепки,
	натегнали от капки здрач и сън.
	И ето: странен дим във мен се вдига
	и сещам дъх и шепот от коса,
	и бавно над помръкналите книги
	израства с укор моята душа.
	И лик на мойто рамо тя склонява
	и смъртно гладна плаче и скимти,
	като дете, обидено без право,
	и в късна вечер срещу светъл празник

	заключено пред пътните врати.
P$
