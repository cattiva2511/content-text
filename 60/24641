P>
	Свела мигли от бронз, тихо шушне и плаче гората.
	С мокра човка кълве по стъклата ми лекия вятър.

	Вземам бавно в ръка твоите сини писма и зачитам.
	Моят спомен трепти, той се втурва, той бие копита.

	Но: следите зад мен са затрупани с лед и със камък.
	Няма път къмто теб. Ти си мъртва за мене. Отдавна.

	Аз не мисля за теб. Аз не чакам. Нощя не сънувам.
	Само скръб е светът. И лъжа. И жестокост. И грубост.

	Аз отпущам ръка с твоите думи и пликчета сини
	и загледан навън, виждам: ято години. Години.

	Виждам: иде нощта, идат бавно покоя и мрака.
	Аз не мисля за теб. Аз не плача насън. Аз не чакам.
P$
