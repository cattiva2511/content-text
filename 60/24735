P>
	Събуди се ясно слънце
	под покривка от облаци,
	на възглавка от мъглица,
	на постилка от мракове.
	Облече си златни дрехи,
	препаса си ален пояс,
	наръси се с ясни искри,
	нароши си огнен перчем,
	накрехна си сребрен калпак,
	наметна си сребра гуня,
	па си яхна златен жребец
	и препусна по небето.
	Сред небето сини двори,
	насред двори тъмен облак.
	Поспрепна се ясно слънце,
	пришпори си златен жребец —
	да премине сини двори,
	да прескочи тъмен облак.

	Разсърди се златен жребец,
	издъхна си топъл вятър,
	прескочи си тъмен облак,
	разлюшна си юзди-звезди,
	развея си огън-грива,
	размаха си жар-опашка,
	па заигра, па затропа,
	та разпръсна мраковете,
	та потроши ледовете,
	та помете снеговете
	и накити чисто поле
	със кокиче, със игличе.
P$
