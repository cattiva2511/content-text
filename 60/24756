P>
	И ето
	настава върховния час —
	в несвяст
	земята се търси, трепере, тресе…
	Светкавици сини размахват камшик
	със грохот и трясък, със вой и със вик
	и в бясна, безумна, нечувана мощ,
	раздали огромните черни гърди
	на плахата нощ,
	рушат и разронват слънца и звезди.

	А сам
	гранитния град
	със ужас и плам
	във своите стъклени страшни очи,
	разбунил огнища по каменен стан —
	пиян, разлюлян,
	бучи и посреща със буйна вихрушка от
	цветни искри
	на светлото чудо великий възход!

	Разплата! Разплата!
	Тръбите тръбят,
	тресат
	и зоват
	в тъмата —
	в бездънната, сънна, вероломна нощ:
	със пушка и нож
	на бунт и на смърт!
	Станете вий, рожби на черния труд!
	Станете, откърмени в дни безотрадни
	със мраз и със зной,
	станете, станете, безправни и жадни,
	за хляб и за правда на пристъп и бой!…

	И ей ги — в тревога
	те идат отвред,
	тъй много, тъй много —
	безкрай и безчет…
	Челата са хладни и твърди кат камък,
	очите са пълни със гняв и със пламък…
	В ръката
	напълнена пушка, зловещо премрежила черно око,
	потръпва и чака
	и дебне във мрака…
	Другари, напред!

	О, звън от крилата на вихрена смърт!
	О, дъжд от рубинова кръв!…
	Нощта е разголила къдрава гръд,
	нощта е привела ранено чело!

	Плющят знамената червени,
							развени
	над верните братя по скръб и тегло…

	Заплитат куршумите огнена мрежа,
	картечът бележки
	по плахите сгради чемерни черти…
	Дъга седмоцветна в тъмата развели,
	кат хищни ята със писък прелитат
	и с трясък се пукат шрапнели!…

	Разплата! Разплата!
	Тръбите тръбят, тресат и зоват
	в тъмата —
	в бездънната, сънна, вероломна нощ!

	С пушка и нож на бунт и на смърт!
	Станете вий, рожби на черния труд!
	Станете, откърмени в дни безотрадни
	със мраз и със зной —
	станете, станете, безправни и гладни,
	за хляб и за правда на пристъп и бой!…
P$
