P>
	Изригнаха фойерверките.
	Затрещяха празничните
	фитили.
	Треперят псетата.
	Дъвчат опашките си —
	свили
	глави
	до някой контейнер
	В някой кашон.
	Под нечия стряха
	Под нечий балкон.
	Или —
	скрили
	уши
	под възглавниците
	на твоя диван.

	Трещят фойерверките.
	И старците плачат.
	И те търсят стряха,
	и те търсят дом —
	в топлото,
	в тъмното
	да се свият.
	Да намерят подслон.
	От старите спомени —
	тъмните,
	скритите —
	да се укрият…

	Гърмят фойерверките.
	Трещят празничните
	фитили.
	Годината се гърчи
	в пламъците им.
	Съсухри се.
	И изгоря.
	Остави само бяла пепел.
	И се разпиля.
	Изгони падналия сняг,
	хванал с бяла плесен
	умовете.
	Изчисти ги.
	И чисти ги остави
	да блуждаят
	между
	„ще бъде“
	и
	„било“.
@@	31.12.1995
P$
