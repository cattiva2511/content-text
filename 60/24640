P>
	Здрачна вечер плува над поляните,
	по требите капе росен сок,
	в планината броди жълта бранница
	с черна гуня и със лунен рог.

	Тя е пръснала на стан войските си:
	бурите и ветровете зли.
	И дървета — шатри жълтолиствени —
	светят по рудини и скали.

	Там под тия шатри с кръв напръскани,
	с едри капки ясна горска кръв —
	ветровете пият в чаши лъскави
	жълто вино и зелена стръв.

	Пият вино и ракия жарена,
	опват лък със ледени стрели:
	във червените сърца ударени,
	с писък падат листи и звезди.
P$
