P>
	Аз ида от стръмните чуки с тояга и гуня на рамо.
	От чуките, дето издигат качулки от гълъбов камък.

	На пазви ми кичур иглика гори като ала шевица
	и бродя аз в тъмните друми бездомен и див като птица.

	Зелената вечер умира. Там бухал в раздолите буха.
	И падат безшумно звездите във мекото рунтаво рухо.

	Къде да почукам тъй късно? Кой морния друмник ще пусне?
	О, дайте ми дъбово столче и хляб и усмихнати устни.

	Аз нося ви медени пити от диви пчелини в горите
	и сини зърна боровинки със бисерна пепел покрити,

	аз нося ви билки и въздух от чистите тихи простори,
	де сам синеокият господ с вековните буки говори.
P$
