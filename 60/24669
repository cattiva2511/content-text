P>
	Остана ми спомен за здрач и за цъфнали клони —
	ах, бял полюлей в теменужкината нощ окачен,
	остана ми само трохата, която отрони,
	ти, пътнице тъмна, случайно поспряла при мен.

	И може би ти си отдавна забравила всичко —
	целувката, здрача и лекия бял полюлей,
	но мойта душа, като малка затворена птичка,
	години от тази едничка трошица живей.

	И ето: тръби пак горняка и зима се спуща,
	а птичката, сита и топла, все пей във нощта —
	все пей как ще тръгна аз сам със железни обуща
	да ходя и диря, и питам за теб по света.

	И нека да бъдеш — през девет царства във десето:
	ще дойда през огън и преспи, и вятър суров…
	вземи ми ръцете, вземи ми очите, сърцето
	в отплата за твойта едничка трошица любов.

	Защото не зная: без нея в студената шепа
	какво щях да правя аз, друмник от вихри подет,
	и как щях да срещам зората над пустите степи,
	където кръстосвам сред облаци, тръне и лед.
P$
