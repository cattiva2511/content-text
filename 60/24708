P>
	Ти горда родина на вятър суров,
	що често размята на мълнии бича,
	ти, дом на измени и чиста любов,
	що долу светът и законът отричат —

	ний идем из нашите мрачни подмоли,
	които наричаме къщи и град,
	обвей ни със въздух и слънце, и воля,
	със песен на птици и мирис от цвят!

	Напразно ний долу за ведрост ламтим,
	за пръст и трева, и вода ненапита —
	небето там има решетка от дим,
	земята под каменна броня е скрита.

	Измий ни очите от прах и тъма
	и дай им да видят бездънна далечност,
	и дай ни да легнем на гола земя —
	и мислим за обич, за смърт и за вечност.
P$
