P>
#	1

	Заспи, соколе мой, заспи,
	чуй тих небесен звън,
	чуй как във тъмните липи
	приказва вятърът навън,
	заспи, дете, заспи, заспи,
	заспи ми кротък сън.

	Спи мирно и сънувай ти,
	как ангел си било
	и как във сините нощи
	света си люлкало с крило,
	как носило си нявга ти
	звездичка на чело.

	О, спи ми, галено дете,
	сънят край нас лети,
	вън птиченцата — спят и те,
	и вятърът веч не шепти,
	заспи, дете, заспи, заспи,
	заспи, заспи и ти.

#	2

	Вятърът шушне в горите,
	лед в планината трещи —
	спи ми, ти малко момиче,
	в сините скрежни нощи.

	Спи и сънувай в нощите,
	пълни със ведрост и сняг,
	как във полята зарити
	малки кокичета спят.

	С пролет в очите зелени,
	с бели и чисти була,
	спят те и чакат смирено
	своята мащеха зла.

	Стане ли рано сърдита
	и ги прокуди по мрак —
	те ще загинат, зарити
	в скрежа и синия сняг,

	те ще загинат самички —
	и ще угаснат във страх
	малките живи очички,
	с младата пролет във тях.

	Скреж се люлее в горите,
	лед в планината трещи —
	спи ми, ти малко момиче,
	с ведри зелени очи.
P$
