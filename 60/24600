P>
	Христос възпря, свали от морно рамо
	товара свят и в миг сълза проля.
	Бе тиха нощ на лунните измами.
	Едничек ужасът трептеше само
	над снежните замрежени поля.

	И с тъпа безнадеждност във душите
	войниците видяха в трепет плах
	три кола пред изровен гроб побити
	и тримата осъдени да сплитат
	през тръпки смръзнали ръце по тях.

	Пристъпи черния свещеник плахо
	и чу се как хрущеше там снега.
	И думите му с ласка прозвучаха.
	Но във проклятие замрели бяха
	безмълвните попукани уста.

	„Безумни!“ Рече и ръка сурово
	издигна към небето с укор свят,
	но в миг, съзрял там сянката Христова,
	той трепна и свалил ръка отново
	стъписа се уплашено назад.

	И стана тихо — тихо, сякаш вредом
	застинаха сребристите лъчи,
	нощта се сви задъхана и бледа
	и лунний сърп настръхнал се огледа
	В безумно разширените очи.

	„Другари…“ „Огън!“ Трепет непривичен.
	И смесиха се кървав стон и гръм.
	Миг… Щракнаха затвори механично.
	И стана просто и тъй безразлично
	и сякаш всичко беше лунен сън.

	И сгушени войниците по двама
	възвиха в своя път обратен пак…
	И бледния Христос едничек само
	целуна тих заринатата яма
	и капчиците кръв по белий сняг.
P$
