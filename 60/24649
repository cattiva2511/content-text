P>
	Отново тъжна есен
	в просторите витай
	и глъхне мойта песен
	из тоя чужди край.

	Аз чувам птичо ято —
	потегля то на път —
	да чака ново лято
	във някой топъл кът.

	И аз ли да замина?
	Къде ще спра в нощта?
	Аз нямам ни родина,
	ни майка на света.

	С гъдулка във ръката
	и мъка в свойта гръд
	аз дойдох през тъмата,
	загубил брод и път.

	И скитам тук и тамо
	с една торба на гръб,
	гъдулката ми само
	разбира мойта скръб:

	засвиря — тя се слива
	в миг с моята душа
	и трепка като жива,
	и плаче в пустошта.
P$
