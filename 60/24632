P>
	В черни ковчези, дълбоко във мене заровени,
	тихо догарят и светят далечните спомени,

	светят и лъхат ме с дъх от върби и кокичета,
	от теменуги, от длани и устни обичани.

	Гледам как капят листата над старото Търново
	капят листата и плачат горите посърнали.

	Гордия Царевец, старата знатна Трапезица —
	тежки ковчези със каменни блокове везени.

	Скрити са в тия грамадни ковчези, о Търново,
	твоето минало, твоята слава посърнала.

	Сключвам очи и ги гледам в мъглите привечерни:
	тихо се люшкат и тънат, на гибел обречени —

	два великана, със плясък из Янтра изскочили,
	бързо ги хвърлят във бездната: с черквите, с кулите, с плочите.

	И на скалите оставаш ти, тъжното, сбитото,
	бият по тебе на ледния вятър копитата —

	бият и в мене — в сърцето ми, дето заровени,
	тихо догарят и светят далечните спомени.
P$
