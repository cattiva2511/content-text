P>
	Грей планината и тръпне със тежки божури на пазва.
	Дните прихождат. Минават. Искрят. И с усмивка залязват.

	Спи манастирът високо над острата, цъфнала чука —
	спи като пъстра гугутка в прозрачните, в нежните буки.

	сам съм. Далеко. Далеко. Забравил, забравен от всички,
	сутрин ме будят козите, звънаря и пъстрите птички.

	Скачам: мермерните чуки червена коприна замрежва,
	нежно в планинските ниши дими теменужена свежест.

	Вечер си лягам с молитва. Сънувам и слушам унесен
	как ангели пеят в небето безименна пролетна песен,

	слушам как спи планината и дните, с божури на пазва,
	идат, звънят със подкови и мятат искри, и залязват.
P$
