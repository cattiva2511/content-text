P>
	Това е край на тая странна повест,
	чието тъжно име бе: любов.
	Извий глава. Сключи железни устни.
	Иди си. Свършено е вече всичко —
	ти пак си сам като дърво в полето
	и над полето и по твойте клони
	тежи злато и зрее есента.

	И ето: въздухът е чист и бистър,
	и паяци замрежват пустошта.
	И ти стоиш и гледаш като болник,
	излязъл след стодневна тежка болест
	да види пак засмяното небе.

	И ти стоиш и сетен път разбираш,
	че всичко в тоя свят е само дим,
	и дишаш като свеж планински въздух
	едничката нетленна радост тука:

	безмълвния, безбрежния покой.
P$
