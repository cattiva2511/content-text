P>
	Нощта лежи в градините. Вей ведрина горняка.
	И ръсят сняг и сънища уханните люляки.

	Угасват бавно къщите. Затварят се цветята.
	Едничък аз, безсънния, блещукам в тишината.

	Душата ми, омаяна от пролетното чудо,
	във клетката си алена трепти и бие лудо.

	Не мога. Тръгвам тихичко през буките. И ето:
	по тайни лунни пътища възлизам на небето.

	И сбрал дружина облаци със тежки, бели пазви,
	аз почвам светла приказка, аз тихо им разказвам

	как долу там в дъбравите умира град, удавен
	в потоп от здрачни сънища, от шипки, смин и здравец,

	как с вейка във десницата върви в нощта горняка
	и рони бели кръстчета от младите люляки.
P$
