P>
#	1

	Отново тъна в твойта шир безкрайна
	отново твойта бездна ме зове,
	отново, мрак, вълнувам твойте тайни,
	отново буня твойте светове.
	Аз пак напуснах с трепет пещерата,
	напуснах каменната самота
	и тръгвам като вълк във тишината —
	за къшей хляб и радост във света.

	Но пак пред мен настръхват градовете,
	угасват лампи и свещи в нощта
	и майките, от ужас пак обзети,
	прегръщат стръвно своите чеда.
	Напразно моята десница чука
	и багри яки порти и стени:
	заключена е всяка милост тука
	и всеки глас, и всички светлини.

	Вървя. Изгарят устните ми свити,
	но щом вглъбени шепи устремя,
	затварят свойте брегове реките,
	и кладенците тънат вдън земя.
	Вървя. И мре край мене всеки вятър,
	люти сгъстена в раните кръвта
	и по-бездънна глъхне тъмнината,

	и по-безкрайна расне пустошта.

#	2

	Угасни, ти душа, като огън оставен в нощта,
	като огън зарит край планинския, пустия път.

	В тия тъжни места няма нивга веч пътник да мине,
	няма лъч, ни звезда, само мрак и години, години,

	само ти тук гориш свойте спомени — звездни главни, —
	потъни в сребрен прах, угасни, угасни. Угасни.

	Аз ще легна в тревата смълчан като морно дете,
	от рождена ръка изоставено в страшния лес,

	и ще слушам как бий, как ехти тъмнорунния свод,
	как във бездните вий и умира планинския бог,

	и ще тръпна така, и ще чакам да дойде в нощта
	като сетня любов, като сетня надежда — сънят.

#	3

	Утихва моя тъмен свят, където
	премина бурята като стрела,
	светкавиците гаснат и в небето
	трептят ранени облачни крила.

	И бягат в мрака моите надежди —
	те бягат като из потънал град
	и гаснат пак, и мрат като съзвездия,
	които бог не иска в своя свят.

	Дойди, о смърт, и аз узрях за тебе,
	душата ми е морна от света,
	душата ми те вика като лебед,
	що тъне над бездънната вода.

	Спусни ръка над пропасти и тайни —
	и нека бъде край на моя път,
	и нека ням да спи край мен безкрая
	и тъмнините вечни да шумят.
P$
