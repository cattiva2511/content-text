P>
	Ех, ти лято, ех, ти мъка — мъка-мъченическа,
	шир безбрежна, тежки ниви, мургави момичета!

	Жънем ние тук от тъмно, жънеме и трупаме
	и след нас пълзят и шушнат златогриви купища.

	А в нивята — огнен конник — хукнало е лятото,
	сто слънца са, майко моя, на чело му блеснали,

	сто слънца са на небето звъннали и пламнали —
	грей и пари всяка бучка, всеки стрък и камъче.

	Изгоряха бузите ни, китките ни китени,
	с ален пламък и със слънце пълни са душите ни.

	Ах, ще трепнем, ах, ще паднем, мъртви и задъхани —
	дето толкоз много слънце, майко, сме погълнали!
P$
