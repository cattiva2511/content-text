P>
	Родината зове в тъмата,
	народът чака лъч в нощта —
	на крак, войска на светлината,
	на крак, предтечи на деня!

	Забийте утринни камбани,
	пръснете бодър зов и звън:
	ний бранници сме — тук призвани
	да будим слепите от сън.

	Ний знаем: мракът ни проклина,
	за пристъп сенки се тълпят —
	ще паднат, може би, мнозина
	във тоя свят и тежък път.

	Но нека всеки гордо вдига
	и носи вместо боен меч
	в десницата си — светла книга,
	на устни — топла, братска реч.

	И нека със любов велика
	дарим на слепите в нощта
	от нашите очи — светлика,
	от нашите сърца — кръвта.

	Родината зове в тъмата,
	народът чака лъч в нощта —
	стани, войска на светлината,
	стани — на подвиг и борба!
P$
