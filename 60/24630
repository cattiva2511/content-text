P>
	Във пролетната нощ, люляни
	от зноен дъх и звезден звън,
	сънувахме ний твоите рани
	и тихо плакахме насън.

	Ний плакахме за теб на кръста,
	за себе си и за света,
	за своите ястребови пръсти
	и стари, каменни сърца.

	И ето: утрото е свежо,
	блестят грамади розов цвят,
	във млечносинята безбрежност
	ята от гълъби летят.

	И бий в сърца ни нежна сила,
	и ний простираме ръка —
	със пръсти, жадни да помилват
	децата, птиците, света.
P$
