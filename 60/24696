P>
	Поспри, о дух на Новата година,
	към който с трепет вдигаме глави,
	простри крило над нашата родина
	и тежкия ни ден благослови?

	Да бъде хлад и влага в планините,
	и плод и мир във топлите поля,
	да пеят пъстри птици във горите,
	моми и момци — в китните села.

	Да трепка радост в песните отвсъде,
	да трепка ясната ни вяра пак —
	че ний сме тук, ний бяхме, ний ще бъдем,
	макар през много мъки, кръв и мрак,

	че времето тече и се възвръща,
	и крепнем ний през векове и дни,
	безсмъртни като тая пръст могъща
	и тия снежни, скални планини!
P$
