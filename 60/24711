P>
	Не, туй не е земята. Туй не са гори,
	ни борове със тъмни пирамиди.
	Това е кораб с тежки батареи,
	що плува по небесните води,
	изпълнени със рифове опасни
	от мъртви метеори и съзвездия.

	И туй под мен не е планински връх,
	загърнат с тъмна гуня от нощта,
	а мачта, на която аз стоя
	и пазя стража като млад моряк.

	И виждам как далеко се запалват
	прозорците на звездни градове
	и викам през тръбата: „Ахой!
	На кръгозора суша! Пригответе
	крила и телескопни батареи —
	да завладеем ново чудно царство!“

	Но долу тътне само глуха врява.

	И виждам как се вдигат из безкрая
	космични тъмнини и урагани
	и как комети бързо ни обхождат
	с отровни газове, с огнепръскачки
	и викам, викам във тревога: „Ахой!
	бранете се — насреща е смъртта!“

	Аз викам. И се вслушвам. Не. Напразно.
	Не чува никой долу моя глас.

	Шуми едничък вятърът, що иде
	из топлите пещи на мрачината.
P$
