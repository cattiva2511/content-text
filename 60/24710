P>
	Стоя на Черни връх. Денят догаря
	като запален град зад хоризонта.
	Нощта удави вече низините
	и ето я — пълзи към планината
	и плиска я с потопа си бездънен.

	Стоя на върха. Сам. Като антена —
	последен стълб от тоя свят удавен.
	И моето сърце трепти и шъпне
	и праща тръпни знаци в тишината.

	И ако има някъде в света
	едно сърце, което ме обича,
	то чуло би на моята вълна:
	„Ало! Тук Черни връх. Звезди. Самотност.
	Заспива всичко: птици, хора, скърби.
	Довиждане. До утре. Лека нощ.“
P$
