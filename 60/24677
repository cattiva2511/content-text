P>
	Ти спираш пред вратите всяка вечер,
	присядаш като в майчини поли
	и слушаш как във бездните край тебе
	с копринен шум покой и здрач вали.

	Ти знаеш стъпките на всеки момък,
	звука на всеки праг и камък тук,
	ти чуваш смътни викове за помощ,
	които не долавя никой друг.

	И твоят лик — той чист е от тревога,
	тъй чист и чужд за всичко на света,
	като небе, забравено от бога,
	от слънцето, от здрача и нощта.

	Минават покрай тебе грижни люде,
	тежат им клепките от сън и зной
	и не един се спира, сам учуден,
	и възжелава твоя чист покой.

	Но ако някой би могъл с десница
	гръдта ти да разкрий като врата,
	там в миг би паднал, люшнат като птица,
	от удара на кървавия писък,

	от смъртния ти зов из пропастта.
P$
