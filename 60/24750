P>
#	1

	Разбит е полет смел към бъднина велика,
	строшени са в подем размахнати крила —
	там, дето Дунав бял и Тиса сребролика
	чертаят светъл път по ширните поля!

	И там сред адски вой гори гигантска клада
	на смръщено небе под кървавия свод
	и буйният й плам поглъща
	без пощада най-светлите чеда на цял един народ!

	Голгота ли? — Какво, какво са всички рани
	на древний кръст, що сам във мрака се черней?
	— Там хиляди чела със тръне са венчани
	и всякой тъмен кът разпятие лелей!

	Там няма светъл лъч на радост и отрада,
	там всеки звук е стон и всяка песен — плач!
	Там всяка морна нощ е кървава засада
	и всеки блеснал ден — безмилостен палач!…

	Народи от света! Потиснати и гладни!
	Избийте своя взор към тоя пламнал ад!
	На белия тиран в ръцете безпощадни
	умират там за вас!… Умират брат след брат!

	И в скръбно тих поклон склонили си челата
	пред жертвеника свят вий дайте свят обет,
	че вярно и с любов ще пазите в борбата
	на мъртвите борци безсмъртния завет!

#	2

	Размахват вихрите бездомни
	над вледенените простори
	крила от ситен сняг и скреж
	и безутешната им песен
	разлистя спомени умрели
	за дни на блясък и слънца.

	Мълчи безбрежната пустиня,
	изплела сребърна одежда
	от сняг и синкави мъгли,
	и в свойте пазви безответни
	загръща смръзналия бисер
	на толкоз жалби и сълзи!…

#	3

	Братя, изтерзани сред полята,
	гдето черна нощ и смърт цари —
	ний зовем ви с вяра във душата:
	братя, подигнете си челата —
	скоро пак зора ще зазори!

	В ноктите на бандата коварна,
	Жадна за безумна мъст и стръв,
	не проклинайте ни в бол безмярна —
	ний кълнем се: тая нощ кошмарна
	ще разпръснем с пламък и със кръв!

	Братя, изтерзани сред полята,
	гдето черна нощ и смърт цари —
	ний зовем ви с вяра във душата:
	братя, подигнете си челата —
	скоро пак зора ще зазори!
P$
