P>
#	Видение първо

	Нощта шуми с крила над планината.
	Снегът на бели гроздове вали.
	И сгушен мълком дебне светъл вятър
	там в меките, люлякови мъгли.

	Стоя. Насипва. Цял потънах вече —
	главата ми остава само вън.
	И знам: че туй е сетнята ми вечер
	и тоя сън — последният ми сън.

	И знам: че няма връщане оттука,
	но чакам пак и тръпна във нощта —
	но в моя взор, заключен с ледни куки,
	пак грей любов и жажда през леда.

	И ето: Виждам сребърна одежда
	и златен кръг, и румени страшни —
	и сам Христос над мен глава привежда
	и буди ме, и шъпне ми: „Стани!“.

	Стани и пей — душата ти е млада,
	вземи, що сляп отмина във света:
	пчелите, зноя, синята прохлада,
	ръцете и засмените уста.
P$
