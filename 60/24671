P>
	Тръгнах: с меден рог на пояса,
	с триста ножа — във зениците,
	махаше ми по завоите
	с ясна кърпичка зорницата.

	Гривата ти реже шепите —
	тичай, коньо, луд горянино,
	плувай като облак в степите
	низ житата, разлюляните.

	Там над пламналите гребени
	има къща с грозд накичена,
	а във нея спят погребани
	три нелюбени момичета.

	Но — не зърнах нигде стрехите,
	но — сред каменните гребени
	аз намерих: само ехото
	и камбанките му сребърни.

	Аз намерих: само чукани
	и купени с бели шапчици,
	само стъпки на загубени,
	само сняг и али капчици.
P$
