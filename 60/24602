P>
#	1

	Госпожице, вземете тоя цвят!
	Салонът е от синя електрика
	и лунна музика над нас звучи.
	Госпожице, нощта е тъмнолика,
	а вий сте цвят, изплетен от лучи.

	Ах, кавалер, измъчена съм много,
	а комплиментът Ви е толкоз стар!
	Във тоя час аз жаждам в изнемога
	прохладата на весел смях и чар.

	През целий ден от скуката терзана
	стоях на стаята под белий свод
	и плаках над разкритото пиано —
	ах, моля, разкажете анекдот!

	Госпожице, на Григ през стона светъл
	послушайте как любовта тръби
	и Бог над мен е верния свидетел,
	че аз ще ви обичам, може би.

	Ще бъдете вий в бяло: в бяла стая,
	със бял букет от цвят на млад лимон.
	И само устните ви ще чертаят
	две алени петна на белий фон.

	Тогава свойта шпага — синя змия —
	ще сложа аз пред Ваще колена
	и с устните си мълком ще изтрия
	крещящите рубинени петна…

	О, туй е вече много, кавалер!

#	2

	Скръбна майко, набеди се и със ласка целуни
	морен син на гръд разкрита по кафяните луни!
	Че от утрин здрачнотъмна той със тежкий чук осъмна,
	а във черен час вечерен чрез фабричната тръба
	златозвездна нощ за отдих и покой го призова.

	Скръбна майко, набеди се и през сълзи целуни
	свойта бедна, бледна щерка по прозрачните страни!
	Че златистите й взори дрямка трепетна обори
	и приплела в шева ситен белосребърна игла
	приласка я вечер ранна с теменужени крила.

	Скръбна майко, не побутвай зачарований покров!
	Те сънуват бляна слънчев на погребана любов —
	те сънуват пир вълшебен там зад синкавия гребен
	на предвечните далечни снежнокоси планини…
	Майко, майко, наведи се и безмълвно целуни!
P$
