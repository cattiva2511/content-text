P>
	Спри, натегнал от умора,
	разтвори широка гръд,
	и погледай как в простора
	чучулигите трептят,

	как потоп от ясно злато
	грей в бездънните поля
	и безоблачното лято
	люлка сини ветрила.

	Носиш гняв и скръб, и нежност,
	и тежиш от тъмнини,
	потопи ги в тая свежест,
	удави ги — и стани!

	Чуй: дъба до теб разказва
	колко весел е светът —
	а люлее смъртна язва
	на столетната си гръд

	Виж: омаяна от младост,
	еднодневката играй
	и забравя в свойта радост
	неизбежния си край.

	Забрави се като нея,
	плувай в ниви и гори,
	пей със тия, дето пеят,
	с тия, що горят — гори!

	Вдигай в мълниите грани,
	бий се с тях като дъба:
	Всеки удар палва рана —
	ти от рани грей в нощта.

	А когато чуеш кобен
	зов — из вечните врати
	като млад планински облак
	ти в безкрая полети.
P$
