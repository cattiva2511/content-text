P>
	Далеч, в планината, затънал във сняг до гърдите,
	стоя като камък, със ледни звездички накитен.

	Над бялата пряспа разперил ръцете си, двете —
	стоя и умирам, и пея самин в снеговете.

	Наоколо: пръстен от сняг и скали заледени.
	Мълчи като черна гора вечността там над мене.

	И само: стоманния вятър със меч във ръката —
	сече ледовете и вие, и рие, и мята.

	Не вдигам ръка: да повикам за помощ със нея.
	Не бутвам нозе: да изляза. Не мога. Не смея.

	Нагоре: грамадния меч и гората беззвездна.
	Надолу: смъртта и бездънната, снежната бездна.
P$
