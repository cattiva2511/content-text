P>
	Накачени с цвят и бронзови звънчета,
	гонят се пчелите с весел звън в полето,

	с ясен звън в полето златен прах се рони
	и полюшва някой цъфналите клони —

	и полюшва някой снежните люляки,
	дето тихо сгушен тръпна и те чакам.

	Зная: че напразно съм ръце разгърнал.
	Зная: че не ще се нивга вече върнеш.

	Но не зная друг ли в тая степ безбрежна,
	аз ли люлкам толкоз тъмна скръб и нежност,

	истина ли капят с бистър звън в полето
	цветен прах, люляки, въздух и звънчета.

	Може би сънувам: сън във звездна вечер.
	Може би съм мъртъв. Сто години вече.

	и сънувам в гроба дълги сто години,
	че в полята свети утро ясносиньо

	и че аз, потънал в свежест и люляки,
	на тревата тихо плача и те чакам.
P$
