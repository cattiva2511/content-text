P>
	Усмири във душата ми стръвния зов,
	от душата ми черната кръв изличи,
	прегърни ме, о моя далечна любов,
	със златистите клепки и сини очи!

	От стоглавата ламя погълнат, пленен
	от стоглавата ламя със каменна гръд,
	аз лежа, а стръвници бесуват над мен,
	а над мене стръвници на кърви реват.

	Ах, и ти, ти, о майко, забулена в мрак,
	и загробена нейде под явора стар —
	дай да сложа глава във полата ти пак
	и разказвай ми ти пак за болния цар!

	Ний осмината братя тук дълго лежим,
	нас погълна ни ламята с ярост и жад,
	ах, кажи ми, ти майко, о майко, кажи,
	че ще дойде, ще дойде деветия брат!
P$
