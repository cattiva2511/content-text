P>
	За твоя празник светят всички дворища,
	пристигат бързи пролетните птици
	и сини токове жужат в просторите,
	родино наша, тъмна мъченица!

	И образът ти расне над балканите,
	възторжноблаг и бледен — от несгоди,
	от мрака на безпаметни страдания,
	от зрака на безпаметни възходи.

	И с нова, топла пролет във зениците,
	ти вдигаш и разтваряш трънни длани
	и шъпнеш и зовеш: стани, поле засипано,
	стани гора, стани вода скована!

	Станете, със сърцата и със мишците,
	рождени синове, отвред, станете —
	над всичко, що във тоя свят обичате,
	надвисва пак съдът на вековете!
P$
