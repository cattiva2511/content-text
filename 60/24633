P>
	В тия тъжни земи броди горският вятър безумен,
	удушени в снега, градове и села там лежат,
	и омразата вий като вълк по заритите друми,
	и на снежни коне идат здрачът, нощта и сънят.

	Моите клони трептят без листа. Зная всяка измама.
	Моите спомени мрат. Няма вече ни вчера — ни днес.
	И душата ми зей като гроб, в полунощи ограбен
	и оставен открит — без кандило, без кръст, без мъртвец.

	Ти дойди, зимен сън, и приспи ме под скрежни люляки,
	моя свят е зарит, аз едничък сред него стоя —
	аз стоя тук един, като стълб в съсипиите, и чакам
	да се сринат над мен небесата, снегът и нощта.
P$
