P>
	Двамата морни и мрачни солдати
	бяха пияни от вино и гръм…
	В люлки от здрач и вечерна позлата
	тихо се спущаше летния сън.

	Там под тополите вързани редом
	бяха пленените в боя врази:
	стройна девойка, разголена, бледа,
	старец и момък със модри очи.

	Беше жестокост и тъпа и странна.
	Бяха смразени от ужас лица…
	И по ножовете с писък възпламна
	кръв от набучени живи сърца.

	Там под смирените бели тополи
	те ги натрупаха гръд върху гръд.
	Там под смълчаните стари тополи
	сив и настръхнал припъпли страхът.

	И неочаквано нейде в полята
	вятър изхвръкна със писък и стон,
	гръмко и злобно завиха листата,
	мракът пришпори крилатий си кон…

	Двамата мрачни и морни солдати
	трепнаха, сякаш докосна ги смърт,
	двамата бледи и плахи солдати
	хукнаха татък в дълбокия път.

	Но — във крайпътните храсти спотаен
	някой ги викаше с крясък и смях…
	И във прозрачната вечер сам Каин
	тичаше блед и разрошен след тях.
P$
