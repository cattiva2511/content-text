P>
#	1

	Зад тъмните върби умира златен ден,
	приижда вечерта на милващи вълни.
	Гърмеж подир гърмеж заглъхва уморен
	и звездния звънар за мирен сън звъни.

	Закотвения шлеп пак тук ли ще седи —
	покрит със воден мъх и черен лепкав клей?
	О, сякаш чер ковчег над тъмните води
	за сетен упокой приспивно ни люлей!

	Със вързани ръце и тая вечер пак
	ний гледаме в копнеж към светналия град.
	И чакаме, дали от стихналия бряг
	невидими уста не ще ни позоват…

	А тихата река разтваря цветна длан
	и приказно блестят подводни широти —
	о, кой ли тая нощ ранен и изтерзан
	кат падаща звезда натам ще полети?

#	2

	Своя нежнорозов цвят
	утрото разтваря
	и над мокрий бряг димят
	бели, бели пари.

	Спрете, майки, своя бяг
	в тая утрин плаха:
	в син под воден полумрак
	кротко те заспаха.

	А русалките, отвред
	с таен знак събрани,
	угасиха с бистър лед
	жежките им рани.

	Наредиха ги с треви,
	със свещици плахи
	и ранените глави
	с воден крем венчаха.

	И покриха ги навек
	и ридаха тихо —
	и огромния ковчег
	вдън земя зариха.

	Спрете, майки, спрете вий
	в свойта бол безкрайна:
	тая светла бездна крий
	безутешни тайни.

#	3

	Ний носим венци от върба и подводни бодили,
	в потънали кораби тайно се готвим дене —
	а вечер издигаме копия стари и гнили
	и яхваме своите призрачни бели коне.

	И мълком по речното дъно във дълги редици
	ний гоним миража на някаква светла страна.
	И в нашите ледни и мътнозелени зеници
	гори безнадеждния пламък на жълта луна.

	Ний помним люлякова утрин и песни и смелост
	и битка сред розови пламъци в стария Лом,
	ний помним последната схватка зад някакво село
	и вълчите зъби на кървав и страшен разгром.

	И както ранените миди грижливо и нежно
	лелеят съкровища в пълната с мъх дълбина,
	тъй носим и ние в сърцата си своите копнежи,
	смразени в кристали и бисерни бели зърна.

	А речните риби, напуснали своите подмоли,
	на хищни ята ни преследват по нашия път:
	и с дива жестокост разнищват и хапят на воля
	и ръфат от нашата мека, подпухнала плът.

	И нявга през пролетна вечер, когато възлезе
	над сини баири засмяна и чиста луна,
	незнайни рибари ще найдат на свойта трапеза
	със глъчка и радост безценните странни зърна.

	И мигом ще звъннат в душите им нашите песни
	и нашите жажди за слънце, простор, свобода —
	и ярко въз техните смугли чела ще проблесне
	през мрежа от бръчки червена и ясна звезда.
P$
