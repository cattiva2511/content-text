P>
	Вдигни се, чер народ, из дълбините,
	излез навън, мравунек на труда,
	станете слаби, смазани и свити,
	престанали да вярват във света —
	далеч гърмят оръдия и вятър
	бучи и носи звън от пристъп млад,
	и слънцето трепти във синината
	като невиждан ален, ален цвят!

	Станете из незнайните гробове
	и вий — избити в мрачните нощи,
	погубени в планинските усои,
	удавени във щерни и реки,
	дочезнали с открити млади вени,
	обесени по къри и стъгди,
	разкъсани, разбити, удушени,
	издъхнали в горящите пещи!

	Стани, народ-юнак, и чуй как бият
	победни барабани с гръм и звън
	и сбъдва се онуй, що ти самият
	лелея като скъп, безумен сън!
	Вдигни се и кажи като присъда
	след толкоз много кръв и злост, и вой,
	че ти си тук, ти беше, ти ще бъдеш,
	и тоя ден и тоя свят е твой!
P$
