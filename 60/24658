P>
	Лежа. А изгарят нивите
	под тия простори стъклени
	и люшкат си тежко гривите,
	и ронят червени въглени.

	А вятъра тук от съмнало
	низ друма юзди размятал е —
	с юзди и звънчета звъннали
	пред портите тропа вятъра.

	И слънцето, майко, слънцето,
	и слънцето бий в прозореца —
	ах, как да надникна мъничко
	през тил стъкла притворени!

	Въз мойта десница легнала,
	невярната болест гали ме,
	очите й — щерни ледени,
	устата й — рана алена.

	Пронизват ме стръвни свредели,
	безкрай ми тежат клепачите —
	на гръд като обръч сребърен
	змия ме пристяга, майчице.
P$
