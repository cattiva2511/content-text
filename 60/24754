P>
	Ранила рано в звездни нощи сред теменужена мъгла,
	далеч зад черните баири зората огнен щит кове
	и ведрий звън на удар верен, размахнал сребърни крила,
	лети над ширните полета и властно буди и зове.

	Станете гладни и безправни — чеда на вечните борби,
	станете, бранници, призвани от разгневените съдби —
	загърнат в свойта черна броня, настръхнал дебне старий свят
	и гръмко първите зарници за сетен кървав бой тръбят.

	А скоро утрото победно, избило строен слънчев стан,
	от нишки синкава стомана и жълто злато изтъкан,
	по стъпките ви ще пристъпи след дивий вой на ранна сеч,
	последни сенки да разгони със своя огнен щит и меч.

	И в час на радост всепобедна разискрен поглед ще сведе,
	и сплело звездните поводи, в лазурний шир ще поведе
	сияющата колесница над тържествуващия ден
	с венец от златни слънчогледи и бели рози украсен.
P$
