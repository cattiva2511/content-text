P>
	Зад голите върши гаснеят
	последните дневни зари,
	върби крайречни мержеят,
	че здрач земята покри.

	В тихата вечер далеко
	сребристи се носят звуци:
	ту тихват… ту пак излеко
	потрепкват медни звънци.

	От паша се връщат стадата
	последни в вечерния здрач —
	ей там пък дрънка колата
	на уморений орач.

	Целий ден в труд непосилен
	прекарал — завръща се той,
	а там под покрива мирен
	го чака сладък покой.

	Прибират се всички и стихват
	кипежите дневни навред,
	и пак се тъжно усмихват
	звездите небни безчет.

	Почиват полетата знойни,
	заспиват шумящи гори,
	замлъкват птичките пойни
	и нощ се морна цари…

	О, нощ, в прегръдките свои
	побързай, обгърни и мен
	и в вълшебни покои
	отнеси ме, унесен в блян.

	И там, в чертозите омайни,
	да найда забвение аз,
	приказки чудни, незнайни
	да слушам унесен, в захлас.

	Приветно там хорът небесен
	чаровни си звуци да лей,
	и с свойта, дивната песен
	да ми тъгата развей.

	И в вихрен танец подели
	девици задружний акорд,
	ще хвръкнат с мен в предели
	де чуе се горский шепот,

	де птички прехвръкват и пеят
	и губят се в небесний лазур
	и вълни речни червеят
	от гаснящий вечер пурпур.

	Де рози миризми приятни
	разпръскват в поднебния мир,
	де бръмчат пчелите златни
	и вее прохладний зефир…

	И въз горския губер сънлива
	и морна да сложа глава,
	и ручей да ме приспива
	тайнствени шептящ слова

	и с тихото на струи шептене
	скръб накипяла сдуша…
	Ела, нощ, донес забвене
	на мойта разбита душа.
P$
