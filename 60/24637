P>
	Шумят лесовете. И бавно издига се месецът пак.
	Лежа в долината, удавен дълбоко в зеления мрак.

	Ти, сън, ти, убиецо тъмен, побързай по горския път
	със звездните люлки и примки и с ножа на нощната смърт.

	Дойди, заплети ме, люлей ме, упой ме и в тихата нощ
	забивай дълбоко в гърди ми вълшебния сребърен нож.

	И нека умра и потъна във другия, в чудния свят,
	де всеки е чист като утро и с леките птици е брат.

	И нека сънувам, че плувам по синя небесна река,
	че вятърът лодката люлка и гали ме с топла ръка,

	че в здрача от синя коприна, що нежно над мене звучи,
	трептят като облаци меки две тъмни, любими очи
P$
