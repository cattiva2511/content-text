P>
	Нареди ми тая вечер хубаво
	одърчето вънка под лозницата,
	постели ми китеното губерче
	и възглавницата, пъстрошитата.

	Аз ще туря под глава си китките,
	в бялата ми кърпа грижно чувани —
	двата сетни спомена великденски,
	дето с нея черква са черкували.

	Нека тая нощ насън я видя пак,
	но да ми е румена и весела:
	на чело й блеснала зорницата,
	на гърди й — виторожко месечко.

	Да й кажа думи неиздумани,
	да отмахна от сърце си болките,
	да помилвам бузите й румени,
	плитките й, майко, черни смокове.

	Да целуна веждите, клепачите,
	в младостта ми радостта погубили —
	и дано насън простя й, майчице,
	дето друго либе е залюбила.

	Че не зная: страх ме е, от мъка и
	много яд в гърдите ми, ранените —
	да не скокна ида пламнат в тъмното
	къщите им, майко, и купените.
P$
