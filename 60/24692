P>
	Тая вечер отново шумиш като странна земя,
	пак си пълна, о София,
	със тъма и засади, с ножове и кръв.
	Пак боботят под тебе подземни реки и души
	и жужат тайни токове и гласове
	в твоя въздух, натегнал от въглен.

	Тая вечер и аз като камък сред твоите камъни
	слагам тежка глава,
	сключвам знойни очи и отново заспивам
	със тревожното чувство, че всичко под мен се люлее,
	че съм в някакъв кораб обречен,
	що се носи на път в неизвестното,
	пряко гибелни бездни безкрайни.
P$
