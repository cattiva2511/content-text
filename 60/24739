P>
	В страната ни издигна нож насилникът,
	ний сбихме се в удобствата си сити
	и всички ценности в калта загинаха,
	а подлостта — им стана заместител.

	Еднички те — незнайните младежи —
	избягаха високо в планините
	и в младите сърца като в ковчежета
	честта и свободата бяха скрити.

	Но тъмничарят не търпи свободните —
	той прати им убийци и роботи,
	и всеки дол надмина преизподнята,
	и всеки връх стана една голгота.

	Ала от кървавите пари и миазмите
	земята падна болна и зачака
	часа, когато в своя гняв създателя
	ще я закити като леш във мрака.

	Тогава стана чудо: те се спуснаха
	със ясни знамена от планината,
	с уста от жад и ужаси попукани
	и незарасли рани по челата,

	и мина лъх — и ток — и звън космически —
	земята се пробуди и накити —
	и днеска с цвят и знамена окичена,
	лети, сияй и пей между звездите.

@@	IX. 1944
P$
