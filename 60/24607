P>
	Над родните степи по кобна повеля
	размерно и бавно камбани звънят.
	И ранната есен кат луда Офелия
	пристъпва накитена с листи и цвят.

	Родино, по твойте поля незасети
	чакали и вълци се гонят за стръв
	и късното слънце примрежено свети
	през дим от пожари и пари от кръв!

	И толкова жертви, незнайни и святи,
	и толкоз безумства и ужас злорад…
	О, в кръв са удавени моите братя,
	о, кърви неспирно в полята димят!

	И аз — като лебед от заник огреян —
	ранен безнадеждно в последния бой,
	над кървава бездна потъвам и пея:

	„Вы жертвою пали в борьбе роковой.“
P$
