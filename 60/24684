P>
	Израснах никому ненужен,
	като бодилите край пътя.

	И както те през късна есен
	напущат корен и родина
	и тръгват жадни за безкрайност,
	ведно със вятъра в полето,
	така и аз потеглих нявга
	към твоите далнини, о свят.

	Аз минах лесове и степи
	и дирих топъл кът и обич,
	и тръпнах във напразна жажда —
	и ето ме накрай захвърлен
	във безизходните ти бездни,
	където мре и скръб, и радост
	и всичко става — все едно.
P$
