	[* _Публикация:_ Кво да е. Седмичен хумористичен вестник. София, г. IX, бр. 445 от 12 декември 1920 г., с подпис: _Джемс Шокинг_.]

P>
	Но вий, госпожице, простете
	за малко грубия ми тон
	и в погледа ви да не свети
	гневът на приставски пагон.

	Уви, приятелко честита,
	оранжевите са на власт
	и етикеция с копита
	разхожда се сега по нас.

	А бих желал да съм любезен
	като евреин в битпазар
	и малко нещичко нетрезвен
	да ви се обясня със жар.

	Защото електрики бледи
	разливат странни светлини
	и вред празнувайки победи,
	ухаят празнични жени.

	Но странна болка ме задавя,
	от черна горест съм убит;
	уви, над мен не засиява
	пейсетмильонният кредит.

	И моля се от небесата
	да бликне малко чист коняк,
	та свойта болка непозната
	да угася в среднощний мрак.
P$
