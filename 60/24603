P>
D>
	На Хр. Смирненски
D$

#	1

	Зелените клепки на летната вечер
	са нежно замрежени с капки и цвят…
	Замаян от звъна на вопли и речи
	аз бавно се връщам във черния град.

	Край мен отминават другарите вкупом
	със сини рубашки и мрачни лица —
	и сещам как моята скръб се пречупва
	през хиляди прости и нежни сърца.

	Ах, кой пак за подвиг и бран ще ни стопли?
	Ах, кой ще посипе стоцветни лъчи?…
	В душата ми сбират се сълзи и вопли,
	в душата ми твоята песен звучи…

#	2

	С букет розмарини смъртта ме изпраща
	и в нейния кобнозагадъчен смях
	звънят имената на хиляди още —
	и моето име звъни между тях…
	И може би скоро през вечер безлунна
	и аз ще да падна разбит и ранен —
	че стръвна орисница тайно целуна
	със черна отровна целувка и мен.
	Но плахия пламък на тиха надежда
	в душата ми слънчева сказка шепти —
	че някъде в модрия свод се оглежда
	страната на нашите светли мечти.
	Че всуе тя вредом е тъй оградена
	със валове, кули и много вода
	и всуе, чрез клетва отвеки пленени,
	настръхнали вихри на стража там бдят.

	Из пътя към нея през много години
	телата си мълком настиламе ний —
	и нашите братя по нас ще преминат
	през черните бездни и горди стени.
	И в устрем безумен и жажда велика,
	преминали смели последния вал,
	ще хванат там златната приказна птичка
	на клонче от захарен светъл кристал.
P$
