P>
#	1

	Полетата изстиват като длани,
	в които вече не струи кръвта,
	и пак, разкрил безбройните си рани,
	трепти лесът в нощта като душа.

	Във свойте тънки люлки от коприна
	болеят пеперудите на смърт
	и в тишината минзухари сини
	като уханни кандила димят.

	Във тая пустош, дето хълмовете
	са като братски гробници в степта,
	ти, никому ненужен, още светиш,
	ти пак си тук, забравен от смъртта.

	И пак вървиш ти сам и носиш нежно —
	като войник ранения си брат —
	един потънал свят от безнадеждност,
	от звукове, от сънища и жад.

#	2

	Тук е сетния връх, дето твоята мъка извежда.
	Тука свършва света, твоя свят от безумни надежди.

	Виждаш: дим бе и туй, и това бе несмислена притча,
	както всичко в света, както всичко, което обичаш
	.
	Тука бурите спят. Само мир и безстрастност край тебе.
	Полети в пропастта, като камък от стръмния гребен,

	потъни и заспи: тука вечното нищо витае.
	Тука свършва света. Тук начеват: нощта и безкрая.

#	3

	Уби ме твоята омраза,
	виж: аз лежа сред пропастта,
	лежа тук, дето ти ме смаза
	с безмилостната си ръка.

	Аз диря те в тъмите гъсти
	и моля те за сетен път,
	и виждам как по твойте пръсти
	петна от мойта кръв горят.

	И виждам: твойта горда сила
	разкъсва сетното звено
	и става късна всяка милост,
	и става вече — все едно.

	Припада нежно примирение.
	Приемам всичко може би.
	Но все пак: ти си тук във мене —
	и ти си тоя, що уби.

	Защото аз съм лист в гората
	и слаб съм като лист, а ти —
	с една въздишка в небесата
	рушиш пространства и звезди.

	Виж, аз не питам веч. Не моля.
	И взор извърнал настрана,
	мълвя: „Да бъде твойта воля“
	и тъна в твойта тъмнина.
P$
