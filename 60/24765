P>
D>
	Николаю Николкевичу Ш-ву
D$

#	1

	Аз чаках те. Самичък по пустата алея,
	аз бродех под напева на есенни листа
	и болестно потръпвах, излекичко облъхван
	от ледните въздишки на вехнещи листа.
	Аз чаках те, безумна — защо не дойде ти?

	Аз чаках те. И бавно на моя ден последен
	угаснаха лъчите в пурпурна мъгла,
	и ранна нощ безшумно крилата си разпери,
	а аз те чаках още, с набедена глава.
	Аз чаках те, безумна — защо не дойде ти?

#	2

	Зловещо вият вихри на есен нежелана,
	и мярно тракат капки по тъмните стъкла,
	подай горещи устни за трепетна целувка,
	и нека вън докапват последните листа!

	Ний млади сме! — На младост во сладката забрава
	не сетихме как есен неждана долетя;
	полъхва хлад и влага от голите баири,
	а мълком ние чезнем за слънце и цветя.

	Ти горестно се взираш през тъмния прозорец
	и чезне твоя поглед в привечерна мъгла…
	Ний млади сме! — Дай устни за трепетна целувка
	и нека вън докапват последните листа!

#	3

	Студена зима — бяла зима.
	Завива вихърът в нощта.
	И клонки — пръсти помразени,
	почукват в ледени стъкла.

	Примигва лампата сънливо,
	душата чезне в самота.
	И шепнат хиляди проклятия
	за теб жадуващи уста.

	Дочувам сякаш вънка жалби
	и плач по свехнала мечта.
	Студена зима — бяла зима,
	ридае вихърът в нощта.

#	4

	Увехват те — мечтите, с които аз накитих
	челото ти, о блен на моите младини.
	Увехват те — мечтите, изчезват, както дните,
	умиращи безшумно зад сини планини.

	И бавно ти пристъпваш, заплакала, смутена,
	и всяка твоя стъпка от мене те дели…
	Кълна се в твоите вопли, безумнице сломена,
	за всичко туй едничка виновница си ти!

	Аз жадно те полюбих, за обич гръд разтворих,
	изтръгна ти от мене ненужни теб сълзи!
	В гърдите ми запали ти хиляди желанья
	и в своето безумье без жалост ги срази.

	И вехне той — венеца връх твоите косици
	и бавно ти изчезваш във тъмни далнини…
	И вехнат те — мечтите, умират както дните —
	на мойта ранна младост безрадостните дни…

#	5

	Погаснаха зарите на моите дни броени,
	и мрак е и пустиня в моите гърди.
	Аз любих и разлюбих и днес съм сам-самичък
	со своите безчетни неволи и беди.

	Аз тъй съм млад и малък, дете бях вчера още,
	а вече съм погребал аз своите мечти —
	и няма нивга вече цветя да се разцъфнат
	във ледната пустиня на моите гърди.

#	6

	Когато звездна вечер припадне над полята,
	и летний ден дочезва зад сини планини,
	на моя гроб забравен под тъмните дървета
	ела, сестрице моя, и тихо приседни.

	Прохладният вечерник, от дневен сън възсепнат,
	мечтателно ще гали припламнали страни,
	и тихичко липите в тъмата ще ти шепнат
	печалната легенда на моите скръбни дни…

#	7

	Мое малко, свидно цвете,
	сетен блян на сетни дни,
	ти умираш в жад и пламък,
	аз — сред ледени стени.

	В ранно утро жадни устни
	за росица ти разкри —
	в ранна младост аз разтворих
	за любов и плам гърди.

	Мое малко, свидно цвете,
	сетен блян на сетни дни,
	ти умираш в жад и пламък,
	аз сред ледени стени.

#	8

	Нощта е бледна, замечтана,
	листата шушнат си със жал;
	стоя самин в студена стая —
	кой би тъгата ми разбрал?

	Навред край мен са чужди хора,
	В света залитнали без свяс,
	и няма никой мен да люби,
	и никого не любя аз.

	И в родний край отдавна вече
	за мен е споменът узрял,
	а може би и нивга някой
	за мене там не е милял.

	Гори гърдите една рана,
	горчив е моя скръбен дял.
	Нощта е бледна, замечтана —
	кой би тъгата ми разбрал?

#	9

	Цветята мрат — сиротните цветенца
	от ледний дъх на есенната вечер…
	Самин съм аз. И гледам през стъклата:
	умрял е зад баири болний ден.
	Безшумно мрак припада над земята —
	дали ще блесне слънцето за мен?

	Едва проблясват капки по стъклата —
	сълзи са туй за бледний мъртъв ден.
	И тихичко покрива мрак земята…
	Дали цветя ще цъфнат пак за мен?
	Цветята мрат — сиротните цветенца —
	от ледний дъх на есенната вечер…

#	10

	Недей, недей…
	Отдавна веч сърцето ми е чуждо
	за твоите усмивки и сълзи.
	Напразно ти се мъчиш да възвърнеш
	младенчески несбъднати мечти.

	В душата ми, където ти бе слънце,
	угаснаха последните зари,
	и в моя храм, де беше ти царица,
	отдавна веч безвластие цари.
	Недей, недей…

#	11

	Аз съм сам-самичък сред полята.
	Морний ден на залез веч клони.
	Нейде там синеят планините —
	свиден блен от миналите дни.

	Тихо нещо шепнат ми листата,
	и умилно кимат ми цветя…
	Мен са чужди техните привети,
	мен са чужди родните поля…

#	12

	Треви, изсъхнали треви
	покриват твоя гроб.
				О, майко,
	не дойдох аз поклон да поднеса
	на твоя прах свещен. —
	Утеха дойдох аз да диря,
	аз дойдох да те питам, майко
	защо си ме в света оставила самин?

	Скръб, черна скръб
	душата ми потиска.
	Измами ме животът, майко!
	Без жалост ми окъса той мечтите —
	на моята душа цъфтящите мечти.

	И днес къде? Безцелно аз блуждая
	на божий свят по ширните поля
	и нямам път, и нямам капка вяра
	во своите измъчени гърди.
	О, майко, дай ответ: какво, какво да сторя аз,
	когото ти остави тук самин?
P$
