P>
	Тревожен звън! И спря трамвая с удар,
	и бледни пръпнаха мъже, жени
	като рояк заспали пеперуди,
	изплашени от люшнати треви.

	На релсите лежи едно момиче.
	Поемат го във миг, като дете,
	и блясват две очи, като иглики,
	и като лес тълпата там расте.

	И всеки бърза сам да го разпита —
	тълпата жадна почва своя съд,
	а то мълчи със длани на очите,
	и пръстите му, кървави, трептят.

	Но ето синия стражар дотичва,
	извежда го из пръстена навън —
	и тръгват си с усмивка ясна всички,
	и ти, душа, потегляш като в сън.

	И негли ти, едничка тук, разбираш,
	потънала във своя мир студен,
	какво пиянство туй дете увлича
	към бога и смъртта във тоя ден,

	когато в син простор градът се къпи,
	когато във градините лежат
	прозрачни облаци от вишнев цвят,
	от слънчев дим, ухания и тръпки.
P$
