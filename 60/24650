P>
	Вий, димни ковчези на моите разломени спомени,
	Вий, сетни пристанища в моите разбунени дни —
	аз пак се завръщам при вас, уморен от погромите,
	и пак безнадеждност в душата ми тихо звъни.

	Аз спомням как нявга съм кършил върбите ви клюмнали
	и гледал съм вечер как в здрача излитат звезди,
	как вашите щерки — безсмъртната треска и чумата —
	с фенерчета бродят във тихите, сънни води.

	Аз спомням пак своята майка, простряна на одъра,
	и многото цвете, и тънките жълти свещи,
	и чуждите хора, които я с песни загробиха,
	и първата вечер, и първите страшни нощи.

	И дните, когато кръстосвах полята ви весели
	с воловете бели и с пъстра торбичка на гръб,
	и в моята сбирка звучаха и нежност унесена,
	и много възторзи, и много сподавена скръб.

	О, моите кораби в морските бездни останаха
	и хванат за малка дъсчица, аз плувам към вас —
	хей, бледни девойки от тихите димни пристанища,
	запалвайте жълтите фарове в късния час!
P$
