P>
	Ти, есен, ти, пътнице с пъстрите чехли и скутове,
	тук няма ни стряха, тук няма ни път, нито брод,
	тук вълците вият, самички в полята залутани,
	и свирят горите, и тътне стоманния свод.

	Тук ниските къщи страхливо в тревата са сгушени,
	залостили вратни и вкопчили нокти в пръстта,
	и само кръчмите — край пътя приклекнали кучета —
	широко разтварят червени, отровни уста.

	И бродим ний мълком, заплетени в тъмните пътища,
	не чакаме нищо, не помниме вчера що бе,
	и тънем в тъмата, в земята и в малките къщици,
	и чезнем за въздух и плочица синьо небе.

	Поспри, прегърни ни и в свилени пазви прикътай ни,
	поспри, прегърни ни и тихо, и тихо плачи,
	и пей, и приспи ни навеки ти есен, ти пътнице
	със пъстрите чехли и тъжните сини очи.
P$
