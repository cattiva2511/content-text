	[* _Публикация:_ Кво да е. Седмичен хумористичен вестник. София, г. IX, бр. 443 от 28 ноември 1920 г., с подпис: _Джемс Шокинг_.]
P>
	Зимни ветрове повяват
	над долини и поля
	и донасят, и довяват
	облаци, сняг и мъгла.

	Екна вятър край Егея,
	в Атинския пантеон,
	Венизелоса* отвея
	[* _Венизелос_, Елевтериос (1864–1936) — гръцки държавен деец, основател и лидер на Либералната партия, изразяваща интересите на едрата буржоазия, свързана с англо-френския капитал; заемал многократно поста министър-председател (1910–1915, 1917–1920, 1924, 1928–1932 и 1933).]
	на курорт чак в Албион*.
	[* _Венизелоса отвея на курорт чак в Албион_ — през 1920 г. Венизелос претърпява неуспех в изборите и избягва в чужбина.]

	Забушува вятър странен
	къмто Врангела у Крим
	и пристигна той неканен
	в Цариград кат пилигрим*.
	[* _Врангела… в Цариград кат пилигрим_ — Врангел, П. Н. (1878–1928), белогвардейски генерал, след разгрома на Деникин той възглавява южната контрареволюционна армия. През октомври 1920 г. неговата армия е окончателно разбита от съветските войски и той избягва в Цариград.]

	Вихър пликове подгони
	в ноемврийска ледна нощ
	и ръкописи порони
	в алчно зиналия кош.

	А на всичко туй у джоба
	сви се вихърът със гнев
	и отвея в свойта злоба
	сетния сиротен лев.
P$
