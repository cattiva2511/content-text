P>
	Тържествено, плавно камбаните бият
	и вест се блаженна разнася навред:
	„В пещерата тъмна, хладна там светият
	спасител роди се на греховний свят“.

	И мигом преплитат се звуци могъщи,
	подемат се вихром към небний простор,
	а там в тъмнината примирени къщи
	към черквата вперят своя светъл взор.

	„Роди се спасител“ — вест сладка, блаженна
	с радост стоплюва всичките души,
	и спомен заблясква в глава уморена,
	и с плам се изпълват разбити гърди…

	А дните минават и летят години,
	откак все се ражда спасителят благ,
	безследно и тази година ще мине,
	както много други изчезнали в мрак.

	Минават години… А спасител няма
	подвига да вдигне священ и велик…
	И цари се вредом неправда голяма,
	и на злото чуй се победния вик.
P$
