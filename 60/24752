P>
	Тълпи се мракът непрогледен,
	витаят бури над света —
	другари, факела победен
	високо вдигайте в нощта!…

	Забийте тучени камбани,
	разсейте бодър зов и звън!
	Ний бранниците сме призвани
	да будим братята от сън.

	Ний кудим тъмний дух, що свежда
	крила над всякоя мечта,
	ний носим огън и надежда
	на безнадеждните в нощта!

	И нека вихри неотстъпно
	лица ни шибат с бой и бяс
	и всичко черно и престъпно
	да вдига кървав меч над нас!

	Ний няма свойто честно име
	с позорен хленч да опетним,
	ний няма нивга да склониме
	чела, калени в плам и дим!

	Тълпи се мракът непрогледен,
	витаят бури над света —
	другари, факела победен
	високо вдигайте в нощта!…
P$
