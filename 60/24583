	[* _Публикация:_ Кво да е. Седмичен хумористичен вестник. София, г. IX, бр. 446 от 19 декември 1920 г., с подпис: _Лорд Джемс Шокинг_.]
P>
	В рядка ючбунарска кал
	връщам се полупиян;
	дайте лодките насам,
	аз ще стана адмирал.

	Наредете се в нощта
	като средноморски флот
	и да пуснем в вихрен ход
	своите лодки, господа!

	Няма нас какво да спре.
	В кал е целий град залян,
	„Цар Симеон“ е океан,
	а пък „Пиротска“ море.

	Бързо ний ще полетим
	върху бронзовата площ
	и в замислената нощ
	тихи думи ще меним.

	А цигарите над нас
	замечтано ще димят
	и по морския ни път
	ще проблясват час по час.

	И когато зърнем ний
	замък ярко озарен,
	нека всеки подир мен
	в замъка да се отбий.

	В замъка ни, господа,
	чисто вино ще се лей
	и кръчмарката ще пей
	от любов и от тъга.

	А когато сетний грош
	тя от нази прибере,
	пак по калното море
	ще се пуснем в тъмна нощ.

	И напразно с рев и яд,
	с волска жила у ръка
	ще ни плаши от брега
	някой пристав — стар пират.

	В безответната печал
	флотата на бедний лорд
	ще се носи с набег горд
	по море от рядка кал.
P$
