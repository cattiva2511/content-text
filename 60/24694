P>
	Когато Търновград угасна,
	удавен в дим и кръв, и смърт,
	той сетната искрица ясна
	загърна в тъмната си гръд.
	И тлея тя през вековете,
	тя расна в земните недра
	и ето че огнище светло
	над пепелищата изгря.

	Ти, храм любим, си туй огнище!
	Ний с радост идем в твоя трем
	и с твоя пламък във душите
	и ний горим, и ний растем.
	Ний зреем в пазвите ти святи
	и ще напуснем твоя свод
	със нова обич към земята
	и мълчаливия народ.

	А теб за толкоз много радост
	ще ти оставим спомен млад
	от нашата тревожна младост,
	от нашата безбрежна жад…

	Лелей възторжно тоя спомен!
	Ломи го в блясък и искри!
	И като жертвеник огромен
	през вековете — ти гори!
P$
