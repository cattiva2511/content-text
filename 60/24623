P>
#	1

	Дълбоко в горите шуми синеокото лято.
	Горят слънчогледи на жълти огнища в полята.

	Горят и на всички очите и устните али.
	И сякаш и в моята нощ е светилник запален.

	Аз виждам пак вятърни мелници, шатри и пики в полето,
	аз чувам в душата си звън от копита и медни звънчета.
	То ти, Дон Кихоте, пиян от надежди и смелост,
	отново се готвиш да литнеш със шлем и със пламък на чело.

#	2

	Бедния, наивен Дон Кихот —
	той мечтал за подвиг цял живот.

	С меч и със десница от сребро
	тръгнал да се бие за добро.

	Стигнал сред дъбравите на стан
	шатрите на някакъв керван.

	Съжалил той бедните слуги
	и решил да ги освободи.

	Кръст направил и целунал той,
	па се хвърлил във неравен бой.

	Хванали го яките слуги —
	не мислете, че са туй шеги, —

	били с пръчки, били с хулна реч,
	счупили му сребърния меч,

	счупили му златното сърце.

#	3

	Дон Кихот, Дон Кихот, мълнии дебнат в лазурите.
	Люта отрова във цветните чашки е турена.

	Там между храстите в дълги, смълчани редици
	дебнат те твоите братя със глад и със зъби в зениците.

	Дон Кихот, Дон Кихот, двойнико мой, безсърдечно осмян и премазан,
	дай да целуна кръвта по разбития шлем и желязната пазва.

#	4

	Не вярвам в човека, не вярвам в доброто, не вярвам в душата,
	не вярвам, че някакъв бог е направил земята.

	Земята — зъл хищник, що стръвно в простора се вие
	и носи гора от бесилки, ножове и змии.

	Аз вярвам във бесните вълци, що вият в горите смразени,
	във стръвните мечки и леките, ловки хиени.

	Аз вярвам във злите лъвици, сред жълтите пясъци скрити,
	аз вярвам във пъстрите тигри със кръв и със огън в очите.

#	5

	Душата ми — лъвица стара —
	лелее свойта сетна вяра.

	Ала понякога над нея
	поисквам аз да се надсмея

	и почвам приказка тогава,
	и почвам приказка такава.

	От Аравийската пустиня,
	с картеч, с топове, с карабини,

	с отровен газ и байонети
	надигнали се зверовете

	и хвърлили се във превара
	връх зверовете на Сахара.

	Отпорът бил, не ще и дума,
	отчаян, кървав и безумен.

	Сто дни и сто нощи се били,
	гърмели, клали се, душили —
	надвил коварний нападател,
	надвитий горко си изпатил,

	и, по традицията стара,
	събрали се да преговарят.

	Във фрак и с кола на гърдите,
	започнал гордий победител:

	Достопочтени джентлемени,
	чакали, тигри и хиени,

	чест имам днес, и тъй нататък,
	простете, че ще бъда кратък:

	ний искаме — да ви ядем!

#	6

	Чеда на желязната, горда Германия!

	Със кръгчета синьо небе под златистите клепки,
	със яките мускули, твърди глави и сърца беззаветни и крепки!

	И вие, чеда на великата, храбрата Франция,

	със тъмни очи като южната вечер, и знойни и весели
	и южното слънце в душите си буйни понесли!

	Лъжа е, лъжа е безумната кървава приказка.

	А тъкмо напротив: там в Африка, дето лъвиците рикат,
	под тежкото слънце и тежките южни тръстики,

	свирепите тигри, надмогнали свойта жестокост и злоба,
	открили са приказна школа по братство и обич.

	Но ваште чела са във кръв безнадеждно обагрени,
	ушите ви няма да чуят сърдечните речи,

	ръцете си с прошка вий няма да стиснете вече:
	че ваште десници отдавна със меч са отсечени.

#	7

	Смири се, о тъмна жестокост,
	пред мъртвото, храбро Мароко!

	Мароко — ти бунт и тревога,
	и пясък, и слънце, и огън,

	и гибел, и храброст безумна,
	и буйни души, и самуми…

	И ето те — мургава маса —
	лежиш ти на жълтия пясък,

	орлите се вият на стръв и
	димят на гърдите ти кърви.

	И ето: гърмят там далече
	победни камбани и речи,

	и смесват се песни и тропот…
	Да бъдеш проклета, Европа,

	убийци с милионите черкви
	и скъпите златни разпятия!

#	8

	И моят народ е ранен.

	И свети до него секира —
	тя свети и грей от кръвта.
	Земята дими и умира,
	и птиците падат в нощта.

	Вали тишина и забрава.
	И в мрака, безкрайно дълбок,
	издига се вопъл сподавен:

	„Тук има ли някъде бог?“

#	9

	Ти, който забравен на кръста мълчиш,
	Исусе със тъжните, сини очи.

	Исусе с огромната светла душа.

	Ти нявга с камшика, разсърден и пламен,
	търговците срамно изгони из храма.

	И после възлезе, ранен, на Голгота,
	със прошка на устни и нежен и кротък.

	Ти беше забравил вековната мъдрост,
	наивнико светъл със русите къдри.

	И днеска ти виждаш и ясно ти става —
	че има забава, но няма забрава:

	търговците, що ги изгони ти срамно,
	изгониха днес пък тебе из храма.

	А ти не продумваш, ти тъмен мълчиш,
	Исусе с дълбоките, тъжни очи,

	Исусе с огромната светла душа.

#	10

	Светът е засада. Светът: безутешния, пустия.
	Светът е грамадна, светът е безумна индустрия.

	Ний всичките хора, които сме малки, жестоки чудовища,
	залегнали в дупки и плюшени, меки леговища,

	ний всичките хора сме мънички живи бутончета,
	а наште сърца — пирометри, и наште душици — балончета.
	Върти, Сатана, своите съскащи змии-трансмисии!

#	11

	И мен ми е тъмно и страшно. И в мойта душа е пустиня.
	И аз, о нощи, онемявам пред вашите погледи сини.

	И аз съм готов да повярвам, че нейде високо в небето
	седи дядо господ на трона със гняв и със милост в сърцето.

	Да падна и тихо да шъпна пред старите, шарени куни,
	и тях и святото разпятие с тръпни уста да целуна,

	да взема причастие ало и жертвено тяло Христово,
	със тихата вяра, че нявга той пак ще се върне отново

#	12

	Вечер така ми говореше двойникът:
	Аз си живея самичек на кулата,
	що е със гугла от цинк накачулена,

	чужд съм на хората, чужд съм на всичките,
	стигат ми само липите и птичките.

	Мойто чело е от мисъл навъсено,
	мойто сърце е от болка разкъсано.

	Нявга във презнощ задушна и горестна,
	аз ще разтворя със удар прозореца:

	ставайте хора, дълбоко задрямали
	долу в земята, във избите каменни,

	ида и нося ви тайни разгатнати,
	нося би синьо небе във душата си!

	И — ще се хвърля във мрака над клоните:
	плахо ще звъннат задъхани стонове.

	Хората, слепи от своите сънища,
	няма да видят небето, ни кървите.

	Само на обед ще срещнат във вестника,
	че в полунощи не знам кой Разцветников,

	луд и пиян, от прозореца скочил е
	и си е пръснал главата на плочите.

#	13

	Нея нощ ослепени и мъртви лежаха къщята,
	и с огромни сирени ревеше безумният вятър.

	Аз се правех, че спя, а във мен страшна мисъл бе скрита.
	Моят двойник лежеше тревожен и с пламък в очите.

	И когато в среднощ някой викна за помощ на двора,
	той се вдигна и бутна крилата на моя прозорец.

	Само в миг, като котка, аз скокнах без шум от кревата —
	и го блъснах навън, и затръшнах във ужас стъклата.

	Нея нощ аз избягах далеч през баири и ниви.
	И живея си тук непознат, и живея щастливо.

	Мойта тайна лежи като въглен във мене зарита.
	Аз съм честен човек, аз съм умен и много почитан.

	Ала тръгна ли някога в презнощ към къщи самичек,
	сякаш стражи след мен затръбяват и викат, и тичат,

	сякаш трепват къщя и дървета и с дигнати шии
	през оградите сочат и викат след мене: „Убиец!“

#	Епилог

	Ти пак преграждаш моя стръмен път,
	ти чакаш и усмихваш се отново —
	макар че аз поисках твойта смърт
	и сам на смърт пред тебе съм виновен.

	Разбрах: във мойта кръв се раждаш ти,
	тъй както призрак в езерото синьо —
	кога пресъхнат тъмните води,
	тогаз и ти, броднико, ще погинеш.

	Върви наред, но по-далеч от мен.
	Така е, знам: напразно пак се пазя.
	Аз тръгвам и те гледам примирен
	и само —
			само
				двойно по` те мразя!
P$
