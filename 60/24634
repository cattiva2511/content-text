P>
	Аз израснах див сред слънчогледите,
	шибан от коприва и лъчи,
	бях сираче, босо, непогледнато,
	с тъмни и уплашени очи.

	Слушах песни, дето стръвно викаха
	вечна жажда, скърби и беди,
	и поглъщах с огнените приказки
	лами и русалки, и звезди.

	Слоговете, блатото край селото,
	канарите, буйната трева,
	всичко туй за мене бе населено
	с приказни и чудни същества.

	Жабите с корони там се гуркаха,
	под водите бляскаха дворци,
	пирове ехтяха под печурките,
	свиреха джуджета и щурци.

	А в луната бикове се бореха,
	та в нощта отхвръкваха искри
	и бучаха змейове в просторите,
	и шумяха тъмните гори.

	В тоя свят на парата и жиците —
	ето ме загубен без следа
	с мойта дива нежност във зениците
	и в душата — с късче от звезда.

	Що да сторя сам посред бетоните,
	господи, какво да сторя аз,
	който бродя, оглушал от стонове,
	и не чувам нийде твоя глас?
P$
