P>
	Като кораб, натегнал от камък,
	ти минаваш над бездната пак —
	тая бездна, в която те мамят
	и покоят, и сетният мрак.

	И умората, спътница вечна,
	като котва тежи ти сега —
	де е твойта родина далечна,
	кой те чака с цветя на брега?

	Знаеш: нийде. И бродиш в безкрая.
	Знаеш: никой. И мре твоя зов.
	И душата ти мълком блуждае
	в безнадежден възторг и любов.

	О, разбий се безмълвно в скалите,
	потъни като странна звезда,
	потъни при ония, които
	в тъмни пазви люлей пропастта.

	Идат бури и гасне простора,
	няма пристан за тебе в нощта,
	потъни и ще найдеш отмора —
	и последна родина в света.
P$
