P>
#	1

	Мълчат посъхналите степи,
	ранени с огнена стрела.
	Над бели друми ситна пепел
	люлее сребърни була.

	Но кой пристигна с лък през рамо,
	накитен с пресен розов цвят?
	От ноздрите му блика пламък,
	слънца в очите му горят.

	Другарите му са пияни,
	сам той — от всички най-пиян,
	уста му — алена камбана —
	зове за горда, светла бран.

	О, нека ние да сме луди!
	О, триж безумни да сме ний!
	Но вярваме — незнайно чудо
	пред нас ковчези ще разкрий.

	Ще идем ние зад баири,
	където тих пожар гори
	и бавно слънцето умира
	под дъжд от бронзови искри.

	И там, скалите увенчали
	със капки кръв и ален крем,
	ний ново слънце ще запалим
	и морни възнак ще умрем.

#	2

	Царевица
	ранна
	рони златно зърно.
	Майко,
	те отиват и не ще се върнат.

	Там далеч,
	където
	бавно здрач припада,
	с гръм ще ги
	причака
	сгушена засада.

	Твойте двама
	сина
	горди, непослушни,
	като златни
	снопи,
	майко, ще се люшнат.

	И ще минат
	много,
	много дни и нощи.
	И напразно,
	майко,
	ти ще чакаш още.

	И напразно
	в презнощ
	глъхнала и пуста
	ще прислушваш
	с трепет,
	как се тропа в пруста.

	Как под тъмни
	стрехи
	вихъра бездомен
	с мокри устни
	шъпне
	тъжен, тъжен спомен

	Царевица
	ранна
	рони златно зърно.
	Майко,
	пригърни ги —
	те не ще се върнат.
P$
