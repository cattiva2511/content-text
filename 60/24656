P>
	Хей, разхлади ни челата и дланите,
	ветре балканино, ветре горянино!

	И разнеси ти припевките, глумите
	редом по нивите, кръстом из друмите.

	Нека ги чуят момите, ергените,
	нека ги чуе и мойта изменница —

	нейде далеко в житата полюшнати
	тя да се сепне, ръкойка изпуснала.

	Да си припомни за клетвите речени
	и да се пази през късните вечери —

	ах, да си пази очите черешови,
	дето сърцето ми младо почерниха.
P$
