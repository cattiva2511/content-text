P>
	С какво ме надарихте, о години,
	с какво ме стори по-щастлив, о мъдрост?

	Когато бях младеж и ходех дръзко
	и гледах вечер звездните простори,
	аз често спирах, смазан от безкрая,
	от неговите шеметни мащаби
	и неизбродните му светове.
	Но миг — и сещах с радост пак опора
	и милвах с поглед твърдата земя,
	която носи тия, що обичам.

	Сега, когато спра уплашен вечер
	и спомня мигом приказката странна
	за атоми и буйни електрони,
	аз спирам дъх и свят ми се замайва,
	че нося тук, над тая бездна, дето
	клокочат сили, свирят светове,
	едно сърце с искрица светла обич,
	която трепка в бурите и мрака,
	що идат из човешките души.
P$
