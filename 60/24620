P>
	Разцъфнали бели кремове,
	разбили се млади ябълки.
	По нивите тръпне семето,
	по нивите зрее хляба ни.

	А вятъра тук от съмнало
	низ друма юзди размятал е —
	с юзди и звънчета звъннали
	пред портите тропа вятъра.

	И слънцето, майко, слънцето,
	и слънцето бий в прозореца —
	ах, как да надникна мъничко
	през тия стъкла притворени!

	Въз мойта десница, легнала
	пак треската, майко, гали ме,
	очите й — щерни ледени,
	устата й — рана алена.

	Пронизват ме стръвни свредели,
	безкрай ми тежат клепачите —
	на гръд като обръч сребърен
	змия ме притяга, майчице.
P$
