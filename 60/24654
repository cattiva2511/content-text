P>
	Животът е кървава приказка,
	която разказваш ми ти,
	родино, във кърви оплискана,
	родино, с ранени гърди.
	И ето ме: седнал на скута ти,
	обронил покорно чело,
	аз тръпна и слушам за лютото,
	за черното твое тегло.

	Аз виждам: от бога наказани,
	нахвърлят се брат върху брат,
	аз виждам в тревите прегазени
	как чуждите орди летят.
	И кости, и ями разринати,
	удавници в твоите блата,
	и димни пожари низ нивите,
	низ твоите ниви, земя!

	О, спри веч жестоката приказка —
	шест века разказваш я ти,
	родино във кърви оплискана,
	родино с ранени гърди.
	Аз тръпна пред здрача от кръстове,
	о, дай ми забрава за миг —
	че мойта душа е разкъсана
	от кървави вопли и вик.
P$
