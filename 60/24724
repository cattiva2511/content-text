P>
#	1

	Счупи се ти, засъхнало перо,
	и онемей като ранено птиче,
	чиято човка е куршум разбил.

	Какво мълвиш за милост и любов
	във тоя свят, чиято суша ръсят
	с кометен дъжд и смърт огнепръскачки,
	във тоя свят, чиито океани
	са пълни със удавници и мини,
	във тоя мрачен свят, с небе, където
	по облаците, месеца, звездите,
	алеи кръвта на юноши-летци?

	Едно сърце в историята сдрачна
	повярва твоите думи и се кръсти
	със светло име: Дон Кихот Ламаншки,
	войник на милостта и любовта —
	и стана то за смях през вековете.

#	2

	Ловецът беше странен мъж. Той трепна
	и сетне сведе пушката усмихнат:
	вълчицата играеше тъй мило
	със малките си рожби из тревата!
	И той се върна тихо и потъна
	в гората с нещо сладко на сърцето.

	Ала на обед го разтърси треска
	(невям затуй бе тъй мек тая заран),
	той тръшна се във унес до реката
	и майката-вълчица го издебна
	и нагости със него своите рожби.

	Но повестта ни не завършва тука,
	че болестта бе вляла у човека
	отрова — и вълчетата умряха.

#	3

	Свете лъжовен, грижовен,
	не можах да те живея…

	Когато умра, отида,
	сърцето ми ще изникне
	на тъмен червен трендафил —
	на него славей ще мъти,
	моята обич ще носи,
	моите песни ще пее.
P$
