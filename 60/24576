	[* _Публикация:_ Кво да е. Седмичен хумористичен вестник. София, г. IX, бр. 442 от 21 ноември 1920 г., с подпис: _Шокинг_.]
P>
	Тук и тамо, там и тука
	биквадратна скука.
	В улиците блудкав шум
	и ерзац парфюм,
	в запустелите алеи
	ни помен от феи.

	Тук и тамо, там и тука
	хладна зима чука,
	свири в полунощний мрак
	остър северняк;
	ту отслабва, ту засилва
	и със ледни пръсти милва
	тук и тамо, там и тук
	някой клет копук.

	Там и тука, тук и тамо
	глухи стъпки само
	и нарязал се като казак
	сплита крак във крак
	някой пеещ влюбен старец,
	весел ючбунарец,
	и прибира там и тук
	някой твърд юмрук.
P$
