P>
#	1

	Загърнат в черен дим, разлистя огнен цвят
	запаления дом на трудобий народ,
	и ужасът свисти над сепнатия град,
	и ужасът люлей безумен хоровод…

	Гори, гори без спир… С приклади и камшик
	за „ред и тишина“ продаден страж следи
	и мрачния затвор задушва всеки вик
	в безотзивната паст на своите гърди!…

	А там — под златний свод на своите дворци,
	тираните след пир здрависват „славний“ ден —
	на всеки тих балкон под виснали венци
	стои един Нерон възторжно вдъхновен!

	Но, всуе, подлеци! — Напразно знак лъчист
	измамата чертай над черния ви път! —
	Все пак със сетний лъч на заника златист
	и вашите мечти безследно ще умрат!

	Все пак из плам и дим творците на света
	възкръсват и творят желани бъднини!
	Все пак над ваший пир несменно бди смъртта
	и ледния й смях чрез чашите звъни!…

#	2

	Братя, развихрений пламък
	с огнени думи заклина
	и гръмовито зове!
	Братя, да бъдем от камък!
	Нашата светла утеха
	и тежкия подвиг лежи! —
	Там в безпощадния пламък
	веч безвъзврат изгоряха
	сетните цветни лъжи!

	С пушка и нож във ръката
	свойте червени скрижали
	в клетвата да осветим
	и беззаветно призвали
	сетната страшна разплата
	в стръвния бой да летим!

	Братя, развихрений пламък
	с огнени думи заклина
	и гръмовито зове!
P$
