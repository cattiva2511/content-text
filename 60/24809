P>
	Преди години,
	когато бях още дете,
	главата ми се отвори.
	През дупката на
	черепа си
	видях Вселената —
	в стихове.
	Красотата й ме удари.

	И вече никога не бях същата.

	После Вселената
	пак се затвори.
	Далеч остана от мен.
	Продължи да пулсира
	кротко —
	като сърце.

	Преди година —
	вече не бях дете —
	главата ми пак се отвори.
	През дупката на
	черепа си
	отново
	видях Вселената —
	в стихове.
	Пустотата й ме порази.

	И вече никога не бе същата.

	Шеметно се разбягва
	към края на нищото.
	И там — в самия края
	на края —
	където няма звезди,
	енергия, материя и Време,
	а само неструктурирано
	пространство —
	видях
	(защото няма Време)
	топлинната смърт на Битието.

	Студено е.
	И няма нищо.
	За Разума — не знам.
	Но там,
	отвъд,
	отвъд, отвъд,
	отвъд неструктурираното
	празно
	е мястото на Разума.

	Ще съществува ли — не знам.
	Имало ли го е някога — не знам.
	Но знам —
	че днес, отвъд
	отвъд, отвъд,
	отвъд неструктурираното
	празно,
	където няма време,
	звезди и светлина —
	там Разумът ни дреме
	и чака своя
	час.
@@	04.03.1997
P$
