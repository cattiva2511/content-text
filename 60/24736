P>
	Заспало е юначе моряче
	насред земя, насред Синьо море,
	заспало е под бяло ветрило,
	сънувало бащини си двори.
	В равни двори червена калина,
	на калина — пиле презморянче,
	под калина — първото му либе,
	пръстен вади и на пиле дума:

	„Вземи, пиле, тоя златен пръстен,
	да го пуснеш във Синьото море,
	на гемийка, на момкови пазви,
	та да знае мойто първо либе,
	че три годин чаках, не дочаках —
	няма вече, пиле, да го чакам“.

	Събуди се юначе моряче,
	че му падна студено на пазви —
	не е било студен златен пръстен,
	най е било капка морска вода,
	морска вода — студена, солена,
	като сълзи на далечно либе.
P$
