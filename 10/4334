P>
	Срещна`х в горите арка триумфална —
	над пътя ми висеше колосална.

	Но китки, надписи там не стърчаха
	и шарени платна не я красяха.

	От никой кмет заръчана не беше,
	„Ура“ тълпата глупа не ревеше…

	И с тая арка искрена и проста
	посрещаше си Рила стара госта,

	поклонника смирен, певеца скромен —
	без много бляск, без шум, без харч огромен:

	два бука — третий имаха на рамо
	(луд някой ураган играл е тамо);

	и таз дъга и стълпове гигантски
	обвиваше ги белий мъх исландски

	и самодивски ги коси красяха —
	кат свилени реси от тях висяха;

	а около — народ от буки прави
	здрависваха го тихи, величави,

	с любов, без хляб и сол и без поклони
	(в туй царство владат други пък закони),

	певеца драг, пристигнал отдалече,
	и вместо всякакви цветисти речи

	и хиляди „Ура“ и „Да живее“,
	пратиха славейче едно да пее.
P$
