P>
	Замислен, огънят припуква.
	Спомени разпалва
					и догаря…
	Дланите треперещи
	ровят в жълта шума
	парещи надежди…
					Влажна есен…
	Птица-Жар с крила,
	тежко полетя,
	скри се зад небето.
	Ще се върне ли?…
	Далеко скита вятъра,
	подгонил
			празни мисли…
	Вярата ми, като птичка
	писна и се впусна…
	Сцепи се небето,
	залезът прокапа
	с капки кръв…
	И сълзи,
	ръждясали отдавна.
	Прокънтя и тишината …
	Ранена.
	Дишаща кошута,
		с поглед на дете …
	Търсих билка.
	Търсих обич.
	Не намерих…
	Глухо.
	Побелели са от прах душите.
	Миналото ни завърза здраво
	с дебели,
			грапави
					въжета…
	В дървото на измислен делник,
	един безделник,
	лежащ на канапето
	застлано със възглавници от навик.
	Животът: се превърна в примка.
	БЕСИЛО!
	Угасна последния лъч
	като счупена крушка.
	Оглушахме сред думи неказани,
	стенания,
				вопли и плач.
	Пустини мисли —
				побеснели се гонят,
	като вълци във прерия.
	На глухотата тъмните стъпки
	закънтяха във стаята
	полудяла
			от крясък.
	Стопи ли се моята вяра
	в тролейбусния делник,
	превозващ душите?
	Пред витрини,
			сергии,
				салати по левче
	продадох ли кротко очите?
	Ослепях ли…
			Или всички сме слепи?
		Грешница съм!
	В Твоя дом не мога да стъпя,
	но ще коленича…
	и сред гълъбите на площада
	ще се моля!
	Под червените човки,
	под сняг от пера
	ще съм малка…
	И ще видя, колко
	Ти си голям.
P$
