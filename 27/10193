>	Между парламента и народното събрание

	Нашето време дойде! Но ще ни трябва време, за да свикнем и с него.

	* * *

	Искам да стана депутат. Търся пари на заем. Гарантирам с политиката, която ще провеждам.

	* * *

	Синята идея ми е в кръвта! Но да се разберем: Не съм кръводарител!

	* * *

	Законите се правят от неподготвени да пишат, за да се изпълняват от непросветени да четат.

	* * *

	За да изкупим част от външния дълг, се наложи да продадем вътрешния си дълг.

	* * *

	Заобикаляме законите, които не приемаме. Приетите, просто прескачаме.

	* * *

	За завоите в политиката се разбра, когато смениха посоката на движение на икономиката.

	* * *

	Да се разберем: говоря ви само за политиката на доходите. За самите доходи ще си поговорим, като ги получите.

	* * *

	И при комунизма се раждаха борци. Но сега при демокрацията всички до един са тежка категория.

	* * *

	Законът за МВР беше внесен в пленарна зала от двама полицаи.

	* * *

	В борбата за икономии депутатите включиха и паричните средства на избирателите.

	* * *

	До военни действия може да се стигне и с мирни средства.

	* * *

	За ляво от центъра почна да се говори, когато бях в дясното пространство.

	* * *

	За комунизма се разбра, че той не е идвал, но си отиде. За демокрацията се писа, че е победила, без да сме я прочели.

	* * *

	Уж времето е наше! А постоянно питаме: Колко е часът?

	* * *

	След изборна коалиция: Сключен брак по сметка, между познати партньори, два месеца след сватбата.

	* * *

	За кабинета в сянка взе упорито да се говори, когато слънцето се скри зад баира.

	* * *

	Търся изход за себе си. Затова ме намирате между етажите на властта.

	* * *

	Пред провал: Резултатът не беше в тяхна полза, затова извикаха нови преброители.

	* * *

	Нямам представа за състоянието на страната. Но в пресата постоянно излизат данни, че по финансови показатели политиката е пред икономиката.

	* * *

	Много синьо мастило изписах: За да докажа, че не съм червен.

	* * *

	В политиката не е важно кой си! По важното е с кой си!

	* * *

	Готов съм и на завой: За да стигна да целта, пред мен.

	* * *

	Като политическа фигура често ме виждате в анцунг, да показвам формата, в която се намирам, за да я поддържам.

	* * *

	Не печеля добре. Но веднъж спечелих доверие. И още се чудя: Как точно стана, че ми дадоха и заем!

	* * *

	Обещах да мълча. Но като ми отвориха устата реших, че няма да е честно, ако не си покажа поне езика.

	* * *

	Приключих с обещанията. Мисля, да дам последното, от прозореца на Народното събрание.

	* * *

	Облечен във власт — а ходи като манекен!

	* * *

	След като се лута дълго в лявото, после в дясното пространство, независимият кандидат стана зависим от центробежните сили.

	* * *

	В нощта след изборите: Бяха останали без гласове, но продължаваха да броят гласоподавателите.

	* * *

	Питам се, като член на лява партия: Какво ли ще стане с мен, ако разберат, че съм обратен?

	* * *

	След тайния вот се разбра само: Кой за кого, явно не е гласувал!

	* * *

	Реплика от представителя на етническа партия в пленарна зала: Ако не ме разбирате, когато ви говоря на майчиния си език, ще се опитам да ме разберете на майчиния на баща ми.

>	Кабинетът под сянка

	Бях чувал за подкупа отдавна. Но за цената, едва днес. Като получих парите.

	* * *

	Снимките на хората с големи доходи бяха окачени високо на стената. За да могат и хората с ниски доходи да ги видят.

	* * *

	По твърдение на източник, поискал да остане анонимен, се потвърди само това, че за да остане анонимен — си поискал 10%.

	* * *

	Имат данни, че не съм техен човек. И упорито търсят познат да ги потвърди.

	* * *

	Призив: Зад кандидатките за членство, моля, да застанат старите членове.

	* * *

	Има ли разделение на властите? Има. Но тези, от които зависи разделението, са неразделни.

	* * *

	Болезнените въпроси не ги изненадаха. Изненадаха ги заболяванията на отговарящите.

	* * *

	В града открито се говори, че зад всеки независим кандидат за кмет застават по двама зависими, от чашката.

	* * *

	Това му е хубаво на дъното, че стъпиш ли на него, виждаш всичко наоколо, но имаш поглед само нагоре.

	* * *

	Данните за ръста ми са приблизителни, затова гледам да съм далече от тях.

	* * *

	Да разграничим желаещите за разделно хранене от тези за разделено хранене.

	* * *

	Въпросът бе само повдигнат. Затова си остана висящ.

	* * *

	В борбата за икономии на хляба се включиха и тези, дето могат да вадят и залъка от устата на хората.

	* * *

	Виждайки се в ролята на водеща фигура, взех стриктно да изпълнявам предписаните ми упражнения за напреднали.

	* * *

	Лесно се гони цел с оправдани средства. Трудно се намират нови, ако оправданите не стигнат.

	* * *

	Печеля добре. Но често ме питат: Как го правя така, че никой да не разбере?

	* * *

	Избирам си приятелите. Враговете, сами ме намират!

	* * *

	Не постигнах това, което исках, защото исках от другите това, което нямат.

	* * *

	Не ме тревожат въпросите. Но се страхувам, че ще ми зададат други, ако не отговоря на тези.

	* * *

	Изказах съмнение за здравината на връзката им: И се промени формата на обръщение към мен.

	* * *

	Това, което ми отне социализма, бе, че не можех да работя без план. Но това, което ми даде демокрацията, бе, че мога да работя без план, но няма какво!

	* * *

	Настана такава „борба за кокала“, че се наложи подразделение на „Гражданска защита“ да се намеси, а „Бърза помощ“ да извозва пострадалите.

	* * *

	Че злоупотребил с доверието, научиха от вестниците. С колко обаче, разбраха, като отвориха касата и видяха, че е празна.

	* * *

	Как се движа? С бяла кола — в сива икономика.

	* * *

	Ако не постигнеш целта, опитай се поне да оправдаеш средствата. Оправдаеш ли средствата, не ти е била необходима цел.

	* * *

	Докато чертаех светлото бъдеще, някой се опита да ми сложи сенките от миналото.

	* * *

	Не мога повече да се понасям. Затова мисля да си подам оставката. Знам до кого да я изпратя, но не знам от чие име да излезе.

>	Преходни и заключителни разпоредби

	В началото беше словото! Към края: Наказателно дело за неговото начало.

	* * *

	Показанията за живота на престъпника бяха заменени с други, поради обстоятелството, че той се беше разделил, рано с него.

	* * *

	Съдията напомни на свидетелите, че жертвата засега е само една. И ги помоли да внимават с показанията си за престъпника.

	* * *

	Свидетелят по делото даде показания, че е виждал жертвата само в нетрезво състояние. Затова помоли съдията да му разреши да изпие три водки, за да бъде обективен при освидетелстването.

	* * *

	На 50 години станах вещо лице! Досега бях вещ. А сега имам и лице.

	* * *

	Снеха ми самоличността и за да се легитимирам, ме накараха да се съблека по потник и гащета.

	* * *

	За да узакони снетите показания, съдията нареди на фотограф да направи на свидетелите след делото обща снимка за спомен.

	* * *

	Свидетелят познаваше извършителя на престъплението само по външни белези. Затова, за да бъде обективен в присъдата, съдията ги накара да се запознаят.

	* * *

	Правото е на наша страна. Но малцина разбират това, когато започнат да си го плащат.

	* * *

	Сигурно има и друго решение. Но защо трябва да го търсим, когато можем направо да го купим.

	* * *

	По жертвата имаше белези и от времето, когато се правеше на саможертва. Затова, причините за смъртта и останаха неизяснени.

	* * *

	Адвокатът ми първо ме запозна със съдията, а после със закона. Имало шанс за условна присъда, но при условия, които били извън него.

	* * *

	По обективни причини съм субективен! Син съм на адвокат.

	* * *

	Разбрах, че правото не винаги е на моя страна. Затова, след като завърших право, записах полицейската школа.

>	Философия на недоказаното

	За славата давам всичко! За пътя към нея, колкото ми поискат.

	* * *

	Когато търся себе си, не искам никой да ми се пречка!

	* * *

	На каква цена да продам съвестта си, като е изтъкана от съмнения.

	* * *

	Тежко понасям изневерите. Особено когато изневерявайки на себе си, откривам чуждо участие.

	* * *

	Усетя ли в живота си чужда намеса, не се примирявам, докато не стане моя.

	* * *

	Държиш ли да имаш собствено име, не използвай при запознанства фамилията си.

	* * *

	Каква роля в живота си да избера, като на сцената му всички са заети.

	* * *

	Пропуснах последните 15 години от живота си и се измени цялото съдържание на изминалите 45 години.

	* * *

	Държа да имам собствено тегло и това ме прави относително спокоен.

	* * *

	Толкова много вяра има в мен, че и жена ми взе да се съмнява.

	* * *

	Защо съвестта ми не е чиста? Много просто: Докато си миех главата, си затварях очите.

	* * *

	Разбирам какво искат да ми кажат хората, само когато четат моите произведения.

	* * *

	Раздвоен съм и тогава, когато трябва да се самоопределя.

	* * *

	Излезе ли ти име! Сложи му и бащиното!

	* * *

	Съзнателно не говоря, когато мисля. Но затова е виновна устата ми.

	* * *

	За много неща, които виждам в живота, само съм чел в книгите. Затова, ако искате да ви ги покажа, мога само да ги опиша.

>	Констатации

	В къщи имаме едно мнение за хляба, но по различен начин стигаме до него.

	* * *

	Търся изход! За това чукам на всяка врата!

	* * *

	Когато мечтая, гледам да не съм сам, за да не ме обвинят в празни мечти.

	* * *

	Знам откъде съм тръгнал. Но ако не бях се върнал да проверя, за какво съм тръгнал, едва ли сега щяхте да ме питате докъде съм стигнал.

	* * *

	Търсейки своя път, ми се е налагало да давам път на други, които търсят своя път. Затова ме намирате на пешеходната пътека.

	* * *

	Не живея пълноценно. Но и това което купувам, вземам на половин цена.

	* * *

	Греших, като не внимавах: Уверявам ви, че сега ще внимавам, когато грешите.

	* * *

	Че живея само от въздух, се заблуждавам. Но когато усетя, че не ми стига, се убеждавам.

	* * *

	Не искам това, което нямам да го имам. А това, което имам, не искам да го нямам.

	* * *

	Затворя ли се в себе си, само това, което напиша на бял лист, излиза от главата ми.

	* * *

	Не се чувствам засегнат, когато ми сядат на стола. Но изпитвам известно неудобство, когато някой иска да седне, преди да съм станал.

	* * *

	От нещата, които минават през главата ми, усещам само спомените.

	* * *

	Знам, че съм късоглед, затова чета само моите мисли.

	* * *

	Не се боя от нощите, докато не усетя, че се увеличават за сметка на дните ми.

	* * *

	Има опасност да не закъснея тази вечер, но в старанието си не знам, докъде ще стигна.

	* * *

	Има само една причина да не пиша: Знам буквите, но не знам езика.

	* * *

	Примери, как да забогатее човек, колкото искаш. Като видях, че никой не взема от тях, започнах и аз да давам, но като аванс срещу заплащане.

	* * *

	За да усетя живота, като начин на хранене, започнах често да го изключвам от менюто си.

	* * *

	Знам, че мълчанието е злато, но не вярвах, че ще ми донесе толкова неприятности неговото осребряване.

>	Съмнения

	Поради влошено качество на думите, нека при ползване да внимаваме с тяхното количество.

	* * *

	Получих първата морална оценка, но доста материал прехвърлих. Сега се чудя, какво да го правя.

	* * *

	Начинът, по който носех отговорността, издаваше, че не умея да я нося. А от начина, по който исках да я прехвърля на друг, се разбираше, че не умея и да я споделям.

	* * *

	Причината да нямам нова връзка се криеше в начина, по който късах старата.

	* * *

	Най-лошото става тогава, когато някой избягал от себе си, не се открие и близките му започнат да го търсят с полиция.

	* * *

	Колко хубаво, че надеждата умира последна. Иначе нямаше смисъл да ми я дават, докато съм жив.

	* * *

	Да преодолеем кризата от изгореното, като духаме.

	* * *

	Говоря, защото не мисля. Ако се замисля, изобщо няма да си отворя устата.

	* * *

	Виждаше много добре своето място в живота, но някой беше седнал на него.

	* * *

	Човек и в биологична нужда се познава.

	* * *

	Как да спечеля някой лев, като нямам джобове.

	* * *

	Има пътници, които цял живот пътуват, без да се качват — на превозно средство.

>	Частици от половинката

	Не си падам по жените, но и не съм равнодушен, когато ми лягат в краката.

	* * *

	Тежките думи бяха отправени, към леките жени, но казани така, че да ги чуят всички.

	* * *

	Историята на жената е в пряка зависимост от нейната география.

	* * *

	Като не може да скрие възрастта си, жената винаги опитва, поне да намали годините си.

	* * *

	Продължителността на живота на един мъж зависи и от възрастта на жена му. Колкото е по-млада, е по-голяма вероятността да живее много, но за кратко време.

	* * *

	Откровение: по тънката част съм господин полицай, но попаднах на дебела жена.

	* * *

	Разговорът им бе на четири очи, предаван пряко по сателита.

	* * *

	Бизнес контактите между мъжа и жената често завършват със сблъсък на голи идеи.

	* * *

	Духовната им връзка продължи: С физически упражнения.

	* * *

	Природата ги сближи и потърсиха квартира да се опознаят.

	* * *

	Уточних пътя към сърцето на жените. Остана да уточня жената, за да го покоря.

	* * *

	Имах връзка с жена му! Исках да имам и с него. Свързах се по телефона даже, но той отказа.

	* * *

	За да изпълнявам по-пълноценно функциите си на мъж, се наложи да променя някои от женските си навици.

	* * *

	Не противореча на жена, докато се доказва в леглото, а просто й съдействам.

	* * *

	Знаете ли какво е да си социално слаб и да издържаш жена с наднормено тегло.

	* * *

	Мъжът ми е болен, но личният му лекар обслужва и мен.

	* * *

	Географските ширини на жената до мен се простираха извън нейната територия. Затова ме намирате притеснен на границата.

	* * *

	Не държа на него, но ми е близък. Затова съм го хванала за ръката.

	* * *

	Равновесието ми взе да се нарушава, когато от едната ми страна застана новата ми приятелка, а от другата — нейният стар приятел.

	* * *

	Когато между мъж и жена пламне любов, най-често пожарът засяга близко стоящите до тях.

	* * *

	Докато си вадех хляба с ръце, видях, че на съседката и го носеха на крака.

	* * *

	Пътищата им не бяха се разделили още, но бяха на кръстопът как да разделят покъщнината.

	* * *

	Вярно е, че като пия не приличам на човек. Това ме амбицира, за да пия до тогава, докато жена ми каже, че вече приличам на свиня.

	* * *

	Духовната им връзка бе толкова слаба, че едва издържа физическите натоварвания.

	* * *

	Правя паралел между мъжа и жената. Но след като изключа вътрешните различия и се опитам да изгладя външните форми.

	* * *

	Колко малко му трябва на един мъж, за да е щастлив с една жена и колко много време му е необходимо, за да разбере — дали преди, или след брака.

	* * *

	Отношенията ни се изгладиха. Само острите ръбове по панталоните напомняха за свършената докрай работа.

>	Откровения

	Истината може да се окаже друга, когато чуеш за една жена, че е лека и я видиш после на живо.

	* * *

	Беше с едни гърди пред останалите състезатели. Но понеже бях високо сред трибуните, успях да зърна само формата им.

	* * *

	За да достигнеш до сърцето на една жена, опитай първо да разбереш дали няма утъпкан път до него.

	* * *

	От брака по сметка на дъщеря ми по банковата ми сметка са останали само няколко лева.

	* * *

	Обедини ги сърдечната им близост. Разедини ги сърдечната недостатъчност на единия.

	* * *

	Лягайки с непозната, си отварям очите. Не знам как би реагирала, ако й предложа да спим.

	* * *

	Записвайки адреса, на който бих потърсил новата си позната, забравих да я попитам, дали няма желание да го смени.

	* * *

	Взех да се моля на Господ да ме прибере, след като жена ми чу да се моля на съседката да не се прибира при мъжа си.

	* * *

	Тази дружба не даде нов тласък. Но даде надежда, че скоро ще има и сблъсък.

	* * *

	Младата дама показа за годините си изискан стил в обличането и отработени маниери в събличането.

	* * *

	Всеки гледа на него си. Аз — на жена си. Защото тя гледа на мен, като на себе си.

	* * *

	Като жена е човек, но като човек иска да е мъж.

	* * *

	Превъзмогнах вече собственото си тегло. Сега усещам само тежестта на жената до мен.

	* * *

	Нямаше цена. Затова я помолиха: Или да си я сложи, или ще я окачат на врата й.

	* * *

	Докато давах на другите всичко от себе си, един се опита да посегне и на жена ми.

>	Времето на сезона

	Помолиха ме да не изпреварвам събитията, защото има вероятност да не съм зрител, а официално поканен като участник.

	* * *

	Спряха колелото на историята и ме помолиха да сляза.

	* * *

	Не бях изключение, затова бях в списъка за изключване.

	* * *

	От имане глава не боли, освен в случаите, когато имаш главоболие.

	* * *

	Как да гледам истината в очите, като се съмнявам в собственото си зрение.

	* * *

	При малките хора можеш да не срещнеш човещина. Но няма да видиш и голяма простащина.

	* * *

	Много си мислят, че имат нещо в главата си. И чак когато това излезе на бял свят, се вижда, че са били празни приказки.

>	Парадокси

	Когато даваш от себе си, гледай да не превишиш лимита на другите.

	* * *

	И сам можеш да се бориш, но за резултата от борбата ти трябват свидетели.

	* * *

	Как да си намерим допирните точки, като постоянно имаме търкания.

	* * *

	Гледането не е проблем. Проблемът идва с виждането.

	* * *

	Азбуката е за всички. Знанието й — за малцина.

	* * *

	За да си сит, не е необходимо да си нахранен.

	* * *

	Най-големият затвор е този, на който килиите са без стени.

	* * *

	За да правиш впечатление, не се впечатлявай.

	* * *

	Раздавай думи, но се пази от съдържанието им.

	* * *

	Не се злоупотребявай!

	* * *

	Всяка жаба да си знае гьола. Даже и тази, която чака ред.

	* * *

	Който пее в хор може и да не пее — а да мисли зло.

	* * *

	Една грешка поражда друга грешка, когато човек се повтаря.

	* * *

	Съмва се, за да видим, какво не е свършено през ноща. И се мръква, за да се разберем кой да го свърши.

	* * *

	Къде бъркаме, когато грешим, и къде грешим, когато не бъркаме.

	* * *

	Не посягай с ръка на това, което друг е постигнал само с крака.

	* * *

	Голямо боричкане става, когато няма борба.

	* * *

	Загубата ми се сведе не толкова до парите, които нямах, колкото до съзнанието, което все още притежавах.

	* * *

	Освен часовника, на някои и времето е спряло. Затова го измерват ръчно.

	* * *

	Първите стъпки, преди да седна на стола му, бяха около кабинета на началника.

	* * *

	Знам, че ми липсват първите седем години. Затова, като стане въпрос за възраст, си трая.

	* * *

	Ако трябва само на себе си да доказваш, че си тежък, не си струва да се качваш на кантара.

	* * *

	Знам пътя на щастието. За него не се иска да си много облечен, а специално обут.

	* * *

	Изядох цялата баница на обяд, за да не мисля довечера, че утре няма с какво да закусвам.

	* * *

	На път съм да завърша историята на моя живот. Но се питам: Има ли смисъл, като не съм взел участие.

	* * *

	Историята още го помни. Влязъл бе в нея без връзки и си мисли, че тя му е задължена.

	* * *

	В изреченията ми има думи, които ми излизат скъпо. Затова слагам и по някоя моя, за да се купуват произведенията ми.

	* * *

	Няма изгледи да живна и тази година. Сезонът е мъртъв!

	* * *

	Съзнателно не бързам, защото съм в кома.

	* * *

	Защо не сядам на маса? Как да ви кажа: Не мога да стана от леглото.

	* * *

	Не се храня като хората. Затова ангажирам и близките да помагат.

	* * *

	По официални данни съм човек. По статистика — под средното равнище за страната.

	* * *

	Не греша, като преписвам. Греша, като цитирам автора.

	* * *

	Правя си самооценка, но карам друг да ми я дава за пример.

>	Сферичността на социалната област

	От мечтите ми да намеря работа на всяка цена, не ми остава свободно време да си потърся нещо подходящо.

	* * *

	Картотекираха го като социално слаб с тенденция да се засили.

	* * *

	Нямах добро мнение за себе си до деня, в който видях да ме сочат с пръст.

	* * *

	Не мисля, че съм добър човек. И не карам и другите дълго да чакат, за да разберат.

	* * *

	Трудно си изкарвам хляба, затова го режа на филийки, преди да го изям.

	* * *

	Една от мъжките ми роли е тази: Да поддържам семейното огнище винаги в пламъци.

	* * *

	За бягането ми на място се разбра по следите, които оставям след себе си.

	* * *

	За щастието всеки може да говори. Но за изживяното — само тези, които са били на върха му.

	* * *

	Имам собствено тегло. И го усещат, когато сядам на чужда маса.

	* * *

	Не се боря със себе си, защото знам, какво е да изпаднеш в партер.

	* * *

	Едно от качествата ми е, че съм приближен на шефа. Колегите го усещат само тогава, когато го няма.

	* * *

	Получих по математика оценка среден. Но и до днес не съм разбрал от какви числа е формирана.

	* * *

	Няма причини да се срамувам от тялото си! Не работя с клиенти, а само ги обслужвам.

	* * *

	От боравене с много езици започвам да не усещам моя.

	* * *

	Викат ми Иванчо, но се обръщам само, ако ме вика Марийка.

	* * *

	Получих първата оценка. Но знаех, че втората ще е по-голяма, ако си трая за първата.

	* * *

	Приказката ми не се чува, но аз си я разбирам.

	* * *

	Не се срамувам, че съм от село. Но видимо се смущавам, ако някой от моето село ме пита, какво правя в града.

	* * *

	Странно нещо е живота. Не го усещам дори и когато се загубя в него.

	* * *

	Не пипам морал, ако разбера, че няма материална част.

	* * *

	Погледът ми се спира на всичко. Но спре ли се на огледало, не свалям очи от него.

	* * *

	Че сърцето ми е пълно с любов, се усеща, когато започне да прелива от злоба.

	* * *

	Не съм евтин на приказките, защото чуждите думи в тях ми излизат скъпо.

	* * *

	Относителното ми тегло е малко повече от собственото. Това наложи да кача няколко килограма.

	* * *

	Че съм глава на семейството всички в къщи знаят. Навън ме различават само, когато нося шапка.

	* * *

	Колегата имал ново лице! Търся подходящ случай да му сменя физиономията.

	* * *

	Търпението ми преля! Само моята чаша е празна.

	* * *

	За да вляза в образ, се наложи да изляза от себе си.

	* * *

	Защо не съм мислил преди! Чак днес усетих, като пипнах главата си.

	* * *

	Нямал съм образ?!? А фасадата кой ми сменя?

>	Кредитна линия

	Източниците ви на средства могат да бъдат в местна и чужда валута. За предпочитане е първо да изхарчите чуждата, местната ви е винаги под ръка.

	* * *

	Сухото в мен свърши и се опитаха да ме запалят.

	* * *

	Знам, че това, което давате, е от сърце, но се учудвам, че сте му сложили и цена.

	* * *

	Знам си сметките. Даже знам и вашите кой ги е правил. За това ви пращам в банката да си ги откриете.

	* * *

	Изкараха източниците ми на средства повече от средствата, с които живея. За това се обърквам, като попълвам данъчната си декларация.

	* * *

	Губя вяра, но тая надежда, че ще си върна любовта към парите, които ми откраднаха.

	* * *

	По жизнен стандарт съм извън него. Затова търся да питам някой, който е в него.

	* * *

	Левовата равностойност на знанията си превърнах в долари. Сега търся подходящ курс, да ги превърна в евро.

	* * *

	Доларът ми поскъпна. Нямам пари да ви кажа с колко лева.

	* * *

	Кога разбрах, че съм разменна монета? Когато близките ми си връщаха борча и не им стигнаха парите.

	* * *

	Поради недостиг на средства за пиене временно спрях да давам отчет, как си изкарвам хляба.

	* * *

	Бях се зарекъл, да не си отварям устата безпричинно: Но когато за един изваден зъб ми поискаха 50 лв., не издържах.

	* * *

	Можех да се продам на добра цена. Но когато се появиха купувачи, поискаха да ме купят — на дребно.

	* * *

	Заучено положение: сядаш на стола и когато масата е празна.

	* * *

	Дадох си сметката, защото нямах пари да я платя.

	* * *

	За цената на изпита по банково дело, всички говореха само в парични знаци.

	* * *

	Не си правя сметка на парите, защото, след като изкарвам 100 лв., а харча 200 лв. ще се намери някой да пита откъде имам останалите.

	* * *

	Нямам пари, но имам време. И мога да ви кажа, ако имате пари как за най-кратко време да се разделите с тях.

	* * *

	Не съм скъп на приказките. Но когато искам да ме чуят, слагам по някоя чужда дума в тях.

	* * *

	Сметки се правят и без кръчмар, но за изпитото вино само при него се плаща.

	* * *

	Богат може да не стане всеки човек, но всеки може да прецени, колко му е необходимо за да не е беден.

	* * *

	Все пак има изход. От няколко дена внимателно наблюдавам входа на банката.

	* * *

	Изпълнен от голямо желание да печеля на всяка цена, се пробвах да продам и жена си.

	* * *

	На всеки обяснявам, че времето е пари. Особено на тези, които имат време за кафе, а търсят пари за хляб.

>	Обосновки

	Имам сили, не само да се засиля. Но няма да имам сили да спра, когато вземат да свършват.

	* * *

	Търпението ми няма граници. Но усещането за граници ме кара да ги нарушавам.

	* * *

	Кучета ми лаят кервана, защото само аз вървя.

	* * *

	За какво ми е да се храня, като се самоизяждам.

	* * *

	Че съм широко скроен се разбира, когато отида на шивач. За две ризи ми взема три метра плат, а накрая излиза една.

	* * *

	Чак когато ме разведоха, разбрах за кого са искали да ме оженят.

	* * *

	Часовникът ми работи. Но се чудя, защо само стрелките му мърдат.

	* * *

	За чуждите грешки съм чувал. За моите, чак когато ми ги покажат.

	* * *

	Където и да съм, когато съм на път, гледам да съм по средата.

	* * *

	Чувствах максимална подкрепа, когато слизах по стълбата.

	* * *

	Да изчаквам е позицията, която обичам да заемам. Затова ме намирате на опашката за хляб.

	* * *

	Държа се на положение независимо, че съм под средното равнище за страната.

	* * *

	Допускам, че историята ще продължи и в часа по география.

	* * *

	Последната дума бе моята. Но преди това жена ми си каза тежката.

	* * *

	Всички хора са еднакви. Даже, когато се опитват да се правят различни, си приличат.

>	Мокрото на сухите тренировки

	Спуках се от тренировки! Но не можах да избягам от себе си.

	* * *

	Обичаше да плува в собствени води, но само под чужд флаг.

	* * *

	Стигнах до върха. И понеже не знаех на кого е, реших първо да го превзема, а после да питам.

	* * *

	Какъв ще стана като порасна? Нямам представа! В трети клас съм и съм вече 1.80 м.

	* * *

	Не мисля да бягам зад граница. Но, ако се наложи, ще потренирам.

	* * *

	Животът ми е борба. Но понеже се боря само със себе си, нямам спомени, а само белези.

	* * *

	Като се увериха, че мачът е купен, потърсиха запознати със случая, за да установят дали е платен.

	* * *

	Имах сили да стана, но ми стигнаха наполовина. Затова останах приведен.

	* * *

	Че петдесет години се боря, разбрах в последната, когато трябваше да излъча победител.

	* * *

	След сухи тренировки реших да глътна две ракии за кураж.

	* * *

	Опитът да показвам само себе си ме научи да се излагам постоянно.

	* * *

	Мисълта, че съм ви близък, не ви дава правото да съкращавате разстоянието между нас.

	* * *

	Животът си иска своето. А за моето съм готов да посегна на чуждия.

	* * *

	Думата ми се чува. Но не съм сигурен дали ще я разберат, ако се реша да я взема.

	* * *

	Исках да мога, но можех, само да искам.

	* * *

	Лесно се паля, когато ме карат да гася пожар с голи ръце.

	* * *

	Всичките ми усилия отиваха на вятъра. А исках само да променя посоката му.

	* * *

	Инерцията е състояние на човека, което се усеща когато свърши.

	* * *

	Не бягам от отговорност, но не допускам да ме гонят безотговорни.

	* * *

	Често си мисля за бъдещето. Но като имам спомени само от миналото, бързо се примирявам с настоящето.

	* * *

	Имам собствено тегло. Но голяма част от него дължа на специалното отношение, което имам към него, ако усетя, че намалява.

	* * *

	Бързо се движа напред. Защото търся себе си, за да ви кажа колко съм изостанал.

	* * *

	Имам поглед върху всичко. Но ясно виждам само това, което се крие от мен.

	* * *

	Съзнавайки, че не трябва да бързам с извода, се наложи да ускоря крачките.

	* * *

	Не се храня добре. Но си правя изводи за това, след като пийна порядъчно.

	* * *

	От езиците, които ви демонстрирах, както виждате оригинален е само моят.

	* * *

	Доста от качествата ми не са мои, но са градени в неподходяща среда. Затова си ги приписвам.

	* * *

	Имат данни що за човек съм. Но тези, които са им под ръка, доказват само произхода ми.

	* * *

	В моята природа нищо не се губи, затова не свалям очи от огледалото, докато не кача някой килограм.

	* * *

	Преди да разбера, че съм си загубил ума, загубих доста време да размишлявам: дали в същност съм го имал.

	* * *

	Не гоня щастието. Но когато някой го изпусне при нещастен случай, се възползвам.

	* * *

	В грешките, които допуснах видях и чуждо участие, прикрито под формата на съвети.

	* * *

	Имам всичко. Но това, което се намира в главата, ми подсказа, че ако искам да запазя всичко, което имам, може да загубя главата си.

>	Формата на здравната реформа

	Ще чакам да оздравеят очите ми, за да видя, какви хапчета ми е изписал докторът за сърцето.

	* * *

	Предложих на доктора да не ми скъсява дните, а да удължи годините ми. Може каза той, но ще са за сметка на нощите ти.

	* * *

	Обичаше живота много. Но когато се наложи един ден да се раздели с него, извикаха веднага „Бърза помощ“.

	* * *

	Докторът се надяваше пациентът да не загуби памет. Нямаше кой да му плати лекарствата, които му даде.

	* * *

	Човек е човек, когато е на път. Но когато е на път за болницата, нещата могат да се променят.

	* * *

	Първото нещо, което падна, като се разклати здравето ми, бяха зъбите. И понеже имам перде на очите, не можах да ги открия и си сложих чене.

	* * *

	От сблъсъка ми се родиха идеи. Понеже лежа в болница казват, че и те могат да са болни.

	* * *

	Само здравите си пациенти преглеждам. На болните давам лекарства и като оздравеят, да заповядат.

	* * *

	Докторът ме караше да пия на гладно. А аз пия както ме е учил дядо — само когато ми е жадно.

	* * *

	Накарах лекаря да удължи живота ми, за да имам време да си изхарча парите. Той ги видя и каза, че ще ми стигнат само за лекарствата.

	* * *

	Не работя. В момента даже съм в болнични. Не можах да изградя добро мнение за себе си и се разболях.

	* * *

	Не се уморих да повтарям, че съм болен. От многото повтаряне забравих да питам доктора, от какво.

	* * *

	Имах проблеми със здравето. И докато ги показвах на доктора, аз му създадох проблеми. Наложи се да му давам първа помощ.

	* * *

	Ако не бягаме за здраве, да се опитаме поне да го задържим с тичане.

	* * *

	Примерът му беше толкова заразителен, че се чувствам като болна.

	* * *

	Всяко търпение си има граници. И това разбрах, когато на границата ми поскаха паспорта.

	* * *

	Отстъпвам, когато ме настъпят. Но настъпя ли някого, не отстъпвам, докато не разбере, защо го настъпвам.

>	Родословието на корена

	Започна да се говори, от къде е коренът му, когато листата на родословното му дърво взеха да капят.

	* * *

	Нямам спомени какво съм пил снощи. И за да си припомня, отворих бутилка червено вино.

	* * *

	Не живея само с примери. Но понякога, като гледам кой ги дава, се възползвам.

	* * *

	Преди да прочете последната страница на книгата, реши да види откъде започва.

	* * *

	Исках да съм прав. Но не си заслужаваше да обяснявам защо, след като другите вече бяха заспали.

	* * *

	Въпреки че имам ръчен часовник, питам винаги колко е часът, когато изтърва влака.

	* * *

	Обичам живота. Но подозирам, че той повече ме обича, щом още не си е тръгнал от мен.

	* * *

	Знаех за пътя нагоре. Но наблюдавах внимателно този надолу, когато изпращахме съседа в последния му път.

	* * *

	В час съм. Но само междучасието ми помага да се съсредоточа върху неговата продължителност.

	* * *

	Картината на интериора взе да се разводнява, когато сложиха по стените само морски пейзажи.

	* * *

	Късметът му избяга, независимо че е състезател в спринтовите дисциплини.

	* * *

	Не правя разлика между хората. Но като гледам, как някои се мъчат на бос крак да изглеждат по-високи им завиждам.

	* * *

	Казаха ми, да бягам за здраве. Но колко и докъде, чак когато останах без него.

>	Анализатор

	Във всяко правило търся изключение. Дори когато дисквалификацията стана правило на моя живот.

	* * *

	Забелязал съм, че като кажа нещо не както трябва, но където трябва, го чуват хора, не които трябва и го занасят не там, където трябва.

	* * *

	Молбата му бе дребна. Искаше два лева. Но я написа на три листа, за да разберат, че си е направил труда да иска.

	* * *

	Знаех, че съм обратен. Но когато ме попитаха за обратното на острото, се обърках.

	* * *

	Докато мерих за трети път плата забелязах, че от единия край някой, без да мери, си отрязъл толкова, колкото си иска, а не колкото му трябва.

	* * *

	Причините да стигна до тук, са много. Но като основна причина изтъквам факта, че няма къде другаде да отида.

	* * *

	Там, където е текло пак ще тече. Някъде мед. Другаде масло. При някои мед и масло. А при мен капе от счупена керемида.

	* * *

	Нямам проблеми. Но имам познат, който на всеки и по всяко време може да ги създаде. Стига да поискате.

	* * *

	Докато плувах в собствени води, видях някой да се дави и вика за помощ. Излязох бързо и се обадих в полицията да го приберат.

	* * *

	При делението се получи грешка. Докато умножавах, момчето до мен се научило само да събира, без да изважда.

	* * *

	Редовно си правя сметка на парите, но често се налага да бъркам в портмонето на жена ми.

	* * *

	Вземат ли да повтарят името ми на висок глас, няма начин да не дойде и фамилията ми.

	* * *

	Не ми върви, затова пия. Дано ми тръгне по вода.

	* * *

	Не забравих от къде съм. Но попадайки в съда, се замислих.

	* * *

	Попитах за пътя на щастието. Хората вдигнаха рамене и ми посочиха пътечката, по която да се върна, ако не го открия.

	* * *

	Разрешиха ми да пиша. Дадоха ми заглавието и ми казаха от коя книга да преписвам, ако не умея сам.

>	Персонална преоценка

	Държим се всички за един, когато той черпи. И един за всички, когато той не плаща.

	* * *

	Намерих компромисен вариант: Когато съм пиян до козирката, да си свалям шапката.

	* * *

	Не ставам за работа. За услуга обаче ставам веднага, ако някой реши да ми услужи с пари.

	* * *

	Дистанцирам се от всеки. Даже враговете си държа на разстояние, за да са ми винаги на мушка.

	* * *

	Задържам се на повърхността на водата, защото съм стъпил на главата на този, на който морето му е до колене.

	* * *

	Не дърпам дявола за опашката, а дърпам съседа да я хване.

	* * *

	Колко далеч бях от горчивата истина и колко близо до човека, който се опита да ми я поднесе с кафето.

	* * *

	Белезите по главата ми от борбата с живота започнаха да изчезват, след като се появиха следите от борбата в съзнанието ми.

	* * *

	Положението ми взе да се влошава. След като се затворих в себе си, установих, че съм превъртял и ключа на входната врата.

	* * *

	По обясними причини пиша кратко. Не виждам и не чувам добре. А понеже и заеквам, не разбирам, какво говоря.

>	(Не)състоятелност

	Нямах намерение да почивам, но се наложи. Като починах, разбрах, че нямам намерение и да работя, ако не се наложи.

	* * *

	С моето куче не само сме добри приятели, а направо братя. Живее при моите условия, а аз се храня като куче.

	* * *

	Отчитайки сравнително нисък ръст на теглото си, забравих за килограмите, които трябваше да кача, за да го постигна.

	* * *

	Подтискайки жаждата си за живот, слушам приятелите, които ме съветват да не се наливам всеки ден.

	* * *

	Затворен в себе си, често се питам, какво ли ще стане, ако реша да се заключа в стаята с друг като мен.

	* * *

	Преценявайки оценката, която ми дадоха разбрах, че нямам много време за самооценка.

	* * *

	Грешките, които допуснах, можеха да се увеличат с още една, ако бях пропуснал възможността да ги проверявам една по една.

	* * *

	Пораснах само за един ден, като разбрах, колко съм малък на ръст за годините си.

	* * *

	Понеже меря времето в пари, половин час вече търся в една пачка, къде се губи един лев.

	* * *

	За да опозная себе си по-пълно, се запознах и с материалите, писани навремето за мен самия, от мен лично.

	* * *

	Изкупувайки чужди грехове, много внимавах за тези, които ми приписваха.

	* * *

	Трупайки знания в големи количества, загубих памет, къде точно съм съхранил любовта си към тях.

	* * *

	Нищо не ми остана, освен да се преборя и със себе си. Не исках да ми тежи на съвестта, че не съм опитал.

	* * *

	Има събития, в които ставаш център на внимание. По простата причина, че си бил само страничен наблюдател.

	* * *

	Събирам кураж да пиша за себе си. Но още не съм подбрал изразни средства, с които искам да се охарактеризирам.

	* * *

	Не чувам вече вътрешния си глас. Защото не си запушвам ушите, когато някой вземе да ми крещи.

	* * *

	Гледам на себе не само като на човек, който може да си прави сметката. Но и като на човек, който може да я попълва, ако му я изпразнят.

	* * *

	Правя две грешки: Като пиша, се опитвам да чета. Като спра да чета, не мога да продължа да пиша.

	* * *

	Повтарям си на глас старите грешки. Понеже не чух последната, се наложи да повторя всичките.

	* * *

	Не ми трябваше време да оценя това, което щеше да се случи с мен, ако тихо на ухо, не чух това, което щях да кажа.

>	Рефлексия

	Грешно тълкувате думите ми. Не ви казах да си гледате работата, а да работите.

	* * *

	Ако трябва да бъда честен, не си затварям очите, като гледам истината в очите, а само си слагам тъмни очила.

	* * *

	Движа се по план. Но не по моя. А по разписанието на градския транспорт.

	* * *

	Не си коригирах гледната точка. Коригирах си само зрението, за да виждам по добре.

	* * *

	Взели сте крайно решение! Сложете го в началото на коридора, за да не ме питат постоянно хората: това, последното ли е?

	* * *

	Преименувах се. Само и само да запазя фамилията.

	* * *

	Очертават се два пътя. Или да хвана гората, или да чакам да я изсекат и да остана да живея сред пънове.

	* * *

	По различно време почнахме училище, но по едно и също го завършихме. Защото, докато той повтаряше всеки клас, аз оставах да го чакам.

	* * *

	Изтъкан съм от нерви. Само здравината им ме притеснява, когата се обтегнат до скъсване.

	* * *

	Под напрежение съм. Включих котлона и се чудя, какво да сложа в тигана.

	* * *

	Противен, до доказване на противното.

	* * *

	Като потъващ кораб — сигурен, че ще стигне дъното.

	* * *

	Търсен, като развален лев, само за връщане.

	* * *

	Оглеждащ се, като митничар в безмитна зона, за колега.

	* * *

	Като даващ надежда, скрит зад голи обещания.

	* * *

	Различен на ръст, в зависимост от положението, което заема.

	* * *

	Гледан, като на обратната страна на медала, само от любопитство.

	* * *

	Долен, от горе до долу.

	* * *

	Като прототип на долен тип.

>	Белегът на характера

	Няколко пъти ме питаха за името, за да разберат на кого съм момче, след като разбраха, че нямам родители.

	* * *

	Произхождам от бедно семейство. Като поотрасна дъщеря ми разбра и ме помоли: или да го сменим, или тя щяла да си смени фамилията.

	* * *

	На кръстопът съм: Да продължа ли земния си път, на който не виждам края, или да започна извънземния си, на който не виждам началото.

	* * *

	По две причини не почвам нов живот. Нямам пари за новия, а и в стария имам сметки за уреждане.

	* * *

	Извадих късмет: Докато пробвах новите си обувки, някой ми задигна старите.

	* * *

	Тръгнах от нула. Сега пак съм на нула. Но докарах и други, които бяха единици — на нула. Да видят, какво е да тръгнеш от нула.

	* * *

	Да не ставаш проводник, освен в изолиран случай, когато търсиш ток.

	* * *

	Придържам се строго към истината, ако съм решил твърдо да я заобикалям.

	* * *

	Задължително мисля, ако няма какво повече да покажа.

	* * *

	Всеки си търси правата, защото само задълженията му напомнят, къде са.

	* * *

	Ключов проблем: Държа връзка ключове, а не мога да намеря брава за тях.

	* * *

	Хванаха ме на два пъти да пия от бутилката. Веднъж даже съм заспал с нея в ръка: И оттогава, се пристрастих към чашката.

	* * *

	Тръгнах по твоя път, защото по моя имаше само насрещно движение.

	* * *

	Задължително питам, докъде мога да стигна, ако съм решил да отида до края.

>	Обоснованост

	Не намерих решение на въпроса, но намерих отговора и го преписах.

	* * *

	Следите му бяха непознати. Наложи се да ги изтрие и да направи нови.

	* * *

	За да остана верен на себе си, се наложи да покажа на едно животно какво е да те правят на едър рогат добитък.

	* * *

	Чакам слънцето да изгрее, за да видя къде има дебела сянка.

	* * *

	Лесно запален пожар трудно се поддържа с подръчни материали.

	* * *

	Като учител по математика показвах знанията си пред учениците, а вкъщи моя син ме учи как се правят сметки без кръчмар.

	* * *

	Бях толкова навътре в нещата, че се наложи внимателно да ги вадя, едно по едно, за да ги видя.

	* * *

	Взаимоотношенията ни могат да се задълбочат, но ние трябва да останем на повърхността.

	* * *

	За да продължа в същия дух, я накарах само да смени позата.

	* * *

	Не го задължиха да мълчи. Но като му сложиха кокала в устата, го принудиха.

	* * *

	Наруших мълчанието, като накарах други да говорят за мен.

	* * *

	С желание всичко се постига. Даже да спреш нещо, което друг е започнал.

	* * *

	Може да губиш пари, като пиеш, но печелиш доверието на тези, които черпиш.

	* * *

	Решаваща може да се окаже всяка минута, ако разберат, че ти се губят цели часове от работния ден.

	* * *

	Очаквах този въпрос, но не очаквах, че ще ми го зададе човекът, който готви отговора вече втори месец.

	* * *

	Безплатният обяд включваше и платено обучение по приготвяне на менюто.

	* * *

	За да продължа в същия, дух ми помогна обстоятелството, че и другите мислеха като мен, а вършеха, каквото им кажат.

>	Заключение

	Властта не е вечно изкуство, но иска постоянни зрители.

	* * *

	По едно си приличаме ние българите: че имаме мнение по всеки въпрос и съмнение по всеки отговор.

	* * *

	Имаме различен стандарт на живота и стандартна оценка за различията.

	* * *

	За разстоянията между хората съдим от дистанцията на времето.

	* * *

	Да помним историята си, за да не ни карат да учим географията на съседните народи.

	* * *

	Завършиш ли философия, завърши и математика, за да разбереш колко е вярна.

	* * *

	Най-близо до истината се оказва само този, който, преди да се реши да я покаже, се опита да я заобиколи.

	* * *

	Българска традиция: Да посрещаме гостите с хляб и сол, а те да ни изпращат само целувки.

	* * *

	Не приличам много на себе си. Но имам смелостта да си го призная.

	* * *

	Покажи кой ти е приятел и ще ти кажа на каква цена си го спечелил.

	* * *

	Не станах ортак с дявола, но го писах за гарант, когато теглих заем.

	* * *

	Нищо човешко не ми е чуждо. Даже мога да се увълча, ако някой ми се озъби.

	* * *

	Желанието да дадеш нещо от себе си, не изключва нежеланието да го притежаваш.

	* * *

	При запознанство си казвам само фамилията, разчитайки, че името ми е известно.

	* * *

	Признавам: Написах романа за живота си по разкази на очевидци.

	* * *

	Потвърди се правилото, че за изключенията спираме да говорим, когато станат правила.

	* * *

	Имам съществени претенции към себе си. И смятам да ги предявя, като му дойде времето.

	* * *

	От всички сделки, които съм сключил през живота си, с най-продължителен ефект, но на най-ниска цена, се оказа сделката със самия мен.

	* * *

	Знам си цената. И много се ядосвам, когато някой ми я сложи, без да ме е питал дори.

	* * *

	Времето не е наше. А изгледи да го променим са метеорологически неблагоприятни.

	* * *

	Имам вяра в утрешния ден. Търся спонсори да я засиля.

	* * *

	Истината за живота е една. Различни са само гледните точки.

	* * *

	Характерен белег на нашата икономика е, че има политическа воля да тръгне напред, но няма човешки ресурс, да я подкара отзад.

	* * *

	__Докато пишех заключението, някой ми взел извода и сега се налага да си правя друг.__
