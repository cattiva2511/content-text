P>
	Как исках, със „добре дошъл“,
	на прага дървен да те срещна,
	от раменете тихата обида
			като раница да махна.
	Въздишката дълбока да откъсна,
	подобно трън, забит в душата.
	Да ми разкажеш, искам,
	за момчето с русите къдрици,
	което с плюшеното мече,
	разказваше на детството мечтите.
	И как под одеалото с фенерче,
	впускаше се в битки със злодеи,
	и как, във боя станал победител,
	се унасяше в прегръдката на феи.
	И исках, там, до тебе да приседна,
	отвън, край дървената стълба,
	където тичал си, възседнал пръчка
	и плакал над ожулените длани.
	И искам нежно да целуна тези рани.
	Да слушам, за младежа в униформа,
	последвал пътя на сърцето,
	преметнал автомат през рамо —
	от кървави следи как пари.
	Как с обич е създал детето,
	сред прах, отломки и пожари…
	Да слушам и да плача с тебе,
	сълзите във пелин да се превърнат,
	а ние с тебе жадно да отпием.
	И искам с миро да измия
	болката през всичките години.
	… Да видя този мъж, раздаващ
	без остатък обичта, да каже
	как за втори път открил живота,
	е намерил вяра във децата…
	Как смисъл в изкуството открил е,
	и трудно ли е да погледнеш Господ?
	И как, успява тази обич
	към цветенцето малко да запази
	и влюбения взор на птиците,
	отлитащи към алените залези,
	да види…
	Свалила тежестта от плещите,
	събирам съчки…
	Нека,
	лумне огънят в огнище,
	разпалено от спомени и бъдеще.
	И топла питка да разчупя,
	ухаеща на ръж и изорана нива,
	а две очи молитва да шептят
	за теб.
	Без думи говори ми.
	А когато вечерта погали ни
	със кадифените си пръсти,
	и блеснат сребърни шевици
	на луна по роклята извезана
	Със козяк и със черга
	да те завия, стопля…
	Ще ти налея
	вино в чашата от лято.
	При тебе обич, искам да притихна.
	Да сещам, как бълнуваш с устни,
	нагорчали от тръпчива сладост.
	Да тръгнем заедно, натам,
	от където всичко е започнало.
	За да се завърнем заедно.
P$
