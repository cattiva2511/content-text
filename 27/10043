	Две повести — два свята; две лица — две корици, две начала и като мост между тях — средговор. На практика такива книги са почти непознати на нашия читател. Специално любителят на фантастика не е държал в ръцете си подобно изделие, родно производство. И това е част от доказателството за липсата на творческо въображение в главите на държавните чиновници, назначени да издават този жанр десетилетия наред у нас.
	Защото именно фантастиката носи в себе си органично идеята за такъв тип книги, наричани на Запад _ас-бук_ (думата напомня за игралните карти и най-вече за асото), а в руското книгоиздаване — _перевертыш_. Защото фантастиката с нейната откровена склонност към моделиране на светове често създава словесни реалности-дублети, двойки от сюжети, трактувани от две противоположни гледни точки и завършвани по двата противоположни начина — песимистичен и оптимистичен. Утопия и антиутопия, пространство и време, страх и надежда, технология и биосфера: ето малка частица от двойките противоположности, които се допълват взаимно и каквито всеки истински познавач на Тера Фантазия би открил и съставил за издаване.
	Мотив за равнодушието на държавните редактори бе не само първородното им невежество и службогонната им суетня. Преди повече от десет години авторът на тия редове внесе подробно съставителско предложение за цял сериал тематични ас-бук сборници в издателство „Народна младеж“. Последва потупване по рамото и… безшумно забвение. Причината — единственият човек, който се интересуваше от това, бе преместен на друга длъжност… както ставаше в социалистическа България.
	С настоящия том екипът на „Орфия“ започва периодичното представяне на тази издателска форма във фантастиката. Като начало първите две произведения са от най-лесните за възприемане. Един срещу друг са поставени руски и американски автор, ала това не е познатата ни идеологическа конфронтация. От една страна е Андре Нортън — прочута писателка с мъжки псевдоним (истинското й име е Алиса Мери Нортън), създателка на популярни цикли от романи и видна феминистка. От срещуположната страна стои младият прозаик Степан Вартанов — представител на най-новата вълна в многонационалната рускоезична фантастика в направлението _science fantasy_ (научна приказка).
	Декорът и на двете повести е средновековен: крале, мечове, дворцови интриги, романтичен героизъм и предателство. И в двете творби шетат пришълци от друго време, носители на свои ценности — в единия случай това са пратеници на бъдещето, решени да променят хода на глобалната история; в другия — търговци, пътуващи между множество светове, които съшиват междупространствената тъкан на този мозаичен модел. И в двата случая има екзотика и увлекателни приключения, но те винаги произтичат от неумолимия ход на авторската логика. Вредом присъства сблъсъкът между мирогледи, като никъде той не се свежда до обичайната приключенска митология за „нашите и вашите“, които накрая трябва да се сбият, за да победи доброто и по законите на приказката да се оформят любовните двойки.
	В поредицата „Фантастика «Орфия»“ ще излизат и други такива книги. Всяка година ще се появяват подобни издателски „артефакти“. В една от следващите двойки например ще се срещнете с темата за преодоляването на отчуждението между различните космически раси, представена от нашумялата екранизирана повест на Вари Лонгиер „Враг мой“ (САЩ) и подходяща творба от друга националност. И още…
	Е, с удоволствие бих ви разкрил още много интересни намерения за бъдещи заглавия, ала навреме се сещам, че вече сме в конкурентно общество, където кражбата на идеи понякога се смята за по-изгодна от тяхното измисляне. Едно мога да кажа със сигурност — нашето издателство и занапред ще се стреми всяка негова книга да бъде изненада и събитие във вашия живот. За чест и слава на Тера Фантазия!
