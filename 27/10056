	Когато през есента на 2006 година се запознах лично с Мария Илиева, останах поразен от скритата сила, която излъчваха очите и. Прочетох внимателно стихосбирката и. И започнах да следя публикациите и в литературните сайтове в Интернет. Все повече въпроси изникваха пред мен, и все по-внимателно се вглеждах в детайлите на стиховете и. Беше ми необходимо да ги чета отново и отново, нужно ми бе време, за да осмисля отделни щрихи на нейния рисунък. Днес, година по-късно мога да кажа, че съм възторжен от сбъднатите си очаквания.
	Мария Илиева!
	Неподражаема, самобитна, само своя…
	Трудно би могло да се сбърка неин стих — самобитността лъха от всяка строфа. А това се дължи на неподправения и талант, извиращ сякаш като извор от земята.
	Плодородната, българска земя…
	Земя, родила толкова мъка и толкова таланти.
	Благодаря ти, майко!

	* * *

	Няма, и не може да има дефиниция за Поезия.
	И слава Богу!
	Поезията живее в изгрева.
	В птицата.
	В камъка.
	В болката на скитника.
	А всичко това съществува в творчеството на Мария.

	И всеки анализ ще бъде излишен, защото, както казах — не може да се определи нещо не определяемо. Ще си позволя да използвам само една дума, в плахия си опит да обобщя сътвореното от нея — ЖИВОТ.

	* * *

	Живот…
	Страх.
	Красота.
	Несигурност.
	Екзистенциални въпроси.
	Пронизана с една водеща нишка — нишката на Ариадна в лабиринта — а именно: ОБИЧ!
	И всеки от нас, подобно Тезей, убили в себе си Минотавъра, намираме изход от безизходицата на мислите си. Кълбото на стиховете и ни отвеждат отвън… далеч… към топлото и голямо слънце.
	Обичта лъха от всеки ред — любов и преклонение пред живото, пред хората, пред мъката и радостта…
	Топло е в нейната книга.

	Топло.
	Лъха онази топлина, която липсва в делника ни.

	Парещият дъх на задъхания, горещата длан на обичащия, въглените в очите на влюбения. Светът се пречупва през погледа и, става някак по-поносим и по-добър. Свят, в който се чувстваме като в майчина утроба-на топло, защитени и уверени. Колкото и авторката да поставя житейските си въпроси с несигурността в стиховете, много сила е необходима, за да можеш да достигнеш до съмнението, колебанието, тревогата… И още повече — да я извадиш на показ: кърваво, топло, голямо сърце…
	Поезия!
	…Красиво е!

	* * *

	Много пъти съм си задавал въпроса, как се ражда Поета. Нямам отговор.
	Нямам отговор, как в обругана и бедна България са се появили имена като Вапцаров, Дебелянов, Вутимски… Хора, притиснати в ъгъла на делника и нуждата… Нямам и отговор, как Мария Илиева е надскочила делника, за да стигне до сакралната идея: СВЕТЪТ Е ТАКЪВ — ОБИЧАМ ГО!

	* * *

	С много плахи стъпки пристъпвам в нейния Храм.
	Иконите са светли.
	Обичта е истинска.
	Страданието плаче.
	Нямам свещ, за да я запаля.
	Нямам думи, и не искам да разказвам.
	Спомням си, че се бях пошегувал:
	„…Кандидат-студентите ще са щастливи, когато твоите стихове се паднат като тема…“
	Шега.
	Но и истина.
	Защото тя ще се изучава.
	А кандидат-студентите, ще се радват, защото поезията и е истинска.
	И достига до всеки.

	* * *

	Дядо ми беше починал вече.
	Поклон!
	Бяха минали години, отидох в селото, да се поклоня пред гроба му и… за нещо друго. Вечерта седнах в селската кръчма-беше пълно с миришещи на овце и градина хора, уморени и светли. Черпех ги, а те ме разпитваха кой съм.
	Разказвах.
	Хората вдигаха уморени и кимаха.
	Казваха:
	— Дядо ти беше голям гайдар!… Тука ни е разплаквал всичките…
	Аз мълчах.
	И вътрешно плачех от гордост.
	Дядо ми беше жив.
	И сега е жив.
	Свирил е на гайда и е разплаквал хората с музиката си.
	Мислих си през нощта, завит в юргана, миришещ на нафталин — „Какво е живота?“
	На стената, от снимката — дядо мълчеше.
	Мина време.
	Днес имам отговор.
	Животът е едно посадено дърво.
	Дете.
	Добро.
	Една стихосбирка.
	Нищо не е по-важно от това.
	Тихата музика на Мария Илиева е доказателство за това.
	Колко е хубаво!

	Доматите поскъпват.
	Хлябът — също.
	Животът става все по труден.
	От ден на ден сме все по-бедни.
	Материално. Духом.
	Сигурно така ни е орисано.
	Не знам.
	Спокоен съм сега.
	Защото има нещо трайно.

	Нещо хубаво.
	За което да живеем.
	Защото има Творчество.
	Творци.
	Заделили от парчето залък.
	Искам да ви кажа, че в България,
	освен мръсници,
	има и Поети.
	Поклон!

	* * *

	Мнозина си мислят, че съм песимист…
	Не знам защо.
	Напротив!
	Спокоен съм.
	И някак си-вярвам, че светът е по-добър. По-мъдър. И по-приемлив.
	След идеята за духовната пустош — има оазиси.
	Има надежда.
	Има обич в хората.
	Именно това ме крепи, и ми дава надеждата, че България има своята кауза.
	Защото тя е родила и Ботев.
	И Вутимски.
	А от новото време — и Мария Илиева.
	Завиждам на всички, които не са се докосвали до Поезията и…
	Наистина — завиждам!
	За онова, което ще преживеят.
	Нека!
	Нека замълчим пред таланта.
	И да се помолим на Бог — да бъде!
	Амин.
