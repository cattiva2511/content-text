	От дете имам страх от височини. Когато като хлапе трябваше да преминавам по греда по физическо възпитание,  за да не се изложа пред съучениците си, постъпвах така. Затварях очи и си представях, че гредата е широка алея, че отдолу не са твърдите дъски на пода на спортния салон, а памук, матрак или меко сено. Докато успявах да поддържам илюзията, преминаването ставаше съвсем успешно.
	Същото са открили всички, които практикуват магически актове, от древността до наши дни. Знаете колко много са детайлите, изискванията и условностите при един магически ритуал. Човек прави защитни кръгове и пентакли, облича се по особен начин, използва пространство, което назовава олтар, масла, които втрива в кожата си, ароматни свещи, формули и думи на силата и т.н. и т.н.
	Всъщност, всичко това представлява психически и духовен еквивалент на представата ми за мека покривка и широка алея, когато преминавах по греда. Сами по себе си не са нужни и човек спокойно може да извърши магическия акт и без тях, но, ако се страхува, а всички се боим от неизвестното, липсата на тази илюзия за защита може да доведе, фигуративно казано, до падане и нараняване.
	Какво, всъщност, правим, когато извършваме магически акт? Насочваме енергиен поток в определена посока, за да постигнем определена цел. Мнозина правят много магии във всекидневието си, просто без да осъзнават това.
	За да се използва собствената енергия и сила по този начин, без това да бъде опасно или грешно, са нужни няколко неща:
	Преследваната цел не бива да бъде насочена към нараняване на друго същество, нито към засягане на свободната му воля. Такава цел може и да доведе до резултат, но многократното връщане на насочената към друг зла мисъл е толкова сигурно, колкото законът за гравитацията. Просто няма начин да сторите зло чрез магически акт и да се измъкнете ненаранени. Другото условие е да не искате нещо противоестествено, което е насочено против инерцията на природните сили и вселената. Например, ако пеете ужасно фалшиво, не можете да искате да се превърнете в сладкогласен славей и това да се сбъдне. Не можете да си пожелаете августовска топлина насред февруари и да се сърдите, че усилията ви са били напразни. Магията просто подсилва енергийно и ускорява нещо, което без друго би могло да се случи и така, но съществуват пречки. Такива пречки, като собствената неувереност и страх или зложелателство на други хора, или просто сгъстяване на неблагоприятни случайности. С такива препятствия магията може да се справи.
	Неотдавна имах доста тъжно и отчаяно писмо от своя читателка от Чикаго. След като бе живяла и се бе трудила с успех повече от шест  година в големия град, изведнъж всичко й беше тръгнало наопаки. Не можеше да си намери работа, спестяванията й се стопяваха, а беше сама и беззащитна  в чуждата страна.
	Писах й, че просто трябва да вярва в себе си и да не се отчайва, че съм сигурна, че всичко ще се оправи.
	След една седмици получих отговор, който искрено ме зарадва. Жената беше си намерила работа не на едно, а на две места и нещата й изведнъж бяха поели в добра посока.
	Не знам дали успях да я убедя да повярва в това, но магията, която промени всичко, си беше изцяло нейно дело. Единственото, което направих аз, беше да разсея мрачните й мисли и просто да я убедя, че ще успее, че може да се справи и ще се справи. Когато срещате трудности в своя живот, опитайте същото и вие. Просто повярвайте, че вървите по широка алея, че не можете да се нараните, че няма да паднете. Защото едно чудо е 99% вяра и 1% енергийна сила.
	Когато търсите магията, спомнете си и теорията на Кроули за истинското желание. Истинското желание е причината, поради която сте тук, на тази земя, вашата действителна цел, това, към което се стреми духът ви. Ако следвате истинското си желание, целият свят се превръща в магия и ви помага инерцията на целия космос. Ако, например, истинският копнеж на природата ви е да създадете и отгледате деца, да пазите семейното огнище и да създавате уют, а тръгнете да правите, например, политическа кариера, всичко ще ви върви наопаки и нито за миг няма да постигате нещата без мъки и усилия. Скоро ще намразите и себе си, и кариерата си. Но, решите ли да отдадете времето и силите си на нещата, които истински копнеете да правите, изведнъж ветровете на промяната ще завеят и всичко, което се случва, ще бъде във ваша полза. Независимо какво е онова, за което копнее душата ви, то успява, тъй като истинското ядро на енергия и магическа мощ се крият дълбоко, дълбоко в съзнанието ви и е нужно да ги извадите на бял свят. Истинското желание прави точно това.
	Магията може и да ви излекува. Но в никой случай не говоря за шарлатани и врачки, а за това сами да работите със себе си. Просто опитайте се да проникнете дълбоко в своята същност и да се убедите, че заболяването, което ви гнети е неестествено и против истинската ви воля, че истински, дълбоко и непоколебимо желаете да оздравеете. Разбира се, това не означава да пренебрегнете лекарската помощ, но, ако постигнете тази вяра и вътрешна сила, ще подпомогнете действията на вашия лекар, а, ако не успеете, той също ще се провали, въпреки правилното лечение и благородните му усилия.
	И така, всички вие сте магически същества и имате силата, могъществото и енергията да направите живота си по-добър. Просто го направете!
