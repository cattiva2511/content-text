P>
	Земята въздъхна от тежест,
	изкашля се в облаци прах.
	Разтвориха клоните с трепет
	дървета, сякаш са длан.
	Отправиха тиха молитва и ето!
	— Приведе небето чело.
	На дъжд замириса.
	Онзи ухаен, пролетен дъжд,
	вливащ пожари направо във мене,
	и чист небосклон.
	Прохлада, измиваща грижите.
	Дъжд, във който искаш да тичаш,
	със песен под бисерни пръски,
	премалял от любов да танцуваш
	и с радост да цапаш през локвите.
	Закъснялата пролет да пълни гърди
	с аромата на люляк и цвят от липи.
	Като загрижена майка,
	със нежност,
	небето своята блуза разтвори
	и започна да кърми земята.
P$
