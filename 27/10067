P>
	Пет часът сутринта е!
	Плъзга се мракът в стените,
	като оглушал прилеп от сграда.
	Костеливи пръсти стискат ме
	здраво!
	Вече не дишам!
	Гася светлините!
	В тъмното скитат кошмари.
	Хлебарки,
	по шкафа със спомени.
	С мен не говорят звездите!
	Изгрева е тревожно очакване!
	Сърцето с грохот се скита.
	Тъгата е пълна до пръсване,
	като прокисната диня.
	Разкъсвам невидими спомени.
	Дъхът ми боли от безсилие.
	Луната ме гледа накриво,
	свекърва подпийнала в утрин.
	Забити са ноктите в дланите.
	Нека боли!
	Като прилепи истини стрелкат се.
	Пречупи крилата си тъжното
	минало.
	Таванът е свел поглед над мен
	и няма да си тръгна от очите му.
	Ще ме следи…
	Ще се стопя заедно с утрото,
	като бучка масло върху сандвич.
	Душата ми — кънтяща чиния
	изтъркулена в мивката.
	Просторът е виснал отгоре…
		Остава само крачка,
	няколко крачки
	от кухнята
	до парапета на моя балкон!
	Стрелките в 5,
	разперени като ръце на ковач,
	коват моето разпятие!
	Тишината
	като паяк плете
	паяжина залепена в гърдите!
	Тихата кухня
	е синя от сутрешна мъдрост.
	И мисля, че всеки
	е сам
	на мечтите в своята клетка.
	Утро,
	от болка превито в шепа.
	Две души,
	като гълъби, слепи от жалост
	летят
	и се търсят
	в това тихо разсъмване!
	Сълзите са кисели,
	като дим на изгорелите въглища
	във печка на премръзнал бездомник.
	Без да мигна, гледам в прозореца.
	И се лъжа, че чакам да съмне!
P$
