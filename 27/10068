P>
	В безкрайните водовъртежи
	мислите ми
			уморени птици
	изтичат в сивотата на зениците
	свити от презрение…
	Подобно котка,
				гладна в сутрин
	пред празната паничка.
	В ръждивия канал на времето
	изтича течността на мислите
	зеленясала,
			разяждаща
					и кисела.
	Истини.
	Кому са нужни всички тези истини.
	Край рухналите сгради на годините
	паважът е покрит със лишеи
	по които ситнят като призраци,
	душите ялови родени.
	Една след друга
	падат
		клоните
			стари вестници
					и капки на вини.
	Дъжд.
	Мъгли.
	Сухи тръни — мокри
	рано сутрин.
	Сърцето тупка
	бързо
		треморно
				и лудо…
	Туп,
		луп…
			Туп,
				луп…
	Със тъмен ритъм бие
	ударът — Живот!
	Сърцето ми умира във мълчание.
	Мълчание на многото очи,
	мълчанието сутрин на сергиите
	със подредени —
		моите мечти.
	Денят провлачва стъпките ми бити,
	напукани пети…
	Сълзи,
		кърви,
			ранената ми същност.
	в ливадите на моята тинтява
	запазила на жеравите песните
	сбогуване
	изтръгнато във есен,
	със жълтото поле.
	На морните косачи смеховете
	студените им стомни със водата
	родила заедно с потта им,
	плодовете на житата,
	където песенно щурците
	не радват цъфналите детелини.
	И виждам, че Жената с косата
	при мене идва,
	аз я викам…
	Жената ми е много близка.
	Над сивите и строги сгради
	небето се търкаля като питка
	и слънцето рисува безпощадно
	затворения кръг на моите мисли.
	Кръгът,
	е очертал чертите
	на моята безполезност.
P$
