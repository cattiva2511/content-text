>
#	Лица

	__СТРАЖ__
	__ХОР ОТ АРГОСКИ СТАРЕЙШИНИ__
	__КЛИТЕМНЕСТРА__
	__ВЕСТИТЕЛ__
	__АГАМЕМНОН__
	__КАСАНДРА__
	__ЕГИСТ__


>	Пролог

	__СТРАЖ__
	Аз моля боговете за спасение —
	година вече съм на пост! На покрива
	на този дом Атреев* като пес лежа
	[* _Атреев_ — на Атрей, цар на Микена, баща на Агамемнон и Менелай.]
	и гледам тия нощни звездни сборища.
	И знам звездите, светлите властители,
	които носят пек и мраз на смъртните,
	научих им и залезът, и изгревът.
	А ето, днес очаквам знаци факелни,
	сияен плам, с победното вестие,
	че в плен е Троя. С вярващо, мъжествено
	сърце ми повелява тъй царицата.
	Откакто лягам върху оросеното
	легло, което не спохождат сънища,
	ни сладък сън — страхът е с мене винаги,
	че може да затвори сън очите ми.
	Река ли да запея, та чрез песните
	от морни взори да прогоня дрямката,
	аз плача за злочестите Атреевци,
	че няма вече прежното им щастие.
	Дано с добро завърши днес теглото ми,
	и с блага вест в нощта проблесне огънят!

N	Далече блясва огнен знак.

	Привет на тебе, нощен пламък! Дневен зрак
	си ти за нас, и в Аргос много хорове
	ще пеят за великото събитие!
	Ура! Ура!
	Ще тичам да обадя на съпругата
	на Агамемнон, да се вдигне радостна
	да възликува, като види пламъка
	от своя дом, защото — взет е Илион!
	Това ми казва блясъкът на огъня!
	Аз пръв ще поведа хорото весело.
	Добро ще известя на господарите,
	че ето три шесторки ми се паднаха*!
	[* _Три шесторки ми се паднаха_ — изразът е зает от играта на зарове, където трите шесторки са най-големият възможен успех.]
	Да може, като дойде царят, милата
	ръка да уловя за миг с ръката си!
	За другото мълча. Върху езика ми
	е стъпил вол. А този дом, да можеше,
	би казал всичко. Който знае, с него аз
	говоря, но не знае ли — и аз не знам.

N	(Излиза.)
N	Влиза Хорът.


>	Парод

	__ХОР__
	Вече десет години, откак Приам
	страховитият враг
	Агамемнон, а с него и цар Менелай —
	двупрестолни, двужезли по воля на Зевс,
	два юнака могъщи, чада на Атрей —
	са повдигнали хилядокорабна рат
	от тая земя
	и на бой са потеглили с нея.
	Те се носеха в бран с пронизителен вик —
	като хищни орли
	от безмерна болежка за свидни деца
	над гнездата си, горе в простора, кръжат
	и гребат със веслата на своите крила,
	че напусто е бил
	тежък труд по невръстно потомство.
	Ала чува отгоре или Аполон,
	Или Пан*, или Зевс тоя жалостен вик
	[* _Пан_ — вж. забел. към ст. 448 на „Персите“.]
	на пернатите свои съседи, и той
	изпровожда за тях
	възмездителка и отмъщава.
	Тъй проводи Атридите мощният Зевс
	Против Париса*, против коварния гост.
	[* Парис — син на троянския цар Приам, похитител на спартанската царица Елена.]
	За жена многомъжна* в безбройни борби
	[* _Многомъжната жена _е Елена.]
	отмаляваха воински тежки ръце,
	Колене се подгъваха в беля прах
	и се чупеха копия в първия бой.
	Зевс отсъди така —
	за данайци* и за троянци.
	[* _Данайци_ — така се наричали съюзните войски, които под предводителството на Агамемнон обсадили и превзели Троя.]
	Ето стана сега,
	както стана. Изпълва се горка съдба.
	С възлияние, с дар и със сълзи човек
	не смирява суровия, пагубен гняв
	на студени, безогнени жертви.
	А пък ние, с презряната старческа плът,
	не потеглихме в бран, а останахме тук
	и подкрепяме днес
	връз тоягите своята мощ на деца.
	Че сърцето в детинските крехки гърди
	е подобно на старото: няма духът
	на войната. Какво е човек престарял,
	на когото са увехнали всички листа?
	Той пристъпва триног*, не по-силен е той
	[* _Той пристъпва триног_ — подпирайки се на тояга.]
	от невръстно дете,
	като призрак сред бял ден блуждае!
	Ти, о дъще на цар
	Тиндарей*, Клитемнестро, царице, какво
	[* _Тиндарей_ — цар на Спарта, баща на Клитемнестра и Елена.]
	се е случило? Що си узнала, кажи!
	И каква новина
	те накара да жертвуваш дари?
	Че на вси богове, що закрилят града —
	на небесни, на адски, на тръжници, — днес
	връз олтарите, виж,
	са запалени дари богати.
	Тук един, татък друг — се издига дори
	до небесния свод
	светъл пламък, подхранван от кротката реч
	на свещеното масло, което струи
	дълбоко под царски чертог.
	Туй, което е редно, което не е
	светотатно, вести,
	Излекувай тревожната моя душа!
	Ту изникне в сърцето ми помисъл зла,
	ту от жертвите дойде надеждата в миг
	и прокуди от мен ненаситната скръб,
	от която более духът ми.

	___Строфа___

	Мога да кажа за благи поличби, с които юнаци
	тръгнаха в поход — нали богове са ми дали
	мощ да пея
	в моята старческа възраст, —
	как два юнака* с власт престолна, на млада Елада
	[* _Двата юнака_ са Агамемнон и Менелай.]
	сговорни вожди,
	с копия в твърди ръце, поведе свирепата птица
	срещу Тевкрида*;
	[* _Тевкрида_ — Троада, областта с главен град Троя, наречена така по името на първия си цар Тевкър.]
	птичи царе се явиха на вождите корабни —
						първият черен, а другият —
	бял откъм гърба.
		И дойдоха отдясно, до царския дом,
		там, във гнездото открито;
	стръвно разкъсваха зайка с утроба непразна — не смогна
	от тях да се избави тя.
		Скърби, ах, скърби кажи! Но да възтържествува доброто!

	___Антистрофа___

		Мъдрият войсков жрец* вижда хищните птици, той вижда
	[* _Мъдрият войсков жрец_ е Калхас; срв. ст. 249.]
		в зайцеубийсците двамата мощни Атриди,
		двата вожда.
		И тълкувателят рече:
		„До-ще ден, тая войска, ще превземе града на Приама
		Всички богатства,
		що е натрупал народът в царските кули, Съдбата
		силом ще грабне.
		Само дано божи гняв не разчупи юздата, кована
		в полята на Илион!
		Гневна е сега
	Артемида*, пречистата — в този дворец
	[* _Артемида_ като покровителка на младите горски и полски животни.]
		лихите бащини псета
		бедната зайка разкъсаха със неродените рожби.
	Тя мрази орлови пир!“
		Скърби, ах, скърби кажи! Но възтържествува доброто!

	___Епод___

	„Прекрасната грижовно бди
	над крехките рожби на свирепи лъвове,
	над малките бозайници на всяка
		полска твар, затова тя иска
		тия поличби да се е сбъднат.
		Птичите знаци дойдоха отдясно, но пак са злокобни.
	Пеана*, изцелителя, зова!
	[* _Пеан_ (или _Пеон_) — бог-лекар, отъждествяван с Аполон.]
		Нека не спира данайските кораби днес Артемида
		с вятър противен,
		нека не иска в замяна чудовищна жертва,
		извор на разпри в рода, на омраза и страх от съпруга!
		Страшна се връща отново
		хитрата Ярост, която мъсти за погубена рожба!“
		Жрецът обадил
		много сполуки, но също предрекъл,
		гледайки птиците, горка съдба за чертозите царски.
		Нему пригласяй!
	Скърби, ах, скърби кажи! Но възтържествува доброто!

	___Първа строфа___

	Зевс! Който и да бъде той,
		нему щом е драго тъй,
		тъй го назовавам аз!
		Аз размислям и не знам
		със кого да го сравня:
		само със Зевс — като мисля как мога да махна
		своите напразни грижи!

	___Първа антистрофа___

	Бог, който някога е бил
		мощен, дързък и велик,
		сякаш че не е живял.
		Онзи, що дойде след туй,
		си отиде победен.
		Който от все сърце пее прослава на Зевса,
		той постига висша мъдрост.


	___Втора строфа___

	Зевс ни води към добро,
		той е дал могъщ закон:
		чрез страданието — ум!
		И насън
		капе връз сърцето страх —
		помни то зли дела — тъй човек
		неусетно става друг,
		мъдър. Божества престолни
		пращат този тежък дар.

	___Втора антистрофа___

	А по-възрастният вожд*
	[* _По-възрастният вожд_ е Агамемнон.]
		на ахейската войска
		своя жрец не укори —
		той прие
		мълком своя горък дял.
		Няма път, няма мир, вдигна глас
		цялата ахейска рат,
		дето спря срещу Халкида*,
	[* _Халкида_ — главен град на остров Евбея.]
		при авлидски брегове*.
	[* _Авлидски брегове_ — на Авлида, пристанищен град в Беотия.]

	___Трета строфа___

	Задухал от Стримон* противен вятър,
	[* _Стримон_ — река в Тракия, дн. Струма.]
	Бавен, съдбовен, глад, невярна пристан,
	на стройна рат,
	съсипват се дървото и въжетата,
	напразно вече тъй отдавна чакат
	и губят мощ аргивски млади воини.
	Но жрецът призова
	Артемида и с ясно слово
	Възвести за ужасното средство*.
	[* _Ужасното средство_ е жертвоприношението на Ифигения.]
		Ах, не срази с толкова зло
		Вихърът лих двете сърца!
		Хвърлиха в скръб жезлите те
		и не сдържаха плача си.

	___Трета антистрофа___

	По-старият от вождовете рече:
	„Беда голяма, ако не послушам!
	И пак беда —
	да жертвувам детето си, украсата
	на моя дом, и тъй с момински кърви
	да опетня ръцете свои бащини!
	Кое не е беда?
	Да напусна ли тази флота
	и сгреша пред съюзни вожди?
		Щом, за да спре вихърът лих,
		трябва да дам нейната кръв,
		с право и те могат от мен
		да я поискат! Да бъде!“

	___Четвърта строфа___

	И след като зажегли мисълта си
	в ярема на съдбата и настана
	обрат съдбовен, нечестив,
	нечист — позна той всяка дръзка мисъл.
	Че първа лудостта с позорни речи
	Подтиква смъртния човек
	към дързост. И принесе той
	във жертва свойта дъщеря,
	за женоотмъстителния поход*
	[* _Женоотмъстителният поход_ — Троянската война, чрез която данаидите отмъщават за грабването на Елена.]
		път на войската да стори.

	___Четвърта антистрофа___

	И ни молби, ни горък вопъл: „Татко!“,
	нито моминска възраст пощадиха
	войнолюбивите царе.
	Бащата стори знаци на слугите
	да се помолят, после — да я вдигнат
	като козле, да я прострат,
	увита в дрехите й, там,
	връз жертвеника, да държат
	затворени устата й прекрасни —
		клетвена реч да не каже

	___Пета строфа___

	Под нямото, суровото насилие!
	Когато падна нейната шафранена
	одежда, тя със скръбен взор
		жервоприносителите стрелна.
	Подобно на картина, тя жадуваше
	да проговори. В прежни дни
	на бащини богати мъжки пирове
	бе пяла тя с нежен глас — триж блажен мил баща
	прославяше тя с песен
	при третото честито възлияние*.
	[* _Третото честито възлияние._ На пиршествата били извършвани три възлияния, последното от които — винаги в чест на Зевс-Спасител. Към Зевс били отправяни прославни песни и молитви.]

	___Пета антистрофа___

	А после — не видях, не казвам другото!
	Не бяха всуе думите на Калхаса*.
	[* _Калхас_ е птицегадателят на ахейската войска.]
	Че дава Справедливостта
		знания на страдащите. Злото,
	щом дойде, ще го видиш, не мисли сега!
	Та да не знаеш е беда!
	А то ще блесне с дневното сияние.
	Дано с добро дойде то, както днес моли тя,
	най-близката на царя,
	едничката закрилница на Апия*.
	[* _Апия_ е Арголида; срв. „Молителките“, ст. 267–274.]


>	Първи епизод

N	Влиза Хорът.

	__ХОР__
	Дойдохме, Клитемнестро, с почитания.
	Защото дълг е да се тачи царева
	жена, когато тронът на съпруга й
	е празен. С радост бихме чули — вести ли
	узна, или с надежда сладка жертвуваш.
	Но ако ти мълчиш, не настояваме.

	__КЛИТЕМНЕСТРА__
	О, с благи вести, както казват хората,
	от майка-нощ дано се пръкне утрото!
	Радостта надхвърля днес надеждата.
	Приамовия гард превзеха нашите!

	__ХОР__
	Що думаш! Ах, не можем да повярваме!

	__КЛИТЕМНЕСТРА__
	Ахейска стана Троя — не разбрахте ли?

	__ХОР__
	От радост насълзиха се очите ми!

	__КЛИТЕМНЕСТРА__
	Да, взорът ви твърди, че сте ми предани!
	__ХОР__
	Какво, надеждна ли е новината ти?

	__КЛИТЕМНЕСТРА__
	Да, как не! Само — да не ме измами бог!

	__ХОР__
	Дали не вземаш сънища за истини?

	__КЛИТЕМНЕСТРА__
	О, в блян на морен дух не бих повярвала.

	__ХОР__
	Не те ли пълнят с радост празни слухове?

	__КЛИТЕМНЕСТРА__
	Присмиваш ми се като момиченце.

	__ХОР__
	От колко време са превзели Илион*?
	[* _Илион_ — Троя.]

	__КЛИТЕМНЕСТРА__
	От тази нощ, от майката на този ден.

	__ХОР__
	И кой вестител се яви тъй вихрено?

	__КЛИТЕМНЕСТРА__
	От Ида* Хефест прати светли пламъци,
	[* _Ида_ — планина в Троада; _Хефест_ — бог на огъня, тук — самият огън, запален на Ида.]
	и факлите предават плам вестителен
	един след друг. От Ида — на Хермейските
	чукари в Лемнос*. Островните пламъци
	[* _Лемнос_ — остров в северната част на Егейско море.]
	прие Атон*, върхът на Зевса. След това
	[* _Атон_ — планина в Халкидическия полуостров.]
	висок и мощен се издигна пътникът
	сияен, та прехвърли весел морския
	простор, и като слънце пръсна огнена
	позлата към върхарите на Макистос*.
	[* _Ма`кистос_ — планина в Евбея.]
	А стражът там не закъсня, не бе надвит
	от сън, и свойта служба не забрави той,
	та пламъкът достигна до еврипските
	води*, далеч, до стражите в Месапия.
	[* _Еврипски води_ — протокът между Евбея и континентална Гърция. _Месапия_ — планина в Източна Беотия.]
	А те запалват стара хвойна — купище —
	и тъй препращат още по-насам вестта.
	Могъщ и с неотслабена сила, пламъкът
	прехвърли като месечина светнала,
	Азопово поле*, и в китеронските
	[* _Азопово поле_ — равнината, през която тече река Азоп, в Беотия.]
	скали* събуди сменното сияние.
	[* _Китеронските скали_ — на Китерон, планина между Беотия и Атика.]
	На този плам отвърна мигом стражата,
	запали огън по-голям, от колкото
	бе казано. През Горгопида* пламъкът
	[* _Горгопида_ — езеро в коринтската област.]
	прескочи, стигна Египланкт* със заповед
	[* _Египла`нкт_ — планина в Мегарида, югозападно от Атика.]
	до стражите да не забравят огъня.
	И те запалват и препращат с буйна мощ
	огромна огнена брада, та блясъкът
	да мине склона стръмен на саронското
	пристанище*. Па скочи, па дойде след туй
	[* _Саронското пристанище_ — залив в Егейско море, между Атика, Мегарида и Арголида.]
	до върха на Арахна*, до крайградските
	[* _Арахна_ — планина в Арголида.]
	скали двореца на Атридите.
	Правнук е този пламък на идейския*.
	[* _Идейски_ — от Ида; срв. забел. към ст. 281]
	Така разпоредих на факлоносците —
	един на друг да си предават пламъка.
	Тъй победи и първият, и сетният
	бегач. Това е моето свидетелство,
	изпрати ми го моят мъж Илион.

	__ХОР__
	Ще се помолим, жено, на безсмъртните.
	Бих желал да чуя пак словата ти,
	отново да ме смае новината ти.

	__КЛИТЕМНЕСТРА__
	Днес Троя е в ръцете на ахейците.
	И сякаш чувам несъгласни викове.
	Налей оцет и масло в съд — и никога
	не ще се те съединят приятелски.
	Така и победени с победители
	не сливат глас. Различна е съдбата им.
	Едните са се свлекли между трупове
	на братя, на мъже и на родители,
	чиято участ те, децата, никога
	не ще оплачат с глас свободен. Другите —
	след нощното сражение се втурнали
	да се наситят с туй, което в Илион
	намерят и не пазят редовете си.
	Не, всеки воин е изтеглил жребия,
	и негов дом е всяка от превзетите
	троянски къщи, няма вече нощната
	роса и голата земя. И радостен
	и без да се бои, ще спи той цяла нощ.
	И ако боговете и светините
	на този край поробен тачат, никога
	не ще изпадне в робство победителят.
	Дано не връхлети бойците някаква
	греховна страст да грабят забраненото!
	Защото трябва пак за към родината
	да минат пътя, който са изминали.
	Но даже да не съгреши войската ни,
	Ще се разбудят кървите на мъртвите,
	макар че няма ново злодеяние.
	Това ти казвам аз, жената! Правото
	да победи, да няма колебание!
	Аз искам да изпитам пълно щастие!

	__ХОР__
	Жена, мълвиш разумно, като мъдър мъж.
	А аз, изслушал верните известия,
	Сега ще изрека слова молитвени.
	Че бог ми дава радост подир мъките.

N	Калитемнестра излиза.

	Повелителю, Зевсе! Приятелко Нощ!
	Ти, която ни даде победа!
	Връз троянските крепости хвърлихте вий
	всепокриваща мрежа, и нито голям,
	нито малък ще найде избавя сега
	от голямото зло,
	от бедите на тежка робия!
	Славя Зевса велик, че извърши това
	и въздаде на госта! На Париса това
	отмъщава! Отдавна опънал бе той
	тетива, и не литна стрелата без цел
	и без време далеч над звездите.


>	Първи стазим

	__ХОР__

	___Първа строфа___

	Ще кажат, че от Зевс е този удар.
	Това е твърдо лесно да се види.
	От Зевс е тяхната съдба. И никой
	не ще рече — нехаят боговете,
	че се потъпква светостта
	от смъртните. Греховна реч!
	Бедата е дете
	на дръзките дела
	на люде прекомерно горделиви,
	на люде с прекомерно пълни къщи.
	Че мярката е най-добро. Аз искам
		щастие безбурно.
		Доста е то за мъдреца.

		Няма закрила от онзи,
		който, опит от богатство,
		дръзко погазва закона.
	Правдата. Той ще погине!

	___Първа антистрофа___

	Влече го бясно дръзката съблазън,
	омразна рожба на беда безкрайна.
	И всеки цяр е всуе. Че не чезне
	грехът, той свети със злокобен блясък.
	И както лошата пара,
	изтрита от безброй ръце,
	чернее, тъй и той
	разкрива своя лик.
	Като дете той гони бърза птица
	и струпва връз града безкрайни скърби.
	Молитвите му никой бог не чува.
		Бог поваля онзи,
		който погазва закона.

		Ето, и Парис пристига
		в славния дом на Атрида*
	[* _Атрид_ тук е Менелай.]
		и осквернява трапезата,
	като отвлича жена му.

	___Втора строфа___

	На гражданите тя* остави копия
	[* _Тя_ — Елена.]
	да острят, щитове да блъскат,
	да стягат кораби за поход,
	а смърт занесе, вместо зестра, Илион.
	Премина леко тя
	през портите с безумна смелост. Викнаха
	с горък стон пророците в двореца:
	„Уви, палат, палат, и вие, вожди!
	Ах, брачен одър, ах, любовни стъпки!“
	Застана мълком поразен,
	без хулна реч на устни,
	съпругът й бленува,
	че призракът на тая, що побягна
	отвъд море, владее пак дома му.

		Нему са вече противни
		статуи, ваяни дивно.
		Те са лишени от поглед.
		Няма у тях Афродита.

	___Втора антистрофа___

	На сън му се явяват скръбни образи,
	видения, които носят
	напразна радост. Да, напразна,
	защото сякаш вижда свойто щастие,
	и само подир миг,
	изплъзнал се от жадните обятия,
	полита след съня лъжовний образ.
	Такива са нещастията в къщи,
	такива — даже още по-жестоки.
	А ето, че във всеки дом,
	от който тръгнаха бойци
	за краища далечни,
	сега царува нетърпима болка
	и тя ранява право във сърцето.

		Който проводи близък,
		помни лика му. Но вместо
		воини в къщи се връщат
		урни студени и пепел.

	___Трета строфа___

	Атрей приема люде, връща трупове.
	С везни ръце, той мери в битки кървави.
	От Илион изпраща
	на близки и роднини
		вместо воина сърцат
		само хладния му прах
		в хубаво напълнен съд.
	Оплакват едного, че бил юначен мъж,
	а другиго — че славно паднал в битките
	заради чужда жена.
		Тъй със сподавен глас мълвят.
		Болка и мисъл зла пълзи
		срещу двамината вождове.

		Други пък там, край стените
		на илионската крепост,
		легнаха в гроб. И враждебна,
		скри ги навеки земята.

	___Трета антистрофа___

	А тежка е речта на гневни граждани,
	отплата иска тя за страшни бедствия.
	Боя се да не чуя,
	че зло в нощта се крие.
		Който много кръв е лял,
		в него взори вперва бог.
		А щастливият злодей
	след време свъргват черните еринии,
	унищожават неговото щастие.
		Този, когото те сразят,
		пада безсилен. Бляскав дял
		в тоя живот е зло — че Зевс
		стреля с очите си мълнии.

		Тихото щастие вземам.
		Че не желая да бъда
		ни градоборец прославен,
		нито пък роб на други.

	___Епод___

	От този доброчестен плам
	се пръсна вредом из града
	мълва. Но вярна ли е тя,
	или е божия лъжа — кой знае?
	Та кой е толкова дете и толкова
	безумен, че от тая вест на огъня
	да се възпламени, а после,
	когато се чуе другата вест, да страда?
	Присъщо е при женска власт
	да се въздава слава предивременно.
	Жената лесно вярва, и разнася се
	крилат слухът. Но с бърза смърт
	умира възвестеното от женски глас.


>	Втори епизод

	__ХОР__
	След миг ще разберем дали сияйните
	огньове и сигналите на пламъка
	са истинни, или като видение
	насън ни мами блясъкът им радостен.
	Вестител, виждам, иде откъм залива,
	на чело с клонки лаврови. Говорят ми
	калта и брат й — тоя ненаситен прах, —
	че не е безмълвен, нито само с пламъци
	и дим от клони носи той известия
	или за още по-големи радости,
	или… не искам да мълвя за другото.
	Добро е да се притури към вестеното!
	А който пожелава друго, сам дано
	сбере плода престъпен на сърцето си!

N	Влиза Вестител.

	__ВЕСТИТЕЛЯТ__
	Аргейска бащина земя, завръщам се
	подир десетата година! Много са
	разбитите надежди, ала сбъдна се
	една от тях. Не вярвах, че в аргейската
	земя ще имам гроб до най-любимите.
	Привет, о земьо, светъл зрак на слънцето,
	всевишни Зевсе, ти, питийски властнико* —
	[* _Питийски властник_ е Аполон, славен в Делфи (Пито`).]
	ти, който вече не отправяш своите
	стрели към нас! А беше тъй безмилостен
	покрай Скамандър*! Помощ и спасение
	[* _Скамандър_ — река в Троада. Вестителят припомня страданията, с които Аполон отрупал ахейците, след като техният вожд Агамемнон се отнесъл непочтително към неговия жрец Хриз; срв. „Илиада“, I, 43–52.]
	ни дай отново, Аполоне! Викам аз
	и всички родни богове, и Хермеса —
	закрилник, драг вестител, на вестители
	кумир. Героите, които пазеха
	войската, да приемат оцелелите
	със милост. Царски двори, стаи хубави,
	и вие, божества, с очи към слънцето!
	След толкова години с ясни погледи
	срещнете царя днес тъй, както някога
	преди! Че иде Агамемнон, носейки
	в дълбоката ви нощ лъчи от слънцето.
	Любезно го приветствайте, заслужил е —
	Че той погреба Илион с лопатата
	на Зевса, отмъстителя, погуби го,
	погинаха светилищата, божите
	олтари и родът му. Та в такъв ярем
	го впрегна цар Атрид и, ето, преблажен
	се връща, най-достоен между смъртните
	за чест. И Парис, и градът му никога
	не ще рекат, че тяхното деяние
	надхвърля техните тегла. Плати си той
	за кражба и грабеж, изгуби плячката,
	погуби древен бащин дом, отечество.
	Платиха дваж греха си Приамидите*.
	[* _Приамиди_ са синовете на Приам (Парис, Хектор и др.).]

	__ХОР__
	Честит бъде, херолде на войската ни!

	__ВЕСТИТЕЛЯТ__
	Така честит, бих срещнал и смъртта днес!

	__ХОР__
	Измъчи те копнежът по родината!

	__ВЕСТИТЕЛЯТ__
	Така, че днес проливам сълзи радостни.

	__ХОР__
	Но сладка скръб е мъчила душата ви.

	__ВЕСТИТЕЛЯТ__
	Какво говориш? Не разбрах словата ти.

	__ХОР__
	Жадувахте, но и за вас жадуваха.

	__ВЕСТИТЕЛЯТ__
	Земята е копняла по войската си!

	__ХОР__
	Как често в тъмна мъка сме въздишали!

	__ВЕСТИТЕЛЯТ__
	Отде такава люта скръб в сърцата ви?

	__ХОР__
	Мълча — това е цяр на теглилата ми.

	__ВЕСТИТЕЛЯТ__
	Бояли сте се, че го няма царят ви?

	__ХОР__
	И аз бих срещнал днес смъртта си радостен.

	__ВЕСТИТЕЛЯТ__
	Та всичко свърши с хубав свършек. В дълъг низ
	годините минаваха и хубаво,
	ала и лошо. Кой, освен безсмъртните,
	прекарва само в щастие живота си?
	За мъките и бурите, за твърдата
	постеля няма да говоря. Нямаше
	ни час на ден без вопли и стенания.
	По суша — още повече нещастия:
	пред вражите стени лежеше станът ни,
	и от небе, и от земя в ливадите
	ни квасеше росата и разяждаше
	одеждите, настръхваха косите ни.
	А зимата-птицеубийца, снежните
	виелици на Ида или страшната
	горещина, когато в пладне, легнало
	в покоите си, спи морето спокоен сън?
	Защо да жалим? Трудностите минаха.
	Отминаха за мъртвите — те никога
	дори не ще мечтаят за възкръсване.
	Защо да изброяваме умрелите,
	защо да мъчим с тежък спомен живите?
	И аз извиквам: Сбогом, сбогом, бедствия!
	За нас, които оцеляхме в битките,
	доброто победи, пропадна лошото.
	И ние гордо ще речем пред слънцето,
	което гледа и море, и земна твърд:
	„Аргивийските войски превзеха Илион
	и като дар за вечни дни поставиха
	трофей пред вас, о богове на Гърция!“
	И който чуе туй, да слави нашия
	народ и наште вождове! Прославяйте
	и Зевсовата благодат! Ти всичко чу.

	__ХОР__
	Признавам, победиха ме словата ти.
	Че вечно млад за знания е старецът.
	Но те засягат повече палатите
	и Клитемнестра — с тях и аз съм радостен.

N	Влиза Клитемнестра.

	__КЛИТЕМНЕСТРА__
	О, аз отдавна възликувах радостна,
	когато нощен плам вести за първи път,
	че Троя е превзета и съборена.
	И някой рече укорно: „На пламъка
	повярвай ти, че са разбили Илион!
	Е, да, жената вярва в празни работи.“
	Била съм луда, според тези приказки!
	Но аз принесох жертви и навред в града
	по женски обичай подехме възгласи
	на радост, а сред храмове присипвахме
	с тамянов пушек благовонни пламъци.
	Защо сега да ви приказвам повече?
	Че от самия цар ще чуя другото.
	Но да побързам да посрещна бляскаво
	достойния си мъж, че иде. Има ли
	по-светло слънце за жена от слънцето
	в деня, когато тя отваря портите
	пред своя мъж, спасен от бог? Вестете му
	да дойде час по-скоро, скъп на всинца ни!
	Той предана ще найде в къщи своята
	съпруга, вярна кучка на палата му,
	добра за него, зла за враговете му,
	във всичко друго — същата. И ни един
	печат не е разбила през годините.
	И с никой мъж не знае грешни радости,
	тъй както и да багри в кръв оръжие.
	За благородната жена не е позор
	една хвалба, в която има истина

N	(Излиза.)

	__ХОР__
	Така ти каза тя, вникни в словата й —
	това е реч за вещи тълкуватели.
	А ти кажи, вестителю, пристига ли
	ведно с войската, жив и здрав, сред своите
	и Менелай, водителят ни обичен?

	__ВЕСТИТЕЛЯТ__
	Не мога да ви мамя с думи хубави,
	че много дълго няма да се радвате.

	__ХОР__
	Дано вестта е радостна и истинна!
	Разкрива се в лъжовна вест измамата.

	__ВЕСТИТЕЛЯТ__
	Изчезна от войската на ахейците
	ведно със своя кораб. Слово истинно!

	__ХОР__
	Дали се отдели от вас при Илион
	или пък буря го отби от флотата?

	__ВЕСТИТЕЛЯТ__
	Като стрелец улучи ти мишената —
	изрече страшно зло с едничка думица.

	__ХОР__
	Ала какво мълвят сега моряците
	за Менелая — мъртъв ли е, жив ли е?

	__ВЕСТИТЕЛЯТ__
	Това не знае никой — само Слънцето,
	което храни тази твърд с лъчите си.

	__ХОР__
	Кажи, как почна, как завърши бурята,
	изпратена от божи гняв на флотата?

	__ВЕСТИТЕЛЯТ__
	С език злокобен този ден на щастие
	не бива да скверним, ако почитаме
	небето. А когато за разбита рат
	вестителят мълви с очи наведени —
	как обща рана зее върху цял народ,
	как много люде са далеч прокудени
	от онзи двоен бич, любим на Ареса,
	от двойна язва, от двувърхо копие —
	тогава трябва под гнета на скърбите
	да пее химн на черните еринии.
	Но днес, когато ида с вести радостни
	във този град честит и благоденствуващ,
	да смеся ли добро и зло, разказвайки
	за бурята, от божи гняв допратена?
	Заклеха се най-първите противници —
	море и огън — и съюз направиха
	да турят край на клетата аргивска рат.
	Бе нощ, когато се развихри бурята.
	Тракийски вихри блъскат нашите кораби
	един о друг. Те удрят носовете си
	и в тая бясна сприя под пороен дъжд
	изчезнаха, подкарани от лихия
	кормчия. И когато светна слънцето
	видяхме, че от труповете и корабни
	отломъци бе цъфнало Егейското
	море. А нас и кораба ни не човек,
	а бог спаси от явна смърт, избави ни,
	като пое кормилото в ръцете си.
	Спасителна Съдба седеше в кораба,
	и нито морски бездни ни погълнаха,
	ни в брегове скалисти се ударихме.
	Избягнали смъртта в морето, след като
	изгря денят, не вярвахме на своята
	избава; пак застрадахме в сърцата си
	за бедните сразени свои воини.
	И ако има някой оцелял сега,
	той мъртви ни нарича и естествено —
	нали за него ние мислим същото!
	Но нека бъде на добро! Да вярваме,
	че Менелай ще дойде между своите!
	И ако жив и зрящ го вижда слънцето,
	с подкрепата на Зевса, който никога
	не е желал да порази Атридите,
	аз вярвам, ще се върне той в родината.
	Това, което казах, знай, е истина.

N	(Излиза.)


>	Втори стазим

	__ХОР__

	___Първа строфа___

		Кой ли я нарече тъй —
		истинно за вечни дни?
		Не ли някой бог невидим, който
		виждал жребият ужасен,
		името й ни внуши?
		Нейният брак донесе спор,
		смърт означава тя, Елена*:
	[* Името Елена, по народна етимология, Хорът тълкува като „погубителка на кораби“, но смята за нужно да разшири значението му, като го отнесе също към хора и крепости.]
		смърт за кораби, смърт за люде,
		смърт за крепости; тя остави
		брачно ложе и под попътен
		лъх отплава далеч на изток,
	а безброй ловци със щитове се втурнаха
	по чезнещите корабни следи,
	па спряха на симоентския
	разлистен бряг*, за да почнат
	[* _Симоентския… бряг_ — на Симоент, река в Троада, приток на Скамандър.]
	страхотна, кървава свада.

	___Първа антистрофа___

		Неотстъпна, Яростта
		вмъкна в Троя с този брак
		враг — за да заплащат в бъдно време
	за трапеза осквернена,
	за закрилника й Зевс
	тези, които пяха химн
	в чест на невястата, онази
		песен сватбена, що ехтеше,
		пята буйно от всички близки.
		Да, но древният град Приамов
		много скоро и друга песен,
	многосълзна занарежда, викна той,
	че Парис бил улучил страшен брак,
	защото с горки ридания
	видя как всуе проливат
	кръвта си толкова люде.

	___Втора строфа___

		Някой някога взел дома си
		лъвче. Нямало майка то,
		още било невръстно.
		Кротко било то изпървен,
		мило и драго млади,
		радост голяма за стари.
		Па го вземали в ръце
		като мъничко дете.
		Махало бодро с опашка то,
		щом му подавали нещо.

	___Втора антистрофа___

		Но пораснало, и тогава
		бащин нрав показало то.
		От благодарност избило
		Стадото, па на богат пир
		се нагостило незвано.
		В кърви плувнал цял домът,
		всички вдигнали ръце
		пред голямата беда,
		като че демон на злото бог
		пратил на тази къща.

	___Трета строфа___

	Така и тя, Елена, стигна в Илион.
	Бих рекъл — образ беше тя
	на морска шир безветрена,
	украса на един имотен дом,
		нежно стрелящи очи,
		цвят любовен, сърцеяден.
	Но измени се и положи
	печален край на своя брак
	тя, страшната, зловещата
	в дома на Приамидите,
	тя, пагубната фурия,
	проводена от Зевса.

	___Трета антистрофа___

	Мълвят една старинна дума смъртните:
	когато стигне своя връх
	едно човешко щастие,
	то ражда, не умира без чада.
		От благата съдба
		никнат теглила безкрайни.
	Но аз не мисля като други —
	те: знам, единствен грях плоди
	и други грехове от себе си,
	и те са като първия.
	А пък в дома на Правдата
	прекрасни рожби има.

	___Четвърта строфа___

	Но стара дързост ражда нови дързости,
	и те се пръкват в людските беди,
	когато дойде времето на новото
	рождение, а с него —
	един нечист, всесилен, необорен дух
	и дързостта на черното злочестие,
	прилика на своята майка.

	___Четвърта антистрофа___

	А Правдата блести и в задимената
	къщурка и за праведен живот
	възнаграждава. Тя извръща взора си
	от златните чертози,
	градени с кръв, и гледа благочестия;
	не тачи тя властта, с позор белязана.
	И всичко до край довежда.


>	Трети епизод

N	Влиза Агамемнон на колесница, с него — Касандра.

	__ХОР__
	Царю, сине Атреев, ти, който разби
	крепостта на Приам!
	Как ли бих изразил почитта си към теб,
	ала без да нахвърлям и без да смаля
	тъй, което дължим?
	А мнозина клонят към притворния вид
	и погазват свещената правда.
	Със злочестника всеки сред нас е готов
	да поплаче, но няма зъбът на скръбта
	да захапе и нему сърцето,
	и се радва с честития, като криви
	в лицемерна усмивка враждебни уста.
	Ала който познава човешкия род,
	той не ще се помами по хитрия взор,
	откъдето прозира уж вярно сърце,
	а пък в него — престорена дружба.
	И когато провождаше нашата рат
	по Елена, не крия, ти беше за мен
	безразсъден човек, и си мислех, че ти
	си негоден кормчия на свойта глава,
	че подкара на смърт
	пряко воля народна войската.
	Но сега дружелюбно и с цяло сърце
	поздравявам достойните войни аз.
	А след време се взри, та ще видиш и кой
	между нашите хора е бранил града,
	и кой е нехаел за него.

	__АГАМЕМНОН__
	Привет на Аргос и на боговете му
	най-първо! Те ме върнаха в родината
	и с тях разбих Приамовата столнина
	за право дело. Боговете не с език
	решиха — те единодушно хвърлиха
	във кървавата урна жребий гибелен:
	за Троя смърт! А другата ръцете им
	докосваха, поставяйки надеждата.
	И днес се виждат в пушек съсипните й.
	Беда е в Троя. С пепелта умираща
	се носи тежък мирис на погинали
	блага. Сега — да въздадем признателност
	на боговете. Пълно беше нашето
	възмездие, че заради една жена
	цял град срази аргивското чудовище,
	народът лекощитен, скрит в утробата
	на коня. Че при залеза на Квачката
	се втурна пряко крепостта и — лъв свиреп —
	залочи той неудържимо царска кръв.
	На боговете посветих началото.
	А туй, което каза ти, споделям го,
	твърдя го и самият аз, единни сме:
	не всеки тачи своите приятели,
	когато те успяват, без да чувства
	и завист. Че отрова е в сърцето му,
	и двойно страда от това завистникът:
	измъчва се от собствените си бедствия,
	и сетне пред сполуката на другите.
	Изпитах го! Познавам огледалото
	на дружбата — били са отражение
	на сянка лицемерните приятели.
	Едничък Одисей, дошъл във флотата
	принуден*, щом се впрегна, беше винаги
	[* Одисей се престорил на луд, за да избегне участието в похода срещу Троя; срв. Софокъл, „Филоктет“, ст. 1025–1026.]
	до мене. Жив ли е сега, умрял ли е —
	не зная. Всичко друго — за държавата,
	за боговете — дружно ще обсъждаме
	в събранието. Нека всички гледаме
	доброто да се закрепи за в бъдеще.
	Където трябват средства изцелителни,
	грижовно с нож и огън ще опитаме
	да отстраним заразата и болката.
	Сега — да вляза вътре, при огнището,
	с привет към боговете — те ме пратиха
	в далечен път и пак дома ме върнаха.
	Победо, с мен пребъдвай както винаги!

N	Клитемнестра, следвана от прислужница, излиза от палатите.

	__КЛИТЕМНЕСТРА__ _(към Хора)_
	Мъже! Вий, чест и слава на аргивците!
	Не ме е срам да изрека пред всинца ви,
	че любя своя мъж. Минава с времето
	у хората свенът. И не по разкази
	на друг сега ще кажа за живота си
	злочест, догдето той стоя под Илион.
	Най-първо, зло голямо за жената е
	Самичка да остане, без съпруга си —
	и радост да научи, пак е горестна.
	Един ще дойде, втори… и един след друг
	с по-страшни вести грачат над палатите.
	Ако мъжът ми беше ранен на толкова
	Места — тъй както слуховете донасяха, —
	решето би била сега снагата му.
	Да бе умирал толкоз пъти, колкото
	Вестиха, той би рекъл, че е с три тела —
	нов Герион*, — че триж е взел мъртвешки плащ,
	[* _Герион_ — гигант с три тела и три живота, който, според легендите за Херакъл (Херкулес), трябвало да бъде убиван трикратно.]
	умирайки със всяко от телата си.
	Та поради такива страшни слухове
	от шията ми, неведнъж притягана
	с въже, насила примката са сваляли.
	Затуй сега не е до`ма (тъй както е
	Прилично) и на верността ни залогът —
	Орест. Не се учудвай. Възпитава се
	от верния съратник твой, от Строфия,
	фокидиеца. Той казваше за двойната
	опасност — и за тебе там, по Илион,
	пък и за нас, ако народни смутове
	сметат съвета, че обичат хората,
	щом паднеш, да те тъпчат още повече.
	Знай, няма хитрост в тези разсъждения.
	А буйните потоци на сълзите ми
	пресекнаха, в тях няма нито капчица.
	С очи безсънни плачех аз, изплаках ги,
	очаквах твойте упорити пламъци
	да заговорят. А заспя ли, буди ме
	комарът с тънко свирене, и виждам те
	отново сред беди, а те са повече,
	отколкото минутите на дрямката.
	Но всичко претърпях и с облекчение
	ще кажа: Ей, мъжа ми, ето кучето
	на стадото, ей котвата спасителна,
	и стожера, и рожбата единствена;
	ей сушата, нечакана от воина,
	и слънчевия светъл зрак след бурята,
	и бистрия поток за жадни пътници.
	Ах, радвам се на твоето спасение,
	затуй те срещам с толкова приветствия!
	Назад, о Завист! Толкова страдания
	претеглихме до днес! Сега, любезни ми,
	слезни, ала не стъпвай с крак по голата
	земя, о разрушителю на Илион!
	Слугини, ще се бавите? Заръчах ви
	по пътя му килими да настелете!
	Да се застели с пурпур, че нечакано
	в палатите ни го доведе правдата!
	А после, с будна мисъл, с помощ божия,
	ще сторя както ориста е съдила.

	__АГАМЕМНОН__
	Дете на Леда*, на дома ми стражнице,
	[* _Леда_ — майка на Клитемнестра и Елена.]
	речта ти съответствува на моето
	отсъствие, бе дълга. Но похвалата
	би трябвало да бъде дар от другиго.
	И, после, приеми ме без изнеженост,
	не съм жена: недей, като пред варварин,
	надава този вик, простряна наземи,
	недей събужда Завистта, постилайки
	земята! Че за бог са тези почести.
	Та смъртен съм, не мога безбоязнено да
	тръгна върху тези пъстри тъкани!
	Човек, не бог приветствувай в лицето ми!
	И без килими, без одежди пурпурни
	мъжът е славен. Разумът е най-велик
	божествен дар. И нека облажваме
	човек, завършил в щастие живота си!
	Аз казах, че не съм без страх пред другото.

	__КЛИТЕМНЕСТРА__
	Недей престъпва моето Желание!

	__АГАМЕМНОН__
	Не ще престъпя своето решение!

	__КЛИТЕМНЕСТРА__

	От страх ли си се врекъл на безсмъртните?

	__АГАМЕМНОН__
	Добре обмислих всичко и — изрекох го.

	__КЛИТЕМНЕСТРА__
	Приам на твое място как би действувал?

	__АГАМЕМНОН__
	Аз мисля, би вървял въз пъстри губери

	__КЛИТЕМНЕСТРА__
	Тогава се не бой от людски укори.

	__АГАМЕМНОН__
	Могъщо е народното съждение!

	__КЛИТЕМНЕСТРА__
	Комуто не завиждат, е нищожество.

	__АГАМЕМНОН__
	Не е присъща на жената войнственост!

	__КЛИТЕМНЕСТРА__
	Та срам ли е да победя честития?

	__АГАМЕМНОН__
	А държиш ли много на победата?

	__КЛИТЕМНЕСТРА__
	Послушай ме, и сам ми дай надмощие.

	__АГАМЕМНОН__
	Да бъде тъй! Събуйте ми обувките,
	послушните робини на нозете ми.
	И никой бог дано не хвърли зло око
	връз мене, като газя в тези пурпури!
	Страхувам се, че ще повредя с моите
	нозе такива скъпоценни тъкани.
	Но стига по това! А тая странница*
	[* _Тая странница_ е Касандра.]
	любезно приеми. Че който властвува
	с добро, към него бог отправя топъл взор.
	Че никой сам не се запряга в робския
	хомот, а тя, цветец между съкровища,
	дарена от войската мен, със мен дойде.
	Принудиха ме думите ти, слушам те,
	отправям се дома по пътя пурпурен.

N	(Тръгва към двореца.)

	__КЛИТЕМНЕСТРА__
	Морето — кой ще пресуши водите му? —
	безспир създава пурпур, драгоценното
	като сребро багрило за одеждите.
	А в къщи с божа помощ, царю, имаме
	от него, не познаваме оскъдица.
	Земята бих застлала с много тъкани,
	ако жреците бяха ми предсказали,
	че те ще бъдат откуп за душата ти.
	Щом има корен, стига чак над къщата
	листакът и я пази в летни зноеве.
	Ти пак дойде в огнището бащино,
	и ти си лятна жега посред зимата.
	Когато Зевс налива ягоридата
	със вино, хлад и свежест е за къщата
	да се завърне в своя дом стопанинът.
	О Зевсе, Зевсе, чуй ме, извършителю!
	Мисли за туй, което ще извършиш днес!

N	Излизат.


>	Трети стазим

	__ХОР__

	___Първа строфа___

		Ах, защо неспирен страх
		мъчи моето сърце,
		пълно с предусещания кобни?
		Глас, нито канен, ни зван,
		прорицания реди.
		И защо не го презра
		като сън неразрешим —
		та да сетя смелостта
		пак във своето сърце!
	А вече много дни
	изминаха, откак
	на пясъчния бряг
	с развързани въжа
	потегли в път за Троя флотата.

	___Първа антистрофа___

		Те се върнаха, и аз
		знам това, видях ги сам.
		И все пак душата ми подема
		химна зловещ на смъртта,
		в който лирата мълчи.
		Няма, няма бодростта
		на надеждата у мен!
		Знае моята душа:
		От предчувствия трепти
	в гърдите ми безспир
	тревожното сърце.
	Но нека всичко туй
	да бъде празен страх
	и да остане тъй несбъднато!

	___Втора строфа___

		С твърде несигурен край е преголямото
		щастие — само стена го дели
	от съседката-болест, която
	връхлита връз него.
		Пори вълните житейският
		кораб, но в скрита скала се разбива.
		И ако с разумен страх
		изоставиш малка част
		от богатствата си, знай —
		няма да загине цял
		твоят дом, богат с имане,
		корабът ще оцелей.
		Скоро богатите Зевсови дарове
		на катагодно браздените ниви
		нуждата ще победят.

	___Втора антистрофа___

		Щом се пролее веднъж от удар гибелен
		черната кръв на човека, о, кой
	ще я върне с магически слово?
	Та Зевс не смири ли
		онзи, който умееше
		даже мъртвец да вдигне от гроба?
		Ако божия съдба
		нам не беше дала дял
		повече да не мълвим,
		ти би казало сърце,
		би преварило езика.
		Но сега се вайкаш в мрак,
		страдаш от болка, че нямаш ни капчица
		вяра — да каже спасителна мисъл
		пламналата ми душа.


>	Екзод

N	Влиза Клитемнестра.

	__КЛИТЕМНЕСТРА__
	И ти се прибери дома, не чуваш ли,
	Касандро? Зевс поиска да участвуваш
	във обреда, като застанеш заедно
	със многото други роби край олтара ни,
	та слез от колесницата, не се гордей!
	Че и синът Алкменин*, казват, някога,
	[* _Синът Алкменин_ е Херакъл, който бил задължен да робува на лидийската царица Омфала.]
	продаден, свил насила врат в робинята.
	Щом тоя жребий ни се падне, радост е
	да найдем господари на съкровища
	от памтивека. Който неочаквано
	сбере богатство — е суров към робите.
	У нас ще получаваш обичайното.

N	Касандра мълчи.

	__ХОР__
	На тебе дума, ясни са словата й.
	И щом си в плен съдбовен, то послушай я,
	ако ще я послушаш… Не желаеш ли?

	__КЛИТЕМНЕСТРА__
	Ако не бъде непозната, варварска
	речта й като ластовиче пискане,
	словата ми ще стигнат до сърцето й.

	__ХОР__
	Върви. За тебе туй е най-полезното.
	Послушай я, па слез от колесницата.

N	Касандра мълчи.

	__КЛИТЕМНЕСТРА__
	Аз нямам време да стоя пред портите.
	Че посред къщи, близо до огнището,
	стоят овце и чакат нож. Ах, никога
	такава радост аз не съм очаквала!
	А ти ще ме послушаш ли? Не се бави!
	Ако ли не разбираш пък езика ни,
	кажи не с говор, а с ръце, по вашенски.

	__ХОР__
	На тая чужденка е нужен, види се,
	тълмач. Прилича на току-що хванат звяр.

	__КЛИТЕМНЕСТРА__
	Без ум е, слуша само яростта си тя.
	Града си в плен на врагове оставила,
	дошла е тук. Ще свикне тя с юздите си,
	когато ги облее с пяна кървава!
	Мълча, не ще се унижавам повече!

N	(Влиза в двореца.)

	__ХОР__
	Пък аз не й се сърдя, съжалявам я.
	Върви, злочеста, слез от колесницата,
	склони глава и приеми хомота си!

#	Комос

	___Първа строфа___

	__КАСАНДРА__
	Ах, горко ми! Ах, горко ми!
	Аполоне! Аполоне!

	__ХОР__
	Какво заохка и завика Локсия?
	Та него не зоват с печални стонове!

	___Първа антистрофа___

	__КАСАНДРА__
	Ах, горко ми! Ах, горко ми!
	Аполоне! Аполоне!

	__ХОР__
	Отново призоваваш бога с плачове,
	а този бог не подпомага скръбните.

	___Втора строфа___

	__КАСАНДРА__
	Аполоне! Аполоне!
	Ти, водителю, погубителю мой!
	Без мъка ме погуби ти за втори път!

	__ХОР__
	Изглежда, че предсказва свойте бедствия.
	И в робството е с божи дар в душата си.

	___Втора антистрофа___

	__КАСАНДРА__
	Аполоне! Аполоне!
	Ти, водителю, погубителю мой!
	Без мъка ме погуби ти за втори път!

	__ХОР__
	В Атреевото. И — сама не знаеш ли,
	чуй мене, няма да речеш: лъжовна реч!

	___Трета строфа___

	__КАСАНДРА__
	А-а!
	Богопротивен дом, видял пролята
	от брата кръв, обезглавени трупове,
	порои кръв, една човешка кланица!

	__ХОР__
	Надушва като кучка тая странница,
	тя дири и току найде кървите!

	___Трета антистрофа___

	__КАСАНДРА__
	А-а!
	Ах, вярвам аз на тези мои знаци:
	Децата плачат, колят ги, а техният
	баща яде опечени месата им!

	__ХОР__
	Ний знаем твоята слава на пророчица,
	но никакви пророци тук не искаме!

	___Четвърта строфа___

	__КАСАНДРА__
	Но ужас! Ах, какво е намислила!
	Каква голяма беда,
	голямо зло замисля тя в палатите,
	непоносимо, неизцелимо!
	А помощта е далече!

	__ХОР__
	Не проумявам твоите пророчества.
	Знам другото — мълвят го всички граждани.

	___Четвърта антистрофа___

	__КАСАНДРА__
	А-а, на тъй ли дръзваш, безсрамнице?
	Мъжа, с когото лежиш,
	ти къпеш — ала как да кажа свършъка?
	Та той е близо! Ръка! След нея
	друга ръка поразява!

	__ХОР__
	Не те разбирам пак — че след загадките
	прокоби тъмни чух и съм безпомощен.

	___Пета строфа___

	__КАСАНДРА__
	А-а, а-а! Какво е пред очите ми?
	Смъртта със свойта мрежа?
	Разстила я съпругата — участница
	в убийството! Раздоре неуморен,
	ликувай! Позорната
	жертва е паднала!

	__ХОР__
	Защо събуждаш писъка на ериния
	над този дом? Тревожат ме словата ти!
	Студена кръв напира към сърцето ми,
	подобна на тая, която у воин прободен
	пресеква със живота, който гасне
	при стъпките на идещата смърт!

	___Пета антистрофа___

	__КАСАНДРА__
	А! Гледай, гледай! Настрана от кравата!
	Коварно тя заплита
	в одежда бика чернорог, поваля го
	със удар, той се свлича във водата!
	Това е коварното
	кърваво къпане!

	__ХОР__
	Не ще се хваля, че тълкувам правилно
	прокоби, но това е на нещастие!
	Какво добро вещаят ясновидците
	на смъртните люде? Със словообилно изкуство,
	чрез много предсказания за мъки,
	вселяват страх в човешкото сърце.

	___Шеста строфа___

	__КАСАНДРА__
	Горко на мене, клета!
	Каква ужасна участ! Виждам своята
	при неговата зла несрета!
	Защо доведе тук и мене, бедната!
	За да умра до него! Мигар иначе?

	__ХОР__
	В душата ти е смут по воля божия,
	сама за своя дял
	несвестни песни пееш,
	тъй както непрестанно плаче сивият
	печален славей*: „Итисе, о Итисе!“ —
	[* _Тъй, както непрестанно плаче сивият печален славей_ — вж. забел. към ст. 61–62 на „Молителките“.]
	и чезне в бездна скърби.

	___Шеста антистрофа___

	__КАСАНДРА__
	Уви, уви! О жребий
	на славей сладкогласен! Надарили го
	с крилато тяло боговете,
	със сладостен живот, лишен от горести.
	А мене чака гибел от двуостър меч!

	__ХОР__
	Отде е твоят празен страх пред пращани
	от бог злочестини,
	та със страхотен, кобен,
	и все пак ясен глас редиш вещания?
	И кой разкрива пътя на злокобните
	гадания пред тебе?

	___Седма строфа___

	__КАСАНДРА__
	О, с тая сватба, с тая сватба Парис
	погуби своя род!
	Уви, Скамандре, бащини води!
	Край твоя бряг отраснах аз, нещастната, отхранена от тебе.
	Но скоро при Кокит* или при урвите
	[* _Коки`т_ — река в ада; вж. забел. към ст. 691 на „Седемте срещу Тива“.]
	на Ахерон* ще да редя вещания.
	[* _Ахеро`н_ — река в ада; вж. забел. към ст. 856 на „Молителките“.]

	__ХОР__
	Ах, колко ясни са сега словата ти!
	И младенецът ще ги проумее!
	И чувствувам кървава рана в сърцето си
	от твоя горък дял,
	над който плачеш днес.
	Къса се мойто сърце!

	___Седма антистрофа___

	__КАСАНДРА__
	О, колко мъки, колко много мъки
	в погубения град!
	А жертви многобройни бе заклал
	баща ми от добитъка в полята ни,
	и нищо не помогна
	да не претегли моят град съдбата си.
	След миг и аз ще падна мъртва наземи.

	__ХОР__
	И тези думи са като предишните.
	Кое ли божество с враждебна мисъл
	връз тебе с нечувана мощ се е хвърлило,
	та пееш песента
	на мъки и смърт?
	Как ли ще свършиш, не знам!

	__КАСАНДРА__
	Тогава, нека моето вещание
	не гледа изпод було, както младата
	невяста. Нека тръгне срещу изгрева
	неудържимо, и пред светлината му,
	като вълна, разпръсне ужас, по-голям
	от този! Няма да мълвя загадъчно.
	А вие сте свидетели, че, душейки,
	вървя в следите на дела отколешни.
	Не ще напусне този дом съзвучният
	злокобен хор. Не пее той на хубаво.
	Пиян от кръв човешка, още повече
	беснее сред двореца сонмът дързостен
	на неотстъпни кървави еринии.
	Седят и пеят песента на първото
	злодейство, плюят върху похитителя,
	върху врага на брачно ложе братово.
	Как, сбърках ли? Или като стрелец съм аз?
	Лъжкиня ли съм, брътвеща пред портите?
	Сега се закълни, кажи — не зная ли
	на този дом злодействата отдавнашни?

	__ХОР__
	С какво ли може да помогне клетвата,
	дори да бъде от сърце? Учудвам се —
	отвъд морето, в чужди край си раснала,
	а всички знае, като да си тукашна!

	__КАСАНДРА__
	От Аполон е моят дар пророчески.

	__ХОР__
	Навярно те е любил той, безсмъртният?

	__КАСАНДРА__
	Преди ме беше срам от туй признание.

	__ХОР__
	Така е, подгордява се щастливецът.

	__КАСАНДРА__
	Обзет от страст, към мене се домогваше.

	__ХОР__
	И, както е редът, чеда родихте ли?

	__КАСАНДРА__
	Склонила бих, ала измамих Локсия.

	__ХОР__
	А имаше ли вече дар пророчески?

	__КАСАНДРА__
	На своя град предричах всички бедствия.

	__ХОР__
	И как избягна гнева на Локсия?

	__КАСАНДРА__
	След моя грях не вярваха на словата ми.

	__ХОР__
	А нам се струва, че предричаш истини.

	__КАСАНДРА__
	Уви, уви! О-о! Каква беда!
	Кръжи наново страховита болката,
	тревогата на вещите гадания!
	Ей, виждате ли, седнали над къщата
	младежи? Как приличат на видения!
	Деца, умрели като че са от свой човек!
	В ръце държат месата си, изглеждат ми
	като да носят — ах, ужасно ястие! —
	черва и дробове, яде ги техният
	баща! Затуй ви казвам: лъв безпомощен
	останал в къщи, се обръща в брачното
	легло — уви! — и готви отмъщение
	за моя цар! Да, мой — аз нося робския
	хомот. Води войска, погуби Илион,
	а виж, не знае: кучката, с омразния
	език приказва и нарежда радостна,
	а — сякаш смърт коварна — готви краят му!
	Такава дързост! Тя, жената, станала
	убийца на мъжа! Какво чудовище
	омразно да я назова? Двуглав ли змей,
	или пък Сцила*, гибел за моряците,
	[* _Сцила_ — шестоглаво чудовище, което обитавало крайморска скала срещу друго чудовище — Харибда.]
	свирепа майка на смъртта, издишваща
	вражда към своя род? О, как ликуваше,
	престъпницата, като победителка,
	уж радостна от туй честито връщане!
	Ако не вярва някой — все едно ми е.
	Че бъдното ще дойде. Скоро, жалейки
	ще кажеш: „Тя бе истинска пророчица!“

	__ХОР__
	Пирът, приготвен от кръвта на рожбите
	Тиестови! Разбрах и тръпна, страх ме е,
	че слушам не измислици, а истини.
	Но другото съвсем смути душата ми!

	__КАСАНДРА__
	Ще видите смъртта на Агамемнона!

	__ХОР__
	Мълчи, злочеста, и приспи езика си!

	__КАСАНДРА__
	И няма цяр срещу това вещание!

	__ХОР__
	О, да, ако се сбъдне! Но да пази бог!

	__КАСАНДРА__
	Ти молиш тук. Те готвят там убийството.

	__ХОР__
	И кой ли мъж готви туй злочестие?

	__КАСАНДРА__
	О, ти не си разбрал добре словата ми!

	__ХОР__
	Но не разбирам кой тъкми това коварство!

	__КАСАНДРА__
	Та аз говоря твърде ясно елински!

	__ХОР__
	И Пития* говори, но — неясна е.
	[* _Пития_ — жрица-пророчица в делфийското светилище на Аполон.]

	__КАСАНДРА__
	Какъв е този огън? Ах, обхваща ме!
	Ликейски Аполоне*, милост, моля те!
	[* _Ликейски Аполоне_ — Аполон като вълкоубиец; вж. забел. към ст. 690 на „Молителките“.]
	Двуногата лъвица, дето с вълк лежа,
	догде не бе до`ма си благородният
	стопанин — лъв ще ме убие! Бедната аз!
	Тя в съд отровен с бяс поставя моята
	награда. Точи меч срещу съпруга си —
	за да му плати, че ме е довел със себе си!
	Защо за присмех нося тези накити,
	повезките пророчески и жезъла?
	Ще те строша преди смъртта си! Поврага
	вървете! Че сама вървя подире ви!
	Обогатете друга със злочестия!
	О, гледай, Аполон съблича моята
	пророческа одежда! Ах, безмилостно
	осмивана от чужд и свой, но без вина,
	видя ме той в пророческите накити!
	Търпях да ме наричат нища, скитница,
	гладница, просякиня и нещастница.
	Пророкът, който стори мен пророчица,
	ме е повел към жребия ми гибелен.
	И днес ме чакат не олтари бащини,
	а пън, опръскан от кръвта ми бликнала.
	Но няма да загина незачетена
	от богове. Ще дойде отмъстителят
	и ще погуби майка си, за бащин дял
	ще въздаде. Беглец е той, прокуденик,
	ала ще увенчае всички бедствия
	на своите, призван от гибел бащина.
	Защо сега ридаеш тъй, злочестнице?
	Та щом видях това, което в Илион
	се случи, туй, което победителят
	сега понася все по воля божия,
	ще тръгна твърдо към смъртта. Че дали са
	голяма клетва боговете. Вас, врати,
	като врати на ада аз приветствувам.
	Но моля, нека бъде ловък ударът,
	дано кръвта ми изтече без гърчове,
	и лека смърт затвори в миг очите ми!

	__ХОР__
	Триклета и премъдра жено, чухме те!
	Но щом съзираш края си, защо вървиш
	сама към него — като крава жертвена,
	която бог подгонва към олтара си?

	__КАСАНДРА__
	В бавежа не съзирам избавление.

	__ХОР__
	Най-скъпи са последните ни мигове.

	__КАСАНДРА__
	Дойде денят. Безсмислено е бягството.

	__ХОР__
	Злочеста си от своята решителност.

	__КАСАНДРА__
	Такава реч не казват на честития.

	__ХОР__
	Но славна смърт е щастие за смъртния.

	__КАСАНДРА__
	Ах, татко мой, ах, братя мои доблестни!

	__ХОР__
	Защо се спря! От що си тъй уплашена?

	__КАСАНДРА__
	О! О!

	__ХОР__
	Защо заохка! Пак ли ужас някакъв?

	__КАСАНДРА__
	Ах, в тази къща вее гибел кървава!

	__ХОР__
	Нали се прави жертвоприношение!

	__КАСАНДРА__
	Не, то е сякаш гробно изпарение!

	__ХОР__
	Да, да, не е сирийско благовоние.

	__КАСАНДРА__
	Отивам. Ще оплача там и своя дял,
	и участта на Агамемнон. Спри, живот!
	Ах, странници!
	Не тръпна като плаха птица в храстите.
	Но след като загина, споменете ме,
	когато заради жена жена умре
	и мъж погине заради измамен мъж.
	За този дар те моля днес пред гроба си.

	__ХОР__
	Оплаквам твоя край предречен, клетнице!

	__КАСАНДРА__
	Ще кажа още думица, ридание
	над моя гроб. За сетен път пред слънцето,
	пред зрака дневен, моля, нека моите
	мъстители се разплатят със моите
	убийци — на робинята погубена!

N	(Влиза в двореца.)

	__ХОР__
	Уви, човешки дял! Ако е щастие,
	подобно е на сянка. А беда е ли е,
	изтрива като гъба, всичко писано.
	Това ме нажалява още повече.
	О, на щастие няма насита човек!
	Нему пътя към къщата, сочена с пръст,
	не пресичат и никой не казва така:
	„В тая къща недей влиза вече!“
	И тогава блажените дадоха чест
	да превземе града на Приам. Като бог
	се завърна дома си. Но щом ще плати
	за пролети от прадеди кърви
	и със своята смърт ще изкупи смъртта
	на отдавна погубени люде —
	кой би рекъл, щом чуе за всичко това,
	че над него е вечното щастие?

	__АГАМЕМНОН__
N	(зад сцената)
	О, смъртен удар порази снагата ми!

	__КОРИФЕЙ__
	Замълчете! Някой вика, че е смъртно поразен!

	__АГАМЕМНОН__
N	(зад сцената)
	О, горко ми! Поразен съм за втори път!

	__ПЪРВИ ХОРИСТ__
	Мисля, свършено е всичко, царят охкаше така!
	Но, мъже, да поразмислим на какво да се решим!

	__ВТОРИ ХОРИСТ__
	Тогава аз предлагам да извикаме
	на помощ при двореца всички граждани!

	__ТРЕТИ ХОРИСТ__
	Аз мисля да влетим, да изненадаме
	убийците, догдето в кръв е мечът им!

	__ЧЕТВЪРТИ ХОРИСТ__
	И аз съм за такова предложение.
	Гласувам: да вървим и да не чакаме!

	__ПЕТИ ХОРИСТ__
	Да, ясно е! Това е то, началото,
	с което се подготвя тиранията!

	__ШЕСТИ ХОРИСТ__
	Но губим време! Те потъпкват мъдрото
	съждение с нозе, не спи ръката им!

	__СЕДМИ ХОРИСТ__
	Не знам какъв съвет да дам. Щом действуваш,
	потребно е да поразмислиш хубаво.

	__ОСМИ ХОРИСТ__
	И аз тъй мисля. Че не мога с никакво
	решение да възкреся умрелия.

	__ДЕВЕТИ ХОРИСТ__
	Какво, и цял живот ще се прекланяме
	под игото на властните натрапници?

	__ДЕСЕТИ ХОРИСТ__
	Не, тъй не може! Да умрем е по-добре!
	Да изберем смъртта пред тиранията!

	__ЕДИНАЙСЕТИ ХОРИСТ__
	Но само виковете ни послужиха,
	За да решим, че е загинал царят ни!

	__ДВАНАЙСЕТИ ХОРИСТ__
	Да разберем, след туй да негодуваме!
	Едно е знаем, друго — предполагаме!

	__КОРИФЕЯТ__
	Напълно съм съгласен със последното —
	да видим ще се случи с Агамемнона.

N	Тръгват към вратата на двореца. Тя се отваря и Клитемнестра се показва с кървав меч в ръка. Виждат се труповете на Агамемнон и Касандра.

	__КЛИТЕМНЕСТРА__
	Изрекох много думи според случая.
	Сега спокойно ще река противното.
	Как би поставил врага на враг, на мним другар,
	онази мрежа на смъртта, но толкова
	високо, че да не успее скокът му?
	Отдавна тази битка бях замислила.
	Забави се, но пак дойде победата.
	Стоя, където му нанесох удара.
	Признавам, сторих тъй, че той да не можеше
	да се отбрани, да избегне своята
	съдба. Обвих го с дълга дреха, с истинска
	рибарска мрежа — плащ богат и гибелен.
	Два пъти го ударих. С двойно викване
	отпусна тяло. Като падна наземи,
	прибавих трети удар — в чест на адския
	владетел, избавителя на мъртвите.
	Той падна, спря дъхът му, а от раната
	запръска струя кръв, и тя лицето ми
	покри с роса от черни капки кървави.
	Зарадвах им се аз тъй, както семето
	се радва, че кълни под влагата Зевсова.
	Това е всичко, аргоски старейшини,
	та радвайте се, ако ще се радвате,
	но аз ликувам! Ако над умрелите
	възливаме, то днес е най-заслужено.
	Той с много, с гнусно зло напълни чашата,
	но върна се, та я изпи до дъното.

	__ХОР__
	Учудва ни речта ти! Колко дръзка си,
	за да се хвалиш тъй срещу съпруга си!

	__КЛИТЕМНЕСТРА__
	Като глупачка вие ме заплашвате!
	Тогава, знайте, казвам го с безтрепетно
	сърце. Не искам и да зная твоите
	похвали или хули. Агамемнона,
	мъжа ми, виждаш умъртвен от моята
	въздаваща десница! Стига толкова!

	__ХОР__

	___Строфа___

	Жена, какво ли
	отровно земно ядиво,
	какво ли морско питие погълна?
	Извърши убийството,
	презряла, отхвърлила
	народните клетви! Ти нямаш отечество,
	и целият град те мрази!

	__КЛИТЕМНЕСТРА__
	Сега пък ме осъждаш на изгнание,
	на хорска омраза, на народните
	проклятия, а нему нито думица
	не възрази, когато той, не мислейки —
	като че агне, взето от безчетните
	стада, бе жертвен дар, — закла детето си*,
	[* Закланото дете, за което говори Клитемнестра, е Ифигения; срв. забел. към ст. 200.]
	любимата си рожба, с нея вихрите
	тракийски да смирява! Него трябваше
	за този грях в изгнание да пратите!
	А вие, щом ме чухте, мигом станахте
	сурови, мои съдници. Но казвам ви:
	заплашвайте! И ако ми надвиете,
	владейте! Но рече ли бог обратното,
	ще дойде час — на ум да се научите!

	__ХОР__

	___Антистрофа___

	О, ти си дръзка,
	ти каза безразсъдна реч,
	и сякаш подлудена от клането,
	ти мислиш — украса е
	кръвта по челото ти!
	Презряна, от близки напусната, някога
	смъртта със смърт ще изкупиш!

	__КЛИТЕМНЕСТРА__
	Тогава слушай думите ми клетвени.
	Чуй, Правдо, отмъстила за детето ми,
	чуй, Гибел, чуй, Еринио! Съсякох го
	пред вас! Не ще пристъпи страх в чертозите,
	догде кладе в огнището ми огъня
	Егист, приятел предан, както винаги!
	Че щит е той за мойто дръзновение!
	Лежи опозорителят ми, сладката
	любов на Хризеидите* по Илион!
	[* _Хризеида_ — пленница на Агамемнон, дъщеря на жреца Хриз. Тук — в множествено число, като нарицателно име.]
	И неговата пленница, гадателка,
	пророчица и дружка на леглото му,
	и предана любовница по пътя му
	на кораба! Не им е незаслужено.
	Той падна тъй, а тя изпя последния
	предсмъртен вопъл, както пее лебедът,
	и днес лежи с любов до него. Нея той
	доведе, за да подслади триумфа ми!

	___Първа строфа___

	__ХОР__
	Коя мигновена смърт, смърт без страдания
	и без приковаваща болест,
	ще дойде и ще донесе за мене
		вечния сън? Че падна
		скъпият наш бранител, който
	претегли много заради жена и днес
	загуби от една жена живота си!

	О, горко ни! Безумна Елено! Сама,
	ти погуби тъй много, премного души
	на бойци под стените на Троя!
	Греха си увенча с дела безпримерни,
	с неизличима кръв! Ти бе размирен дух
	за този дом и гибел за стопанина!

	__КЛИТЕМНЕСТРА__
	О, недей призовава духа на смъртта
	с възмутена душа! Не отправяй сега
	към Елена гнева си — че тя била смърт,
	че едничка погубила много бойци
	от данайската рат
	и отворила зеещи рани!

	___Първа антистрофа___

	__ХОР__
	Ти демоне, който с бяс блъскаш чертозите
	и двамата внука на Тантал* —
	[* _Двамата внука на Тантал_ са Агамемнон и Менелай.]
	ти вдигна две жени с еднаква дързост*,
	[* _Двете жени с еднаква дързост_ са Клитемнестра и Елена.]
		Мойто сърце се къса!
		Връз тялото му като гарван
	злокобен е застанала и — вижте я —
	тя пее нечестивите си напеви.

	О, горко ни! Безумна Елено! Сама,
	ти погуби тъй много, премного души
	на бойци под стените на Троя!
	Греха си увенча с дела безпримерни
	с неизличима кръв! Ти бе размирен дух
	за този дом и гибел за стопанина.

	__КЛИТЕМНЕСТРА__
	Прави думи изрекоха твойте уста,
	назовавайки триждимогъщия дух
	на рода Атрея. В гърдите ми той
	е разпалил безкрайната жажда за кръв.
	Незарасла една,
	Нова рана се мигом разтваря.

	___Втора строфа___

	__ХОР__
		Страшен в гнева си е този
		Демон, когото ти прославяш!
	Уви, то е скръбен спомен
	за черна, безрадостна участ!
	Уви, уви! От Зевс е то, от този
	велик всепричинител, всетворец.
	Какво постига смъртните без Зевса?
	Какво не е замислено от бог?
	Ах, горко ми, о царю, о царю любим!
	Как да плача за тебе?
	И какво да ти кажа от обич?
	В тая тъкан на паяк лежиш умъртвен,
	Поразен от престъпен удар!
	Горко ми, ах! Срамно падна в леглото си,
	притихнал от коварна гибел,
	убит от жена си с меч двуостър!

	__КЛИТЕМНЕСТРА__
	Ти ме съдиш, задето извърших това.
	Запомни и недей ме нарича жена
	на тогова! И знай, че превърнат в жена
	на тогова, на мъртвия, древният дух,
	отмъстителят лих за ужасния пир
	на Атрея, заплаща чрез днешната смърт,
	като жертвува мъж за невръстни.

	___Втора антистрофа___

	__ХОР__
		Кой ще докаже, че нямаш
		дял и вина в това убийство?
	И как, и как? Отмъстител
	За бащина кръв дойде.
	А черният Арей беснее в тези
	потоци от една и съща кръв.
	Където и да мине, той ще иска
	отплата за изядени деца.

	Ах, горко ми, о царю, о царю любим!
	Как да плача за тебе?
	И какво да ти кажа от обич?
	В тая тъкан на паяк лежиш умъртвен,
	Поразен от престъпния удар!
	Горко ми, ах! Срамно падна в леглото си,
	притихнал от коварна гибел,
	убит от жена си с меч двуостър!

	__КЛИТЕМНЕСТРА__
	Не, не бе недостойна за него смъртта,
	нито беше коварна.
	Та не внесе ли сам сред чертозите той,
	вероломство и зло? Че с родено от мен
	и от него дете, за което скърбя,
	с Ифигения, той се отнесе така,
	както ние със него. Та в ада сега
	да не се големее — той падна от мен,
	и плати за нанесена гибел.

	___Трета строфа___

	__ХОР__
	Безпомощен съм. Няма крепка мисъл
	в смутения ми ум.
	Къде да ида? Рухва тази къща!
	Боя се от шума на сприя кървава,
	съдбовна за дома! Плющят порои!
	За нова мъст изостря свойта правда
	връз нови острила съдбата гибелна.

	Ах, да беше погълнала, земьо и мен,
	преди да съзра как студеният труп
	е прострян в посребрената баня!
	Него кой ще положи в земята, и кой
	ще нарежда над него? Ще смееш ли ти,
	ти, която погуби съпруга си, вик
	да извиеш с лицемерния дар
	да изкупваш постъпка престъпна?

	Кой ще изпее надгробна прослава, сълзи
	кой ще пролее с чисто
	сърце за този храбър воин?

	__КЛИТЕМНЕСТРА__
	Тая грижа е много далече от теб.
	Той умря, той загина от мене — сама
	ще загробя, трупа му, но не под плача
	и скръбта на дома.
	Ифигения, само единствена тя,
	дъщеря му, с любов
	ще посрещне баща си на скръбния бряг,
	ще обвие с ръце
	главата му, ще го целуне.

	___Трета антистрофа___

	__ХОР__
	Обидата отвръща на обида,
	и трудно е да се реши.
	Убиецът — убит, за смърт — разплата!
	Стои, докле и Зевс, стои на трона си,
	Повелята: виновникът ще страда!
	И кой ще махне гибелното семе
	от своя дом? Родът е свързан с бедствия!

	Ах, да беше погълнала, земьо и мен,
	преди да съзра как студеният труп
	е прострян в посребрената баня!
	Него кой ще положи в земята, и кой
	ще нарежда над него? Ще смееш ли ти,
	ти, която погуби съпруга си, вик
	да извиеш с лицемерния дар
	да изкупваш постъпка престъпна?

	Кой ще изпее надгробна прослава, сълзи
	кой ще пролее с чисто
	сърце за този храбър воин?

	__КЛИТЕМНЕСТРА__
	Ето, казахте най-подир истинна реч.
	Уговорка желая да сключа с духа
	на Плистеновци* с клетва, че всичко това
	[* _Плистеновци_, т.е. потомци на Плистен, каквито са Атридите. Мястото на Плистен в родословието на Пелопидите (вж. забел. към ст. 1600) не е точно определено. Обикновено Плистен е син на Атрей, следователно брат на Агамемнон и Менелай, което Есхил явно не приема. Той го поставя сред първите предци на Атридите.]
	бих понесла, макар да е тежък товар,
	само — той да си иде от нашия дом,
	за да мъчи с взаимно нанасяна смърт
	родове и на други! Най-малката част
	от богатствата мен е достатъчна, знам,
	ако само беса
	на насилната гибел премахна.

N	Влиза Егист, следван от войници.

	__ЕГИСТ__
	О ясен ден, о слънце възмездително!
	Бих рекъл: боговете-отмъстители
	следят отгоре злото между смъртните!
	Като видях тогова, легнал в пеплоса,
	тъкан от адски духове, възрадвах се,
	че той заплаща за коварства бащини.
	Атрей, баща му, царят на земята ни,
	прогони от дома и от родината
	Тиест, баща ми — нека бъде казано
	по-ясно: своя брат, — в борба за царството.
	Тиест намерил в своя дом убежище,
	че не обагрил с кървите си бащина
	земя. Но ето че Атрей, безбожният
	баща на този, повече с усърдие,
	отколкото от обич, уж празнувайки
	тържествен ден със жертви, дал на татка ми
	да се гости с месата на децата си.
	Ръцете им, нозете им и пръстите
	строшил и скрил…
					И седнал на трапезата,
	Тиест яде, измамен смъртоносната
	за този род храна — да, вие виждате.
	Но в миг, разбира гнъсното деяние,
	извиква, пада възнак, бълва късове
	и моли страшна смърт за Пелопидите*,
	[* _Пелопидите_ — потомци на Пелоп, син на Тантал (срв. забел. към ст. 1469), баща на Атрей.]
	събаряйки трапезата с проклятие:
	„Така да падне целият Плистенов род!“
	Та затова и него паднал виждате.
	И аз със право му скроих убийството.
	На своя клет баща аз бях тринайсето
	дете, ала и мене, пеленачето,
	прогони той. Но станах мъж и Правдата
	ме върна тук. Далече бях, но схванах го,
	като скроих това коварство гибелно.
	Сега и да умра, ще падна радостен,
	Че виждам него в мрежите на Правдата.

	__ХОР__
	Егисте, мразя дръзките престъпници!
	А ти призна, че си убил владетеля,
	че сам си му замислил тая жалка смърт.
	Тогава чуй: не ще спасиш главата си,
	народът ни ще те пребие с камъни!

	__ЕГИСТ__
	Какво, това, говориш ти, последният
	гребец, против кормчията на кораба?
	Ще видиш колко трудно е за стареца
	да се приучи на благоразумие!
	Че тежки железа и глад мъчителен
	са най-добрите лекари за стария
	безумец. Ала гледай тук, не виждаш ли?
	Не дигай крак срещу ръжен, опасно е!

	__ХОР__
	Жена! Остана у дома, очаквайки
	бойците, оскверни на вожда брачната
	постеля и замисли тая страшна смърт!

	__ЕГИСТ__
	И с тези думи ще започне злото ти!
	С Орфея вий по глас не си приличате.
	Че той пленявал с песните си прелестни,
	а ти ме дразниш със глупашко лаене!

	__ХОР__
	Че ти ли ще ми бъдеш цар на аргосци,
	ти, който смърт замисли за владетеля,
	а не посмя да вдигнеш сам ръката си?

	__ЕГИСТ__
	Да, хитростта е женско дело, вярно е.
	А мен, врага му древен, подозираха.
	Но ще опитам да владея аргосци
	с благата на тогова. Непокорниците
	ще усмиря с юзда като лудеещи
	коне! Гладът ужасен и тъмницата
	ще сторят твърде мек и кротък нравът им!

	__ХОР__
	Защо, подлецо, не уби владетеля
	самият ти, защо жена му, гнъсното
	петно на този град, на боговете ни,
	го порази? Но жив ли е под слънцето
	Орест, да дойде, воден от добра съдба,
	той, мощният убиец и на двама Ви?

	__ЕГИСТ__
	Тъй ли смяташ да постъпваш и приказваш? Чакай ти…
	Хей, приятели, войници! Час решителен дойде!

	__ХОР__
	Хей, другари, бързо всеки да изтегли своя меч!

	__ЕГИСТ__
	С този остър меч в ръката аз не бягам от смъртта.

	__ХОР__
	За смъртта си ти говориш! А сполуката е с нас!

	__КЛИТЕМНЕСТРА__
	Стига вече, най-любими, стига толкова злини!
	Та и без това пожнахме жътва кървава до днес
	Стига мъки! Край на всичко! Ние сме облени в кръв!
	Влез дома, и вие старци, приберете се у вас,
	докато сте здрави! Всичко сторено е за добро.
	Ако стига този ужас, ний ще се задоволим —
	доста с хищните си нокти, демонът ни е разил!
	Ето мойта женска дума, ако някой пита мен!

	__ЕГИСТ__
	Как! И те да ме обиждат с глупавия си език!
	Хвърляйки подобни думи, те възбуждат злия дух!
	Те не знаят срам и мярка, хулят своя господар!

	__ХОР__
	А, аргивецът не знае да ласкае подлеци!

	__ЕГИСТ__
	До-ще време и ще смогна с вас да се разправя аз!

	__ХОР__
	Не, ако даде небето да се върна тук Орест!

	__ЕГИСТ__
	О, изгнаниците, зная все с надежди се крепят!

	__ХОР__
	Действувай, тлъстей, погазвай правдата — че имаш власт!

	__ЕГИСТ__
	Ах, за тая своя глупост някога ще ми платиш!

	__ХОР__
	О, надувай се, перчи се, пред кокошката — петел!

	__КЛИТЕМНЕСТРА__
	Чуй, презирай тоя техен празен лай! Та аз и ти
	ще владеем в тази къща и ще турим хубав ред!

N	Клитемнестра и Егист влизат в двореца.
N	Хорът бавно се оттегля.
