>	Политически страсти

	Нямаше какво да го правят и му издигнаха кандидатурата.

	* * *

	Като политическа фигура, често го използваха за театъра.

	* * *

	Затвориха го в историята, но продължиха да го наблюдават.

	* * *

	Познаха го по гласа, не пееше като тях.

	* * *

	Избягваше да е сам, да не го обвинят в заговор.

	* * *

	Влезе в историята, но би много път.

	* * *

	Дълго бяга от отговорност, докато разбере, че тя не е неговата.

	* * *

	Разпределиха си ролите и затърсиха изпълнители.

	* * *

	Като кадър, го държаха зад кадър.

>	Възход

	Слезе на земята, но не от небето.

	* * *

	Издигнаха го очите на слепите.

	* * *

	Отговорността падна върху него, но в последния момент се дръпна.

	* * *

	Начертаха му пътя към върховете и го пуснаха в гората.

	* * *

	Спечели много гласове, но загуби своя.

	* * *

	Отвориха му очите, сега се налага пък да си затварят своите.

	* * *

	Гласяха го за началник, затова му търсеха заместници.

	* * *

	Играеше си с огъня, защото видя кой го запали.

>	Местно самоуправление

	Празни слова излизат най-вече от пълни уста.

	* * *

	Едни катастрофират, защото не използват резервни гуми, други резервни думи.

	* * *

	Страничните наблюдатели винаги заемат централната позиция.

	* * *

	Цененият кадър, може да бъде забелязан и зад кадър.

	* * *

	Спуснатата бариера някои я виждат като трамплин.

	* * *

	За да се простре според чергата, се наложи да му изтъкат килим.

>	Наблюдател

	Наливаме ли масло в огъня, знаем кого ще пържим.

	* * *

	Лесно се чете на глас подписаното: не се чете.

	* * *

	Който има трески за дялане, не търси остра брадва.

	* * *

	И успехите могат да имат гаранционен срок.

	* * *

	Когато въпросите се задават открито, има опасност от отвлечени отговори.

	* * *

	Някои си отварят устата, но друг им изговаря думите.

	* * *

	Дълго живя, за да разбере, че други живеят.

	* * *

	Силите му стигнаха да се засили.

	* * *

	Изпадна в положение да догонва себе си.

>	Напъни

	Прелитайки над себе си, видя друг човек.

	* * *

	Свалиха много звезди, за да изгрее неговата.

	* * *

	В градежа на живата история, не може да мине без мъртви души.

	* * *

	За първите стъпки нагоре, както и за последните надолу, се иска начален тласък.

	* * *

	От пряк началник, както и от преки слънчеви лъчи, най-бързо се изгаря.

	* * *

	В цената на изсърбаното, не влизат разходите по дробенето.

	* * *

	Лесно се диша с навирен нос.

>	Демократизъм

	У нас издигането на кандидатурите за депутати, винаги е свързано със сухи тренировки.

	* * *

	Откакто тръгнаха приказки за нея — демокрацията, минаха десет години, но като я препитаха: колко е пораснала, разбираме, че първите седем й липсват.

	* * *

	Призна си, че е мръсник, но чак в банята.

	* * *

	Работеше и по двете версии: кой да прави вятъра и в каква посока да духа.

	* * *

	Жизнен стандарт: качество на живота, при което едни го създават, други го консумират, а трети го отчитат.

	* * *

	Публична тайна: нещо казано пред електората, но неразбрано.

	* * *

	Право на избор: имаш права само да избираш.

	* * *

	От разговора им на четири очи се разбра, че участие взели само очите.

	* * *

	Днес можеш да чакаш края на пътя, който друг е изминал и да го отчетеш за свое постижение.

>	Залитания

	Заменям жена за кола — и двете леки.

	* * *

	Обичам брат си, заради жена му.

	* * *

	Вдигам курса на паднала жена.

	* * *

	Следя курса на жена си.

	* * *

	Затварям се в себе си, с комшийката.

	* * *

	Заменям работа — за жена без работа.

	* * *

	Опознай човека и под себе си, за да го обикнеш.

	* * *

	Нямаха татко, защото майка им ги бе напуснала.

>	Душевни контакти

	Разделиха се на кръстопътя: тя пое по своя път, той след нея.

	* * *

	Приемаше жена си като природна даденост.

	* * *

	Контактите им ги сведоха до ръкостискане.

	* * *

	От новогодишната баница й се падна да измие тавата.

	* * *

	Имаше усещането, че когато вземаше хапчето си за сън, заспиваше жена му.

	* * *

	Хванаха ги да си чешат не само езиците.

	* * *

	Намери себе си, захвърлен в чуждо легло.

	* * *

	Гледаха се в очите и не можеха да разберат кои са за вярване.

>	Габарити

	Всичкото й бе изписано на лицето, даже веждите.

	* * *

	Задълженията на мъжа в леглото и на жената в кухнята, са да не чакат някой да ги подканя.

	* * *

	Когато името на една жена не говори нищо, се гледа тялото й, а когато тялото й говори, за името й се забравя.

	* * *

	Естествените форми невинаги предполагат натурално съдържание.

	* * *

	Когато дадено мъжко тяло гравитира около дадено женско тяло, то се интересува повече от формите му, отколкото от съдържанието.

	* * *

	По външни белези, дали една жена е зряла и една диня узряла, може само да се предполага.

	* * *

	Всеки мъж има допирна точка с жена, но не на всеки се усеща.

	* * *

	Близък може да ти стане всеки човек, но не всеки срещнат с жена ти.

>	Опасни връзки

	Може много да знаеш за себе си, но все пак се съветвай с жена си.

	* * *

	Един мъж знае може би повече, отколкото може една жена, докато една жена знае, че може повече, отколкото знае един мъж.

	* * *

	Не можа да изгори от желанието, но доста се опари.

	* * *

	В къщи се разбираха и на двата езика: този, на който си говореха, и този, на който се чуваха.

	* * *

	Когато разговарят мъж с жена, за да се разберат добре, мъжът може да не си отваря устата.

	* * *

	С комшийката може да те дели една врата, а с комшията — цяла стена.

	* * *

	Една жена може да си знае цената, но когато я поиска, иска да я чуе от мъжете.

	* * *

	Една любов между двама може да бъде толкова голяма, че да се намеси и трети да помага.

	* * *

	Държиш ли на една жена, не я хващай само за ръцете.

	* * *

	Жената обича да я атакуват, когато е легнала, а мъжът, когато е станал.

	* * *

	Жената обича да се облича и заради съпруга си, и да се съблича само заради мъжа.

	* * *

	Имаш ли проблеми от зъбите на жена си, не й сменяй само зъболекаря.

	* * *

	Една жена може да има голямо съдържание, но иди я продай без формите й.

>	Изповед

	Търся себе си в указателя.

	* * *

	Давам съвети под наем — запазена марка.

	* * *

	Правя градация на деградирали типове.

	* * *

	Запасите на здрави нерви са изчерпани. Правя проучвания.

	* * *

	Заспивам и след събуждане.

	* * *

	Научавам наизуст свои фрази.

	* * *

	Дишам по лекарско предписание.

	* * *

	Обичам да се мразя.

	* * *

	Изпитвам чувства по време на сън.

	* * *

	Участвам в сделки с идеална цел.

	* * *

	Дайте корена на злото и ще му отсека клоните.

>	Терминатор 1

	По неточни данни се установи, че човешкото в него е слабо застъпено.

	* * *

	Тръгна по следите на изгубеното време и се загуби.

	* * *

	Зад душевната му борба се криеше хладно оръжие.

	* * *

	Приемаше духовна храна втора употреба.

	* * *

	Тръгна през просото, но след жътва.

	* * *

	За да му повдигнат духа, се наложи да го вадят от калта.

	* * *

	Изхождаше от своята позиция, защото другите бяха заети.

	* * *

	Владееше си езика, защото имаше здрави зъби.

	* * *

	Водеше двоен живот: поединично.

	* * *

	Последният път, когато пътуваше към себе си, не беше сам.

	* * *

	Научи се да лети, остана по-трудното: да стъпи на земята.

	* * *

	Отнеха му думата по морални причини: държеше се интимно с микрофона.

>	Терминатор 2

	Поради липса на водни площи, плуваше в свои води.

	* * *

	Имаше усещането, че не го усещат.

	* * *

	Често воюваше със себе си, но съжаляваше, че не е ходил войник.

	* * *

	След несполучлив опит за бягство се настани трайно в себе си.

	* * *

	Гладуваше често — през час.

	* * *

	Цял живот търси поле за реализация и си остана зелена ливада.

	* * *

	Хранеше болни амбиции, затова се записа на диетичен стол.

	* * *

	Да му дам надежда! Ами ако поиска да я реализира?!

	* * *

	В мислите си беше толкова далече, че реши да не се връща.

	* * *

	Отвориха му очите… ръчно.

	* * *

	Истината беше проста, но и той не беше много умен.

>	Криза

	Чакаше да съмне, за да му светне пред очите.

	* * *

	Загледан в себе си, разбра, че очите го лъжат.

	* * *

	По неволя стана човек.

	* * *

	Затвориха му устата, но му отвориха очите.

	* * *

	Това, което не можа да каже, го написа, но това, което написа, не можа да го прочете.

	* * *

	Последен научи, че езикът му бил остър.

	* * *

	Бързо намери себе си, но не можа да се познае.

	* * *

	Повдигна му се от настроението.

	* * *

	Искаше да излезе в отпуска, но краката не го слушаха.

	* * *

	Преодоля себе си и се изпоти.

	* * *

	Имаше образование, но го вадеше само, когато му го поискат.

>	Стандарт

	Живееше кучешки живот в домашни условия.

	* * *

	Живееше ден за ден, защото работеше нощна смяна.

	* * *

	За да не остане без хляб се ограничи в даването на съвети за отслабване.

	* * *

	Навеждаше го мисълта да върви изправен.

	* * *

	Пред себе си отговаряше за главата си, а тя — за шапката си.

	* * *

	Набитото му око показваше, че човек, ако не се набива много в очите на хората, може да мине ненабит в живота.

	* * *

	Грешник на вратата на ада, между другото чете: раят е наблизо.

>	Съдебна хроника

	Оправда доверието… сега остана да оправдаят и него.

	* * *

	Едни си дават сметка, другия плащат.

	* * *

	От едни искат знания, от други познания, а от трети показания.

	* * *

	Твърдоглавието също може да бъде смекчаващо вината обстоятелство.

	* * *

	Наследствените белези завещаваме без адвокат.

	* * *

	Преди да остане сам, го оставиха насаме.

	* * *

	Гонейки истината, го хванаха в лъжа.

	* * *

	Багажникът не бе негов, но и багажът също.

	* * *

	Остана извън закона, но в неговите рамки.

	* * *

	Уравнение с едно неизвестно: когато един длъжник търси друг длъжник; а с две неизвестни: когато полицията търси и двамата.

	* * *

	Когато килограм вълна е по-лека от килограм желязо, разликата отива в кантарджията.

	* * *

	Малко преди да влезе в историята го задържаха.

>	Проблясъци

	Какво начало само… краят му се не вижда.

	* * *

	Сред голите истини лъжата не се срамува да се съблече.

	* * *

	В словесната атака голите фрази са предпочитано оръжие.

	* * *

	Човек от средно положение трудно заспива.

	* * *

	Понякога човек, за да се овладее, е нужно да бъде завладян.

	* * *

	Връщаме ли се често към началото, виждаме, че краят е съвсем близо.

	* * *

	Родилните мъки могат да бъдат породени и от безплодие.

	* * *

	И краят може да стане изходно начало.

>	Отражения

	Понякога човек в компания със себе си е персона нон грата.

	* * *

	И входът към ада може да бъде изход от положение.

	* * *

	Изтърваната дума е като изтърваната сума — всеки и обръща внимание.

	* * *

	Втората половина от ходенето по мъките обикновено се извършва с бягане.

	* * *

	Понякога човек с маска изглежда автентичен.

	* * *

	Има отговори, на които въпросите се подразбират от само себе си.

	* * *

	Човешките запаси са като водните — на изчерпване.

	* * *

	Мързелът е продължение на трудовия процес с други средства.

	* * *

	За повърхностното мислене не е необходимо дълбоко дишане.

	* * *

	Някои излагат вижданията си, други и самите себе си.

	* * *

	От отговора се разбра само кой зададе въпроса.

	* * *

	Търсиш ли себе си, няма начин да не попаднеш на познат.

	* * *

	Освен самата природа, в природата нищо не се губи.

>	Съмнения

	И в безвремието годините си оказват влияние.

	* * *

	Дълго се помни това, което не се разбира.

	* * *

	Разликата между човека и маймуната са техните родители.

	* * *

	Човек може да мисли всякак, но най се уморява, когато е легнал.

	* * *

	Казват, че едрите хора обикновено са с празни глави, защото всичко е слязло надолу.

	* * *

	Минаха годините, на които дните се помнеха с години. Дойдоха дни, в които си спомняме само годините.

	* * *

	На медения месец не се броят дните.

	* * *

	Най-много заболявания на глава от населението се падат на главата.

	* * *

	Светлина в края на тунела можеш да видиш, само ако си в него.

>	Мъдрости

	Чак когато загубим правата си, се сещаме за задълженията на другите.

	* * *

	В зеления оазис най-бързо настъпва пустинята.

	* * *

	Животът е най-голямото училище, в което ни липсва училищния звънец.

	* * *

	Не побеждавай себе си, когато си сам. Рискуваш да не се забележи.

	* * *

	Да бяха му дали пари, вместо думата, по-евтино щеше да им излезе.

	* * *

	Сред стадо вълци, козината си мени овцата.

	* * *

	В една горчива истина винаги се крият много сладки лъжи.

	* * *

	Правиш ли път на всеки, за тебе остава пешеходната пътека.

	* * *

	На широко отворена врата гледай прага.

	* * *

	След необмислено тичане, кризата на главата се прехвърля на краката.

>	Съображения

	Една нощ може да бъде светла колкото си искаш, а един ден толкова черен, колкото ти го направят.

	* * *

	Човек вярва толкова, колкото са му силите и притежава толкова сили, колкото му е вярата.

	* * *

	Сведеш ли поглед, поне си отваряй очите — може да намериш нещо паднало.

	* * *

	За да не съжаляваш за годините, не се опитвай да броиш отминалите дни.

	* * *

	Не мисли, че като можеш много да мислиш, ще измислиш като това, което друг е измислил, без много да му мисли.

	* * *

	Когато искаш да избягаш от себе си, не бързай да си завързваш обувките.

	* * *

	Помни, че човек може да не знае много, но знай, че човек може да помни дълго това, което не знае.

>	Целомъдрия

	Голямата дума идва и след като си лапнал големия залък, но трудно се разбира.

	* * *

	До края на света можеш да не стигнеш, но можеш да го видиш и от своя прозорец.

	* * *

	Когато избираш приятели, винаги питай кои са враговете им.

	* * *

	Когато товариш главата си с чужди мисли, няма начин раменете ти да не се огънат.

	* * *

	И в опита да надскочиш себе си има фаулстартове, но само ти ги забелязваш.

	* * *

	Когато си говориш сам и не чуваш добре, рискуваш да не си разбран от другите.

	* * *

	Можеш да знаеш малко, но да си чувал много за себе си.

>	Рекапитулации

	Когато слизаш надолу в живота най-малкото нещо, на което обръщаш внимание, е стълбата.

	* * *

	Със себе си можеш да бъдеш винаги лош, но не го показвай на хората.

	* * *

	Таванът на възможностите ти може да достигне твоя ръст и това да се окаже непреодолимо препятствие.

	* * *

	За да усетиш мълчанието, трябва да си наостриш ушите.

	* * *

	Щом не са ти в ред нервите, не вземай заем.

	* * *

	Не харчи пари в повече от това, колкото струваш. Може да ти потрябват за откуп.

	* * *

	С непознат може да намериш общ език, но всеки да говори на своя.

	* * *

	Струва ли си да бягаш от себе си, като не знаеш кой ще те чака като се върнеш.

	* * *

	Не носи повече от това, колкото можеш да понесеш.

	* * *

	За успехите си можеш да съдиш по неуспехите на другите.

	* * *

	За да си наясно колко струваш, виж каква цена дават за главата ти.

>	Арт поп фолк

	Понякога героите са уморени от… авторите.

	* * *

	Ролите бяха изиграни. Артистите също.

	* * *

	За масовите сцени не се търсят дубльори.

	* * *

	В цената на живота не влизат разходите по неговата реклама.

	* * *

	Филмът свърши, но зрителите продължаваха да се гледат.

	* * *

	Дълго се мъчи над книгата, докато разбере, кой е автора.

	* * *

	Може да си научил пет езика, да говориш на четири, да сричаш на три, да пишеш на два, но да не можеш две думи на кръст да кажеш на майчиния си.

>	Финансови спекулации

	Не си знаеше цената, затова бе от наблюдаваните стоки.

	* * *

	По парични знаци лесно се настройва оркестър.

	* * *

	Вложени чувства могат да се теглят и касово.

	* * *

	Някои са бедни, защото мерят общественото богатство с личните си спестявания.

	* * *

	Като залог вложи цялата си душа: беше пълна с идеали.

	* * *

	Нямаха пари и преведоха пример.

	* * *

	Имаше нещо в него, което го караше да лети, но нямаше пари за самолета.

	* * *

	Дълготраен актив: дал си на някого пари на заем и той дълго си трае.

	* * *

	Вземем ли днес да пресмятаме, колко пари имаме, започваме да бъркаме най-напред в джобовете си.

	* * *

	На всяка стойност можеш да сложиш цената, но не на всяка цена можеш да определиш стойността й.

	* * *

	Можеш да бъдеш подкупен и без да си знаеш цената.

>	Ментета

	Можеш да изпиеш повече от това, колкото носиш, но не можеш да носиш толкова, колкото мислиш, че могат да изпият другите.

	* * *

	След три водки, ако посоката, в която се движат краката, съвпада с посоката, в която иска главата, можеш да се надяваш да стигнеш у вас.

	* * *

	Можеш с една бира да се напиеш, а с две да изтрезнееш, зависи кога ги поемаш.

	* * *

	Слабите места, когато се напие мъжът са три: главата, краката и жената.

	* * *

	Дали си добър пияч и добър сваляч, се разбира в компания.

	* * *

	Гоним ли вятъра, не питаме за посоката.

	* * *

	Често даваме зелена улица на хора, без да са посадили и едно дърво.

	* * *

	Когато дневният ред се изчерпи, идва време да се черпим.

>	Съвети

	Не носете на раменете си главата само за разпознаване.

	* * *

	Не падай духом от легнало положение — рискуваш да заспиш.

	* * *

	Не искай думата, която е тръгнала от уста на уста.

	* * *

	И утре е ден: стига да станеш навреме.

	* * *

	Съмняваш ли се в думите си, изговаряй ги на глас пред свидетели.

	* * *

	Има много въоръжени до зъби, които разчитат единствено на изкуствените си челюсти.

>	Трето полувреме

	Резултатът бе оформен през първото полувреме. Второто бе на съдията за корекции.

	* * *

	Играта продължи и след мача.

	* * *

	От резултата не можеш да съдиш за играта, както да съдиш играта за резултата.

	* * *

	Най-добрата защита на резултата е ненападение на съдията.

	* * *

	Нулев резултат може да има от игра, но резултатна игра не може без голове.

	* * *

	Не си води резултат от получени голове.

>	Епиграми

#	От доклада на МВР
	Борба с организираната престъпност в българия няма, защото няма организиран турнир.

#	В народното събрание
	Законът на джунглата мина на първо четене в зоологическата градина.

#	В края на 20-ти век
	Чакан празник стана всяка дата — на работната заплата.

#	Днес
	И от дистанция се превзема инстанция.

#	Популярност
	Получи изява — чрез една обява.

#	Пореден опит
	В трудно време почна кариера — зад всеки трамплин бариера.

#	Едноличен търговец
	Де юре бе — немощна власт. Де факто — същинска паст.

#	Съвременен строител
	Вървеше само по неутъпкани пътища — работеше на валяк.
