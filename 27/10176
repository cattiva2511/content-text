P>
	Ниско небето е виснало
	измокрено,
			черно
				преметнато
	върху острия хълбок отсреща.
	Докосвам медали.
	Тенекийки ръждясали,
	трикольори.
	Манерки изпразнени
	от стария куфар на дядо.
	Грехът е гнездото на паяци,
	домуват от „Многая лета“…
	Пипам на баба дантелите,
	на татко овехтялата същност,
	на мама плесниците в кухнята…
	Отговор няма!

	Тихо е.
	Сякаш спокойно.
	Дори — много спокойно.
	Като пийнал кръчмарин
	е доволен и сит,
	прозорецът
	сред всичките сгради…
	Някъде кукумявка изкряска.
	Мъртвите на могат да плачат.
	Кафявата кръв по земята
	(на всички от фронта)
	е станала гнила
	и днес
	татул е родила.

	Татулът е билка от злоба,
	Чувах, че съседката слага,
	да не снасят кокошки…
	Земята…
	онова Българско знаме
	накраят —
				в червено
		от кръв
	Знамето…
	Под което много герои…
	и моят си дядо
	(някой си, някакъв, никакъв …)
	месото от фронта
	по което черните врани
		и сови
			мръсници
	кълвяха със човки
			червени и сини.
	Разпиляха на дядо ми костите.
	Избърсвам със длани
	и мия със сълзи
	сандъка на дядо.
	В който няколко ризи
	една Библия малка
	и много медали
	говорят за моята същност.
	И не само за нея …

		Защото, когато
	се движа в трамвая
	и виждам дървета
		достатъчно стари
	молитва не чувам
	и разказ и мъка.
	Трамваят е пълен,
	със всяка седалка.
	Понякога чувам …
	(не знам в съня ми),
	фелддебелът вика,
	гласът му е бликащ
	— извор размътен
	понесъл телата
	на удавени мишки.
	— „Родината нека,
		да бъде над всичко…“

	И усещам земята…
	Земята!
	Земята топла от кръв,
	как върху нея житата
	избуяват
		от пот,
				кръв,
			и сълзи на войник.
	И усещам, че мирис
	все още …
	на страх
	човешки страх
	кисел вкус на пушек от барут
	и кисел вкус
	на зеленясал хляб.

	За мъртвите,
	какво си ти, Родино?
	Под падналите знамена
	годините са черна броеница
	сълзите… мъжките сълзи
	са пръснати медали по земята.

	Животът се изнизва и отлита
	обидена и черна птица.
	Гърдите ме болят
	и няма въздух,
	но въздух няма
	и там
		в черните поля на Дойран,
	където газови гранати
	са пълнили гърдите жълти храчки
	изплюти в кръв
			в черна кръв
					във черния окоп.

	Усърдно враните кълват…
	и чувам човките им по лицето
	кълват…!
	Жълти човки,
	раздират Българското знаме
	и го ядат
	като стара мърша.

	Оковани сме от пъпната си връв,
	оковани във вериги — заточение.
	Отгоре мрак.
	Нощта потропва със ботуши
	подобно пийнал капитан
	с калашник в ръката.
	И паднал със изцъклени очи
	нагоре, в звездното небе се взираш,
	където празното небе
	небе …
	Разбираш ли?!
	Небе!
	Като мастилница е мътно.
	А в мене малкото дете
	все още стиска вързано хвърчило
	и тича по зелените поляни
	защо ли?!

	Татко, питам те — Защо?
	Мамо …, бях ли твоето зайче
	… на дядо куфарът мълчи
	и сребърните му медали
	са мокри …
	Моите очи
	докосват се до нещо свято.

	Екот на картечница кънти
	в сърцата ни
	от упор!
	Искам да го чуеш:
	та
		та
			та
				та
	тря-я-яс
	шрапнел,
	право в стената от въпроси.
	Има ли въпроси?
	Чу ли,
	канонадата на цяло време
	взело вещицата зла,
	дядо ми,
			и много други.
	Трамваят ми е подарил билет
	продупчен, скъсан от кондуктор.
	Ще стана утре точно в 6
	на малкия закуска ще направя.
	И кухнята облечена в слип
	ще ме разглежда
			похотливо — жадно.

	… Обичам да повръщам сутрин.
	Защото стария букет
	от изсушени хризантеми
	и латерни
	пред шапките с цвят на сняг
	(големи, някак си помпозни)
	със дами
	с привкус на виенски валс
	го няма моя век…
	… го няма.
	Бих искала да пия вино
	много вино…
	да бъда с рокля
			бяла като сватба
	изкъпана и чиста
	грешна!
	С грешни пръсти да посмея
	сандъчето на дядо,
	с медалите да погреба …
	И после да се кая.
P$
