P>
	В полите на вековния Балкан,
	там дето Янтра кръшно се извива,
	зад каменни стени с портал кован
	издига се една обител жива.

	Камбанен звън я всеки ден оглася,
	и в храм свещен мъждукат кандила.
	Тя спомени от век на век пренася
	за личности — духовни светила.

	Оставили в историята диря,
	преминали през огън и вода,
	и заменили с пушката Псалтира,
	загинали във бой за свобода.

	Те носели в сърцата си едничка
	надежда, че преди да си отидат
	от този свят в една неравна битка,
	народът героизма им ще види.

	И делото на общото въстание
	до нов успешен край ще изведе,
	и ще се свършат тежките страдания,
	ще дойде нов, свободен, светъл ден.

	Пристъпих и положих горско цвете,
	прекръстих се, в молитва коленичих,
	в сандъчето с праха от вековете
	затрепка с пламък вощена свещица.

	И с тих и властен глас ме призова
	обителта при нея да остана,
	и нов духовен меч да изкова,
	и воин, и монах в едно да стана.

	Тогава се почувствах недостоен,
	но нещо още тегли ме натам.
	Защо ли пак се лутам неспокоен
	и търся своя път и място сам?
P$
