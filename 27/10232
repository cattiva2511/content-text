P>
	Бе сякаш в мрака лъч на провидение,
	що не оставя никакво съмнение,
	начало на едно преображение.

	И лутах се и скитах по земята,
	понесъл вечна истина позната —
	Господен път и път към светлината.

	Но срещах само хорската насмешка
	и скверни подигравки — думи тежки,
	безверие и страсти нечовешки.

	Не търсех слава, нито земно щастие,
	а лек за своите греховни страсти.
	Вий може би сте прави исихасти!

	И пак дерзая да се преоткрия,
	душата тази огнена стихия
	да слея с Божи Дух във исихия…
P$
