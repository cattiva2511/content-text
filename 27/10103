P>
	Не искам цветя от пазара.
	Реклами,
	обвити в целофанени устни.
	Аз знам, че за мен ще изпишеш
	в небето, за тебе колко съм нужна.
	И знам, че за мен ще заплачеш,
	душата въздъхне ли тихо
						от болка,
	в небето заплаква и ангел.
	Че чуеш ли вик,
	ще тръгнеш в мъглата,
	разстелена в бели талази
	на съмване,
	ръката ми с обич да търсиш…
	И знам,
	че ще тичаш със вятъра,
	ще литнеш с крилете на птица,
	за да потънеш в очите
					— зелена морава.
	Върху мен ще рисуваш с дъха си
	дъги пъстроцветни и облаци бели,
	сред които със длани горещи
	ще ме любиш,
	изпълнен с нежност…
	Свенливо се усмихват
	хризантемите бели
	Поникнали в очите ми,
	само за тебе.
P$
