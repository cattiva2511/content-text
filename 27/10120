P>
	Луната — сребърно око
	изтича над смълчаните комини.
	Със топли длани нощта те гали,
	разплита нишката в години.
	Въздишка спотаена вечерта.
	Изцежда мракът тишината в капка,
	прихлупени очи — умира светлина,
	душата свива се във ъгъл от
	мълчание.
	И неми са надеждите удавени,
	със тъмен ритъм
	бие
					ударът живот,
	пулсират вени…
	Светофар премигва
	и угасват във затвора на клепач.
	Мълчание докосва ме
	във тиха полунощ.
	Прогорените следи болят
				от неразбрани стъпки…
	Загледана в отлитащата нощ,
	аз пак се питам…
	Стряскат се фасади
	от сърцето блъскащо
				разкъсва се нощта!
	Говори ми!
	Измислени, стрелките
	с безразличие се движат…
	Излишните неща са неми.
	Тръгват си мечтите,
	излитат като ято птици
	— размити образи
	във огледални отражения.
	Докосна ме във топлия сумрак,
	без думи…
	Гъста тишина
	във мен пропи се,
	а нощта
	разгърдена изплаква себе си,
	в кървящи стихове…
P$
