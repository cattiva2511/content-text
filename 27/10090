P>
	В окопа има само тишина…
	Пукот,
	проблясна.
	Гръм огласи тъмнината.
	Стон на ранени…
	Мракът ли плаче?
	Дебне врагът от засада.
	Зейнала паст на чудовище
	е пълната с трупове яма.
	Мамо, къде си?
	Татко,
	аз съм твоето малко момче.
	Което яздеше клон
	и държеше дървена сабя.
	В треска изгарям…
	Факли пламтят отдалече.
	Вражески лагер отсреща…
	Екот…
	На барут замириса.
	И на кръв
		топла,
			човешка…
	От болка простена пръстта.
	И страх, като мишка
	по телата пълзи.
	…Докторе, вижте го моля!
	Отворил посинелите устни
	войникът опита нещо да каже…
	После се спря.
	Вече всичко е ясно.
	Очите замряха.
	Ръката отпусна на пода.
	Пречупена снимката падна.
	Изтъркана
	в черно и бяло…
P$
