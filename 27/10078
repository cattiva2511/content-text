P>
	Ще сипе сняг, висулките ще звънкат.
	Премръзнали със снежната премяна
	големите дървета ще прегърнат
	стаени в клони
				сиви птички.
	Премръзнали, треперещи и гладни.
	Едно момче с червени бузи
	ще дойде…
			От дланта си да ги храни.
	Напред ще се затича… или върне.
	Търкулват се годините
				— искри на броеница,
	момчето ли порастна?…
	Времето ли мина?
	Раздал трохите на сърцето
					със много обич…
	Кълвяха враните без жалост.
	Днес виждам го
				в олющената пейка,
	ръце протяга… търси птици.
	Пристъпвам по блестящата пътека,
	снегът изкърцва…
			плаче всяка стъпка.
	Ще го търся
		във безпътната алея,
	знам че той е там…
			и мен ме чака.
	Дори и да го няма,
			ще попитам,
	за него
			птиците в парка.
	Неуморно ще вървя,
	през преспи,
				безспир ще тичам.

	И ще падам…
	Дано да се смили над мене
	тази зима.
	С дъхът си искам
			дланите да стопля.
P$
