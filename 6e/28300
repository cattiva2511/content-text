P>
	И ми е тъжно някак си,
	Може би защото си отива лятото,
	С измръзналите пръсти вкопчва се
	На дните във отплуващата лодка.

	А те отплуват тъжно тихи,
	Оставили на огнения пристан
	И слънцето, и нежните усмивки,
	Шепота на вятъра, клоните разлистени.

	Отплува бавно лятото отминало,
	Към тънката далечна уморена линия,
	Където се разделят изгрева и залеза,
	Където думите остават все недоизказани.

	И ми е тъжно, невъзможно тъжно,
	За лятото, отплуващо по слънчева окръжност.
	И се сбогувам дълго с лятото отминало,
	Заслушан в песента миражна на делфините.

@@	септември 2003 г.
P$
