P>
	Вървя сред разпилени есенни листа
	От календари, снимки и дневници,
	От тетрадки с недоизказани слова,
	Съшити от празници и от делници.

	Есента е дошла, по всичко личи,
	И гората е пуста, и студено небето,
	И алеите някак странно мълчат,
	Вятърът събира разпилени монети.

	И само в краката ми ей така се търкулват,
	Подскачат весело безгрижните кестени,
	Надбягват се, лъскаво — присмехулни,
	А в мен тревожно е, в мен е есенно.

	Не, не се научих да пресмятам
	Дните закъснели в календара,
	Внезапно златните дървета пламват
	И аз самият като лист догарям.

	И ето, разпилян съм като падащи листа
	На есента сред тежката позлата,
	Ала търся да докосна думите с уста
	И диря зелените очи на лятото.

@@	есента на 2006 г.
P$
