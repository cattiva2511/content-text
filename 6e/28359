P>
	Няма да стъпя на Еверест.
	А бях на крачка от него.
	Природата зла, яростни ветровете,
	Остана ми само едно
	Безкислородно дихание.
	Бялото разстояние ми се струва
	Безкрайно и ледено — снежно.

	Няма да стъпя на Еверест.
	Все по-долу се спускам
	И все по-далеч.
	Любимата занимавка на ветровете.
	Всеки нов опит е едно
	Безкислородно отчаяние.
	Губя сили, губя себе си
	Под сивия купол на времето,
	Сред леденото безмълвие.

	Искам да стигна до Еверест.
	Пак потеглям от базовия си лагер.
	Раницата е пълна с мечти,
	Вместо кислород — надежда,
	Вместо шерп — вяра.
	В трахеята ми пламти
	Леденото последно дихание.
	В палатката си забравих
	Само билета за връщане.

	Това е пътят до моя Еверест.
	Знам, че няма да ме разберете
	Вие, свикналите там
	Зад бетонни стени да се криете
	От студа и ветровете,
	Където всичко е логично и реално.
	А аз потеглям по траверса на мечтите,
	За да стигна върха,
	Дори ако трябва там да остана.

@@	май 2004 г.
P$
