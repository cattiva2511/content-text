P>
	Вие, които не сте носили в сърце гробницата на някой бог,
	нито в ръце кръвта на някой самоубиец;
	вие, които не схващате ужаса на съзнанието пред Всемира;
	вие, които не чувствате как червеят на коварството
	гложди неспирно корените на живото същество;
	вие, които не заслужавате ни висша почит,
	ни висше презрение…
	Вие, които притежавате неща без устрем и падение,
	без вътрешни взривове, еднакви и сърдечно лесни;
	вие, които не сте бълнували заблудите
	на Пространство и Време,
	и си мислите, че животът е това, което съзерцавате,
	че е просто закон, просто любов, просто целувка и просто дете;
	вие, които отнемате житото от нивата озлобена
	и го ядете с чисти ръце и тихо;
	вие, които казвате „Разсъмва!“
	и не оплаквате чудото на зората;
	вие, които не ставате дори и за просяци,
	не правите хляб, легло не разстилате със собствените си ръце
	в запуснатите бордеи
	и в просия наблюдавате дните
	като безсмислено мъчение…

	Вие, които не сте стенали от ужас и страх —
	като между здрава греда и прегръдка желязна —
	от несправедливи страдания,
	додето душата избухне в сърдития блясък
	като чиста лампа от вселенската саможертва…

	Вие не ще разберете болезнения смисъл
	на тази дума: ЧОВЕК.
P$
