P>
	Тридесет и петият километър е границата
	Между духа и материята,
	Прагът на нашето неверие,
	Затова преминават я само избраниците.

	Стартът е равен, жадуван, устремен.
	После всеки търси мястото,
	Надпреварва се със себе си,
	С времето безпристрастно.

	Границата е тънка, невидима, вододелна
	Между искам и трябва да бъда.
	Напразно! Човекът няма предели,
	А страхът е самозалъгване!

	Тридесет и петият километър е упование,
	Глътка изстрадан кислород,
	Минути надежда, секунди желание,
	Една малка искрица живот.

	В гърдите на пресекулки прескача
	Сгорещеният в трахеите въздух,
	Асфалтът разтопен гори под краката,
	Мускулите пият болка и дързост.

	И глухият ритмичен тропот на краката,
	Разбеснели се по сетивата коне,
	И чуваш — сърцето пулсира в главата,
	А мисълта реже страхливото: „Не!“

	Тридесет и петият километър е разпятие,
	Гибелен възторг, порив и вяра,
	Страдание или радост — вик непонятен,
	Реки от сила и отчаяна ярост.

	Всеки е сам по безкрайната линия на трасето,
	Публиката е зад лентите от безразличие,
	Невярваща, скучаеща и неразбираща,
	Далеч от километър тридесет и пети.

	Без значение са километрите. Само победата.
	Тя осмисля старта и усилието,
	Победата над себе си, съперниците, времето,
	Над сивотата и измамното безсилие.

	Тридесет и пет километра. До финала колко?
	Всяка граница вече е условна и излишна,
	Освен онази, начертаната от болка,
	Тънка и неуловима линия на финиша.

	Маратонът — религия или проклятие,
	Последно изстрадано спасение,
	Четиридесет и два километра
	И още колко тренировъчни неизброени.

	Маратонът е живот. Право на живот.
	Животът е най-светият канон,
	Когато имаш цел, мечта и път
	Животът е маратон.

@@	2003 — 2006 г.
P$
