P>
	И отново на път.
	Обувам маратонките поизтъркани,
	Обличам екипа поизбелял,
	Раните ги позакърпих,
	Сили все пак съм събрал.

	И отново на път.
	Това е. Жребият за мен е хвърлен.
	Зад мен тече спокоен Рубикон.
	Знам, утре Рим ще ме излъже,
	Но днес възсядам белия си кон.

	И отново на път.
	Това е последният кръстоносен поход
	Към моето собствено разпятие.
	Кръстоносците се отдадоха на грабежи и похот.
	Аз съм сам и мечът ми тежи от проклятия.

	И отново на път.
	Разпиляха се отдавна мускетарите.
	Но моята шпага не е ръждясала,
	Препускам пак по пътеките стари,
	Там, накъдето ме води съдбата.

	И отново на път.
	Тази клада заради мен е запалена,
	Около мен суети се, върти се инквизицията.
	Вашите истини, иезуитски насаждани
	Аз ги отричам! Помнете, светът се върти!

	И отново на път.
	Ще пратя на дъното тежките галеони.
	Не ми трябват техните богатства.
	Аз съм пиратът — презиран, отричан и гонен,
	Но аз имам морето, бурите и свободата.

	И отново на път.
	Отново „Аврора“ изплува от мъглата.
	Аз съм онова момче дребничко, голобрадо
	С будьоновка и слънчева сабя в ръката,
	Препускащо огнено и искащо правда.

	И отново на път.
	Брадясал, с разпилени коси,
	Събрали в себе си свободата,
	Тръгвам пак, а над мене кръжат
	Лешояди от алчност, злоба и суета.

	И отново на път.
	Да, това са моите сутрешни стъпки,
	Будещи ви, когато сред поредната оргия
	Въргаляте се пияни, преяли и тъпи,
	Тогава, когато зазорява и слънцетно се издига нагоре.

@@	есента на 2006 г.
P$
