P>
	Половината ми живот премина
	В безкрайно чакане по спирките,
	Автобуси — нови, вехти и рециклирани
	Закъсняват, закъсняват безспир.

	Автобуси, претъпкани с проблеми,
	С отчаяние, умора и еднообразие
	Претъпкани, но място за мене
	Винаги ще се намери. Празна е

	Спирката — приют за самотници,
	Които все път търсят нанякъде,
	Страда от хронична безработица
	Мисълта, уморена от чакане.

	Половината ми живот премина
	В тревожно чакане по спирките,
	Лошото е, че другата половина
	Пътува по маршрута наникъде.

@@	януари 2006 г.
P$
