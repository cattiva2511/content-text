P>
	И всичко е май, както преди,
	Раззеленените вечни дървета,
	Слънце през клоните свети,
	Аз търся моите далечни следи.

	А те закъсняват. Няма ги вече.
	Все по-бавни стават алеите,
	Както преди птиците пеят,
	А аз се чувствам далече, далече.

	Къде съм? Кой съм? Какво съм?
	Търся лика си в небесното езеро.
	Виждам сянката си премрежена,
	Която все още държи се на косъм.

	Животът — този алчен шегобиец,
	Мимоходом замита моите стъпки,
	В пространството уморено пристъпвам
	С упоритото отчаяние на самоубиец.

	Паркът. Само паркът мой е.
	И тези мои мамещи алеи.
	Защо така днес птиците немеят
	И срещам толкоз непознати хора?

	Защо не съм сега, каквото бях?
	Та аз мразя дръзките промени,
	Със сетни сили моля се да ме приемат
	Моите алеи пак при тях.

	Но ето — вече мен ме няма,
	Гората, казват, все е същата.
	Забързаният въздух аз преглъщам,
	Давя се, бавя се, пропадам.

	А всичко е май, както преди,
	Раззеленените вечни дървета,
	Слънце през клоните свети,
	Но губят се, губят се моите следи.

	Не! Аз искам да е както преди,
	Крещя и късам душата си на части,
	И тръгвам сам, последен час,
	Докато остават след мене следи.

@@	лятото на 2005 г.
P$
