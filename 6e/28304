P>
	Антикварните търговци продават спомени
	На тротоара зад „Александър Невски“,
	Монети, предмети, символи, ордени,
	Все неща, които сме забравили днес.

	Продават играчките на моето детство:
	Колички, танкчета, автобуси, влакчета,
	С които аз наивно градих световете,
	С които аз воювах и все тръгвах нанакъде.

	А днес. Днес всичко е друго. Модерно.
	Различно. Практично и грубо. Виртуално.
	Скъпото е евтино. Луксозното е мизерно.
	Безлично. И безсмислено. Глобално.

	Спекуланти продават на безценица моето детство.
	Идеалите. Мечтите ми. Разпродават ме.
	И малките кубчета в главата ми са разместени.
	А аз се чувствам ограбен, предаден.

	На промяната ветровете озъбени вият,
	На тротоара зад храма спомени тихо блестят,
	От болка сърцето като спукана топка се свива
	И пътят… Дори няма вече път.

@@	лятото на 2004 г.
P$
