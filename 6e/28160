P>
	Април е най-хубавият месец. Откъсва
	огромни дървета по направлението на чужбински ветрове
	и по направлението на победни музики
	откъсва вековни дървета.
	Април заравя слънца
	и подхранва мътни есенни студове.
	Април,
	какви времена минават при твоето възшествие!

	Започва есента и всичко приема нейния образ,
	пъхаме ръце в джобове
	и притворно закопчаваме ризи.
	Започваше есента и започваха
	нашите училищни часове.
	— Хавиер, Хавиер, не си забравяй шапката,
	пази си чантата,
	внимавай, като пресичаш трамвая.

	Започва есента и сладки ветрове ни рошат,
	подтикват ни след пътуващи сенки,
	събираме жълти листа
	и утешаваме дънери,
	паркове, скамейки, площадчета.
	Есента ни раздрусва гърлата,
	разтърсва ни дните
	и най-различни пътища ни сочи да вървим.

	Вървим с някои приятели
	под есенното слънце
	и пием кафе, и приказваме за сезона.

	Моята сестра (есента)
	ме прекара пешком през градовете
	и опознах градините там.

	Денем много чета и нощем
	се усещам как чакам есен.
P$
