P>
	Хиляди снежинки нежно те търсят
	Да се стопят на твоите устни,
	Аз те целувам хиляди пъти
	И не искам нито един да пропусна.

	Хиляди думи, ежедневно изричани,
	Със скорост хиляди мисли в минута,
	Аз чрез всяка една те обичам
	И във всяка една го признавам нечуто.

	Хиляди лъчи в очите ти са събрани
	И запалват всяка нощ небосклона,
	Под който ти си най-голямото ми имане
	И любовта към теб — най-свята икона.

	Хиляди маршрути в мен рикошират
	С неотложността на хиляда задачи,
	Но всеки миг любовта в мене пулсира
	И всеки миг към тебе аз крача.

	Хиляди понятия измерват незримо
	Живота и го в рамки обличат,
	Само любовта остава неизмерима,
	Онази любов, с която аз те обичам.

@@	февруари 2004 г.
P$
