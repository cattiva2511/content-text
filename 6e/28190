P>
	Човек минава с хляб на рамо.
	За двойника си как ще пиша после?

	Друг сяда, почва да се пощи, да се пощи.
	С какъв кураж за психоанализа ще споря?

	В гръдта ми трети е нахлул с тояга.
	Какво на лекаря да разправям за Сократ?

	Един сакат повел е за ръчица дете.
	Андре Бретон ще го чета ли още?

	Някой зъзне, кашля, храчи кръв.
	И за какво да споменавам Де профундис?

	Някой боклуци рови, търси кости и обелки.
	Как може за безкрайното да се пише?

	Един зидар от покрива преби се, вече не закусва.
	Да обновяваш ли тогава хиперболи и тропи?

	Бакалинът от всяко теглене краде по десет грама.
	Да разсъждаваш ли тогава за четвъртото измерение?

	Банкерът фалшифицира годишния баланс.
	С какви очи в театъра да се разплачеш?

	Един бездомник спи, нога подгънал под гърба си.
	Да превъзнасяш ли тогава Пикасо?

	Разплакан мъж на погребение отива.
	Как да станеш после член на Академията?

	Някой в кухнята си смазва карабина.
	Как да си мислиш за отвъдното тогава?

	Минава някой, нещо си брои на пръсти.
	Как да говориш с не-азът, без да изкрещиш?
P$
