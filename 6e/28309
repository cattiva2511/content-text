P>
	Хората избират какво да купят за вечеря,
	Те сменят марката на продуктите,
	Искат да избягат от познатото вчера
	И от дори от предсказуемото утре.

	Хората купуват перилни препарати,
	За да почистят домовете си от насъбраното.
	Вечеря. За десерт — брътвежи и баклава
	Към  бозата от телевизионни предавания.

	Хората пазаруват суета на промоция,
	На живота от цветната диплянка,
	Заведенията — музеи за пияни емоции.
	Залез. Все по-дълга става сянката.

	Хората алчно преследват модата,
	Небето е празно до безкрайност,
	Да скрият дърветата няма да могат
	Боклука в душите, разпилян от нехайство.

	Хората си набавят дрога съвсем легално,
	Всеки порив е само дръзка химера,
	Изтича животът като игра виртуална
	И ни връща в далечната каменна ера.

	Хората купуват, купуват, купуват,
	Заробени от процентите на лихвите.
	Всичко е лесно, дори не ни интересува,
	В душите е празно, сърцата ни липсват.

@@	пролетта на 2005 г.
P$
