P>
	Утрото се събужда, настръхнало от студ,
	Изпива до дъно изстиващото кафе,
	Изтърсва звездните трохи от своя скут
	И съблича нощницата от сънища и кадифе.

	Качва се в трамвая, пътуващ по слънчеви лъчи,
	И перфорира поредното билетче надежда,
	Вглежда се в часовника с невиждащи очи,
	В езера от реклами и вещи се оглежда.

	Разменя две — три думи забързано с вятъра,
	Дълго разговаря с някого по телефона,
	Заключва настоящето с ключенце от вяра
	И прелиства папките с мечти и спомени.

	Попада в паяжината от мимолетни звуци,
	Сред хаоса от сетива на разпродажба,
	Сред шумни площади и разноцветни улици
	И приема своята наркотична бензинова дажба.

	Пазарува на промоция пълни кошници суета
	И няколко грама сладникава необходимост,
	Натъпква се в поредния автобус сивота
	И по навик слиза на спирка безименна.

	Претопля тенджера огладняваща самоизмама,
	Превключва няколко канала дебнеща скука,
	Предъвква жилава гозба от щастливи реклами
	И си ляга да спи, зъзнещо от студ.

@@	февруари 2006 г.
P$
