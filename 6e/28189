P>
	Това е мястото, където обличам
	панталон, това е домът, където
	ризата си свалям на висок глас,
	където имам една постеля, една душа
	и една карта на моята Испания.
	Току-що говорих
	за мене с мене си, сложих
	върху една малка книга голям хляб
	и после с тананикане поисках
	да преместя дясната страна на живота
	наляво;
	по-късно изпрах всичко — стомаха,
	мъжествената страна, достолепната;
	обърнах се да видя какво се е измърсило,
	сгълчах приближеното до мене
	и подредих къщата, която
	кимаше ли с глава, плачеше ли — не знам.

	Моят дом, за нещастие, е дом
	с пръстен под; за късмет, там живее
	моята надписана любима лъжичка,
	моят любим скелет с вече изтрити букви,
	бръсначът, постоянната цигара.
	Наистина, щом се замисля
	какво е това животът,
	не мога да не кажа на Жоржета
	с цел да хапна нещо вкусно —
	да изляза вечерта,
	да купя добър вестник,
	да запазя един ден за когато свършат дните,
	също и една нощ за когато свършат нощите;
	(така казват в Перу — извинявам се);
	по същия начин страдам с голямо безпокойство
	да не извикам или заплача, защото очите
	притежават независимо едни от други своя бедност,
	искам да кажа — свои свойства, нещо,
	което се изплъзва от душата
	и в душата пада.

	Тъй преминаха
	петнайсет години; петнайсет после и преди — петнайсет,
	и човек се чувствува глупак.
	Естествено, заради другите. Какво да правиш?
	Нищо да не правиш е по-лошо,
	освен да живееш, освен да постигаш
	единственост между милиони хлябове,
	милиони вина, милиони уста,
	между слънцето и светкавицата му лунна,
	и между литургията, хляба, виното и моята душа.

	Днес е неделя и заради нея
	идва ми мисъл в главата,
	плач в гърлото
	като голям оток.
	Днес е неделя и това
	има много значения; иначе
	ще бъде, може би, понеделник,
	и в сърцето ми ще дойде мисълта,
	в мозъка ми — плача,
	и на гърлото ми едно ужасно желание да удуша
	това, което чувствувам сега
	като човек — какъвто съм,
	каквото съм изстрадал.
P$
