P>
	Книгата с потеклото на Че,
	син на Аугусто,
	син на Лаутаро:
	Лаутаро,
		„Инче Лаутаро
		апибум та пу хуикан“
		(Аз съм Лаутаро, който довърши
	испанците),
	женен за Гуаконда
	и брат в същото време на Кауполикан — Небесния стрелец,
	и на Колоколо —
	роди Оропельо;
	Оропельо роди Леколон
	и неговите братя;
	Леколон роди Кайегуано;
	Кайегуано роди Талко;
	Талко роди Ренго;
	Ренго роди Тупак-амару;
	Тупак-амару роди Тупак-жупанки;
	Тупак-жупанки роди Тукапел;
	Тукапел роди Дирианген Никарагуански
	и той се самоуби
	в полите на вулкана Каситас,
	за да не бъде пленен.
	Дирианген роди Адиакт
	и той бе окачен
	на един тамариндов прът в Субтиаба.
	„Тук умря последният индиански вожд“ —
	и хората отвсякъде идат да го видят като нещо голямо;
	Адиакт роди Хочитъл Акатъл — Тръстиковия цвят;
	Хочитъл Акатъл роди Геге Микистъл — Старото куче;
	Геге Микистъл роди Лемпира;
	Лемпира роди Текун-Уман;
	Текун-Уман роди Моктесума Цокойотлцин;
	Моктесума Цокойотлцин роди Куаутемок;
	Куаутемок роди Куатемотцин
	и той бе обесен от хората на Кортес
	и каза:
		„Така научих аз
		какво означава да вярвам
		на вашите лъжливи обещания,
		о, Малинче, о, Кортес,
		знаех още отначало,
		че няма да умра от своята ръка,
		когато влязохте в моя град
		Теночтитлан,
		и че бяхте ми отредили такава съдба.“
	Куатемотцин роди Гаупопока;
	Гаупопока роди Тлакопан;
	Тлакопан роди Уаскар;
	Уаскар роди Херонимо;
	Херонимо роди Сивото перо;
	Сивото перо роди Лудия кон;
	Лудия кон роди Спрелия бик;
	Спрелия бик роди Боливар;
	Боливар роди Сукре;
	Сукре роди Хосе де Сан Мартин;
	Хосе де Сан Мартин роди Хоакин Муриета;
	Хоакин Муриета роди Емилиано Сапата;
	Емилиано Сапата роди Панчо Виля;
	Панчо Виля роди Ортис;
	Ортис роди Сандино,
	брат на Хуан Грегорио Колиндрес
		и на Хуан Мигел Ангел Ортес,
		и на Хуан Умансор,
		и на Франсиско Естрада,
		и на Сократес Сандино,
		и на Рамон Раудалес,
		и на Руфис Марин,
		и когато говореше, казваше:
			„Нашата кауза ще победи,
			защото е кауза на справедливостта,
			защото е кауза на обичта“,
		и друг път казваше:
			„Аз съм готов да умра
			с малцината, които ме следват,
			защото е за предпочитане
			да умрем като бунтовници,
			не като роби!“
		Сандино роди Байо;
		съпругът на Аделита,
		от която се роди Че,
				Леонел Ругама,
				видял обетованата земя
				през най-жестокия сеитбен месец
				без друго спасение, освен борбата.
P$
