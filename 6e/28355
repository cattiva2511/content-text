P>
	Приплуват тревожни платноходи,
	С платна от бури натежали,
	Какво ли носят, кой ли ги води?
	Каква ли битка ще разпалят?

	Вълни от слънце угасени
	Припламват и набират сила,
	Те дирят своето спасение,
	Те дирят в бурята закрила.

	Сред хаоса от капки разпилени
	Като мълнии проблясват риби,
	В прозрачни мрежи са пленени
	Най-непокорните мечти амфибии.

	Приплуват тревожни платноходи
	С платна от бури натежали,
	Отчаяни корсари бродят
	За кръв и злато зажаднели.

	Смълчана тръпне цитадела,
	Дулата хоризонта гледат,
	Платноходите — миражни цели,
	Лицата — изпънати и бледи.

	След миг ще пламне небосклона
	В сблъсъка на залп насрещен,
	Ще се превърне всичко в огън,
	В стихия праведна и грешна.

	Приплуват тревожни платноходи
	С платна от закъснели урагани,
	Вълните по небето ходят
	И сипят огнени закани.

@@	2003 г.
P$
