P>
	Все повече просяци ме спират.
	Сезоните се надбягват, застигат се и
	Само понякога се изпреварват.
	Моите родни улици от спомени,
	Весели и притихнали,
	Разцъфнали, зелени, многоцветни, бели,
	Толкова мили, романтично красиви!
	Мои детски улици кръстопътни.
	Днес те са уморени…
	Новите блокове се пъчат надменно
	И хиляди лъскави конски сили
	Оплитат моите детски велосипедени улици.
	Отсреща, на ъгъла имаше книжарница
	И аз си купувах тетрадки за мечтите,
	За моите детски, наивни мечти.
	Днес там има елитно кафене.
	Там скъпи костюми и скъпи парфюми
	Продават се с погледи,
	Купуват се с думи
	Над някоя чаша скъпо кафе.
	Боли ме!
	Сладоледът се топи по ръката ми.
	Движат се хора по моите улици,
	Препродават движимост и недвижимост.
	Но моите улици не се продават!
	Не се купуват моите улици!
	Притварям очи и всичко е същото,
	Всичко е както някога.
	Затичват се шляпащите сандалки,
	Изжулените ми колене.
	Затичвам се и се гмурвам
	В моите улици — сладоледени, велосипедени,
	Безгрижни и весели,
	Детски мои улици!
	И по стара пързалка,
	За миг отново дете,
	Спускам се, себе си да открия.
	По улиците кръвта ми се втурва,
	Те отново пулсират, както преди.
	Подсвирвам си позабравена песен
	И се връщам всеки път по моите улици.
	Дърветата радостно махат,
	Те ме чакат,
	Моите улици,
	Моите улици непораснали,
	Детските мои улици!

@@	юни — юли 2003 г.
P$
