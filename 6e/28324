P>
E>
	„Да се завърнеш в бащината къща…“
@	Д. Дебелянов
E$
	Всеки ден аз се завръщам
	В апартамента — бащината къща
	По уличката „Димчо Дебелянов“,
	За да прегърна татко, мама.

	На ъгъла между „Жолио-Кюри“ и „Чехов“,
	В квартала, устремен на „Изток“,
	Аз диря вяра, обич и утеха,
	Сред всичко, което ми е близко.

	Сядаме на кухненската маса,
	Да хапнем, да си поговорим,
	Запазено за мен е мойто място
	За всеки случай — ако дойда.

	Стените пазят като далечно ехо
	Моя смях безгрижен, моя глас,
	Пак в мен събужда се детето,
	Когато се завръщам в нас.

	Тук времето за мен е вечно спряло,
	Това е моят безграничен свят,
	Моето вълшебно огледало,
	Моят храм и мой палат.

	Хлябът винаги е разделен на четири,
	Ако намина гладен, жаден,
	Светлинка в прозореца ми свети,
	Ако замръкна в път и се забавя.

	Тук умората за миг захвърлям,
	Приятели са вечните дървета,
	И най-съм истински, когато се завърна,
	И най- съм бял, и най- съм светъл.

	Тук всяко нещо ми е скъпо,
	Със сили отново се зареждам,
	В хармония душата ми се къпе,
	И всеки път аз пак се раждам.

	И буден син — аз все се връщам,
	В апартамента — родната ми къща,
	За да прегърна с обич мама,
	За да прегърна с обич татко.

@@	пролетта на 2006 г.
P$
