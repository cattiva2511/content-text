P>
	Какво ми остава да сторя
	и къде ли мога да ида,
	щом всичко е казано вече в книгата на Поета,
	която ме хвърля в ръцете на хората с моите богове,
	къщи и острови, жени и местонаходища.

	Остава ми само едно — като ехо да дишам;
	там е домът ми: между редовете,
	тих, прозаичен,
	сред непонятни останки, в мълчанието,
	където, късайки думи, се скрива
	грабливата птица-живот,
	моето име и пътят ми лъкатушен.

	Мога ли да започна отново? Да се измъкна
	зад гърба на Поета
	с моето име,
	аз, Одисей, несрещан
	в книги, бездеен, безславен, безмълвен,
	вече недосегаем за съпоставки,
	най-сетне истински,
	в плът, съществуващ?

	Повестта ми ще следва само сред прах.
	Когато изчезнат стихотворни размери и богове,
	когато накрая изчезнат строфите на древния мъж,
	и моето име ще бъде свободно, а аз
	ще потегля на път, ще подиря
	домашно огнище, без богове, без следа,
	не вече мотив за балада.

	Не вече мотив за нещо си,
	а само за мене. Няма корона,
	няма Итака, няма завръщане
	в законното ложе. Прехо`дно,
	разтърсвано от смъртта същество,
	щастие или нещастие,
	беден, богат, безправен —
	това ще отхвърля, ще отхвърля всичко
	и ще се промъкна до тленния зрак,
	ще дойда, за да живея.

@@	1974
P$
