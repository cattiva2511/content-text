P>
	Седмицата приключва, както е започнала:
	Всичко е, както преди.
	Пих, и се напих.
	Ядох, заситих се и застлах леглото си. Освен това
	Мислих за миналото, видях се още веднъж
	Как крача по стария път от „Бургдорфщрасе“ към „Ботгерщрасе“,
	За да изпия в малката кръчма една бира и една житна ракия.
	Очевидно зимен ден като днес е било тогава,
	Когато Вестфалия се е държала като Зимната крепост на Германия.
	Но и на Фелдберг е натрупал сняг.
	Моята любима лежи в леглото с котарака си
	В Берген-Енкхайм. Аз самият не се отнасям добре към себе си,
	Но намерих сред прането една прастара риза,
	Която си бях купил някога някъде в Old England*
	[* Стара Англия (англ.). — Б.пр.]
	От „Марк & Спенсър“. Също и английската лула,
	Придобита в Шекспировото градче Стратфорд, все още е тук, освен това
	Все още на моето писалище се намира
	Един римски камък от Бат.
	Само че писалището днес упорито
	Отказва да ми служи: на него лежи картината
	„Пропадналата Надежда“*.
	[* Картина от немския художник-романтик Каспар Давид Фридрих (1774–1840), представяща гибелта на кораба „Надежда“ сред полярните ледове. — Б.пр.]
	Докато в леглото прелиствам мемоарите на Надежда Манделщам, мисля си,
	Понеже съм зле, колко относително все пак постъпва животът
	С нас, поетите, във Века на вълците,
	Който сега приключва, за да стори място
	На новото хилядолетие, а с това и на пропадналата надежда
	Да има бъдеще за мене.
	Не, не си струва
	Днес да отварям кепенците, понеже отново се смрачава, а и дните
	Стават по-къси, в отсъствието на щастието
	Се взирам в своя екран, където думите се струпват
	В нещо, което вече не е послание. Къде
	Още мога да ида, освен в тъмнината?
	Депресии, лоши настроения и
	Все наново предизвиканата невъзможност
	Да успея още веднъж някъде да пристигна…

@@	2001
P$
