P>
	В началото има само гора. Поотделно проправяме път
	към водата. Огън прогаря гората
	между палатките. Бентът от левия бряг се накланя
	в самата среда на реката. Притиснат,
	потокът избликва между скалите и талпите,
	ние седим поотделно накрай гъсталака, приказваме
	само с вълните. Случайно попаднали тук,
	непознати за никого, но докога? На студеното
	речно дъно, посред натрошен камънак, нощем
	без поздрав се свиваме в одеялата. Когато на лято
	гората се поразреди, ще дойдат и други. В шахтите
	тъпчем грамади бетон, на въжето висим
	над водата. Или пък дръзко запълваме пукнатините
	в стената, преди да се скъса, тогава
	един-друг се държим за ръцете или се търсим
	с викове. Всеки познава вече лицето
	на своя съсед, от лампи огрято, а също
	гласа му и други неща — проблясващи счупени зъби,
	очите, искрящи зад вълнени дрипи в студа.
	Но щом ни нападнат комари, променя се
	гледката. С охкане скачаме по-надалеч,
	забулени, ала напразно. И бягаме пак
	от водата. Но ето: веднъж през априлските дни, когато
	реката бучаща разчупва своята ледена броня,
	а пътят й е преграден от бетона
	и бавно започва море да се шири, внезапно
	съзираме върху стената — вече сме много.
	Все по-начесто излизаме от оределия лес
	пред яркоцветни постройки, които израстват край нас
	нощем, докато ние над книгите бдим.
	Понякога и по смеха се познаваме,
	когато труда разпределяме. Долу
	под мощния кабелен кран монтираме вече турбините
	за водната струя. Колкото повече ставаме,
	по-добре сякаш познаваме всеки:
	каква му е крачката, как пресушава
	шишето. Дори който никога сам не разпитва
	за себе си, пак научава какъв е.
	А после, под новите стълбове, когато потича
	по жиците ток над скалите, а стълбът до тебе
	звънти и ехти, ти знаеш за другия
	какво си помисля. Подир този ден
	оставаме седмица още. И тъкмо когато
	така се познаваме, идва часът за раздяла
	и всички поемаме пак из страната.

@@	1970
P$
