P>
	Често в края на пътуването ми до теб,
	когато слизам от ракетата на светлината,
	виждам те сред облаците като междузвездна станция
	и как висиш в небето,
	подобна на луна,
	разперваш длани от мъгла,
	сякаш тайно благославяш световете,
	живеещи там някъде под теб.

	Тогава буйно се притискам
	към злачната ти разломена гръд —
	о, майко на живота,
	разтърсвана от урагани —
	и до мрак лика ти озарявам
	от Америка до Азия…

	А ти ми даваш месинговия бокал,
	който тук наричат Слънце,
	за да ме гостиш по обичая си.

	„О, тук е тъй различно от Всемира“ — казвам аз
	и като гост изпивам чашата докрай,
	а после се разхождаме покрай витрини
	или с петицата излизаме навън
	в гората, да послушаме певеца в парка,
	звука на стъпките му,
	неговите думи…
	И чувствам как пленителен е този обичай
	да бъда с теб Човек.
P$
