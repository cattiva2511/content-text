	Уве Гресман (1933–1969) е немски поет, роден в Щайнбах-Халенберг като извънбрачно дете. Израства в приюти за сираци и в чужди семейства. Белодробна туберкулоза го измъчва още от ранното детство. Препитава се като общ работник, много чете и пише поезия. Стиховете на Гресман намират изключителен читателски отклик при организираните в частния литературен кръг „Дер Люрикклуб Панков“ поетически вечери.
	Във фантастично оцветените образи в творчеството на Гресман неизменно присъства острото чувство за реалност: съзнанието за свобода и сила, което съпътства навсякъде лирическото му Аз. Макар животът на поета да е кратък и безотраден, неговите стихове са жизнерадостни, а болестта сякаш прецизира наблюденията му върху света.
	Поезията на Уве Гресман, събрана в книгата му „Птицата Пролет“ (1966), се възприема като вълшебна приказка, чийто герой се изявява като властелин на Вселената. Посмъртно излизат стихосбирките на Гресман „Слънчевият автомобил“ (1972), „Стихотворения“ (1978) и „Приказни създания“ (1983).
