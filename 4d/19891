P>
	През мрака тичах и крещях — Видях:
	на светло, чуйте ме, вървеше там…
	Какво вървеше?
				Хълм, кит, вълк, цял куп
	отломъци, от черен остров част,
	брониран кораб, паякова сган,
	дим, облаци, джудже, грамаден пес,
	сюрия камъни — с различна плът
	чудовище столико там пълзи…
	Видя го, значи, да върви?
							Видях:
	минава през камъш, ломи скали,
	из въздуха се носи, по брега,
	закрива равнините и пълзи
	под свода, влачи диря през реки,
	горите затъмнява, бълва дим…
	С какво покрит бе звярът?
							Там видях:
	с трева, желязна броня, кадифе,
	масивна ризница и перлен плащ,
	ботуши с шип, сплъстен кожух, калпак
	и свинска кожа, конски косми, плат,
	отдолу кости мърдат, люспи, рог,
	нагръдник от пера и тиня, сняг,
	и кожа от дърво, метал и лед…
	А членовете?
				С нокти и рога,
	от влажни перки пънове стърчат,
	крила гигантски, дълги пипала,
	извити към небето, лапи в кал,
	бодли, опашки, четина виси
	и бяла, тежка се люлее там…
	Очите му?
	Безброй. Мъждукащ здрач,
	стъкла и въглени, ръжда и лой,
	блуждаещи огньове, същества
	вълшебни, древни, чужди, с блясък див,
	в бездънни сиви ями тлее жар,
	отгоре — мигли, влажни и втвърдени…
	Какво изрече звярът?
						Изрева,
	затропа, задрънча и заскимтя —
	сто кучета под грейнала луна, —
	трошене на скали, грухтене, вой,
	мърморене, пухтеж, прозявка, дъх,
	сподавен хохот и провлачен стон,
	а после — песен, кротък смях и звън…
	Какво направи звярът?
						Тръгна в кръг,
	пое на юг, на север — и расте
	надлъж и шир, разгръща се навред
	и пак се свива, и изпълва в миг
	простора, всички градове, води,
	а равнините пък докрай покри.
	А името му? — Няма! — Откъде се взе?
	От мрака, от водите, бездните — бе там,
	когато аз дойдох, простираше се вред,
	без сянка, без следа от произход…

	Е, и сега? — Мълчах. — На лов отивай!
	Нареждаме да хванеш тоя звяр,
	пред прага ни да го положиш утре!

	Къде да ида, викнах, сам не зная
	къде му е сърцето, как да почна…

	Но без да ме погледнат и за миг,
	поеха мълком през нощта и мрака.

@@	1962
P$
