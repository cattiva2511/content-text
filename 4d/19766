P>
	Закътвам те, моя любима, в леса на дъжда,
	покривам ти тялото с шума, с мъгла, а ръцете — с пясък.
	Лицето ти люшкам в дъха си,
	приспива го той.

	Спи —
	тази дума е вече завивка,
	но аз те загръщам и с поглед,
	мятам връз тебе небето, звънтящо от облаци и от листа,
	затрупвам те с есен.

	О, рамената ти носиха черната птица — страха,
	криле тя разперваше през пролетта и през лятото,
	свила си беше гнездо в очите ти.
	Сега тя сразена лежи в храсталака,
	сега си отдъхваме двама без страх.

	Спи, вече прелетни птици разбуждат вятъра —
	те като сънища трепкат в косите ти.
	Спи, вече дъжд се излива
	и сякаш перца докосват страните ти.

	Спи —
	вече бялото слънце се стапя,
	очите ти пазят под клепките
	червеното злато —
	държат го за зимата.

@@	1956
P$
