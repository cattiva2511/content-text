P>
	Всичко, което е истинско,
	може да бъде тихо.

	Тихо зреят плодовете.
	Листата падат леко.
	Безмълвно снегът ги покрива,
	кротко замръзва езерото —
	настъпва смъртта като сън.

	Зачатието е мълчаливо.
	Слънчевите лъчи не крещят.
	Никой не чува, когато снегът се топи.
	Всички треви от земята израстват —
	безмълвно.
	Когато пъпките се разтварят,
	не гърми.

	Всичко, което е истинско,
	може да бъде тихо.
P$
