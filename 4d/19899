P>
#	1

	Удави се той сред вълните на времето и безследно
	потъна в пространства, които извая
	от Земя и Небе, и изпълни докрай
	с царства`, богове и ангели, с неизтощимите
	дихания на всемира, с мечти и огън,
	с крясък и бури, и с първия гръм на Творението
	Сляп за света, той пое, жив, надолу
	по безтегловния, въртящ се над бездната
	Маелстром*, където водата увлича
	[* Водовъртеж край норвежкия остров Москенесьой — Б.пр.]
	в глъбта материци от светлина,
	поглъща ги, сдъвква ги и ги запраща навред в небесата,
	а там, танцуваща сред низходящия вятър, пяната бие криле
	и се превръща за миг в корморани, които блестят
	и покрай дъгата се люшват надолу
	в нощта и още надолу в кипящата пустош.

	Левиатан* го погълна и понесе през времето,
	[* Митично морско чудовище, за което се говори в Книга на Иов, 41:1-34 — Б.пр.]
	през прилив и отлив назад към Отвъдното,
	но той го откъсна от синевата слепяща, напуснаха рая.
	земята подириха; и той изпълзя от пастта му,
	слезе на сушата, а зад гърба си остави морето и екота;
	тъй се положи начало на времето; а кормораните
	бяха вече дошли преди него, скалите
	го зовяха по име; гори се издигаха там,
	готови да го приемат сред цвят и сянка,
	сред светлината да го приеме го чакаше слънцето;
	а чужд да не бъде, подели рибата с него водата
	на всички потоци, а лятото, зимата щедро
	дариха го с облаци и небеса, с пяна от сняг.

#	2

	Ето ме. Дойдох. Цели столетия,
	изпълнени с буйство и скитане, оставих зад себе си,
	отдалечих се немалко от боговете. Човешкият свят
	състари ме от ярост, от гнет и заблуди,
	състари ме съвсем. Мощта на човека
	и неотменното негово право пред Творението, болката му
	в зоните на обстрела, установеното му наследство:
	гордостта пред смъртта, гневът, надеждата, нейният прах
	с време кръвта ми почерниха, но аз виках и викам
	назад към Началото: „Ето ме! И тук ще остана.“

	Тъй време изтече, от всякоя нощ
	с нова сянка излизам пред всякое слънце,
	жив съм все още; гибели
	сменям, и гнет, и смърт, но все още постигам
	своето възкресение от порой и разруха,
	все още извайвам пространства от земя и небе…

	В тях аз живея, в тях аз предлагам за някое време
	на царства` и слънца, на боговете онова домашно огнище,
	което излиза от кратера (а в ушите ми
	още ехти освободеният гръм на Творението),
	живея за гняв и за смях, нелюбезен
	към силните, даже в смъртта си огън издишвам,
	за да е пулсът ми твърд като камък;
	тук, в този шемет на вълчия век,
	отредил ми пътеки от кръв, аз стоя в светлината,
	за да поема скалата, която от свода ще падне
	и ще разкъса ръцете ми, ала не ще ме забие в земята.
	Приветствам всички епохи, през които преминах,
	все по-смътно, далеч зад гърба ми отекваха те,
	и вдигам глас, за да извикам назад към Началото,
	че никой не ме очаква там долу, в мрачния край на Творението.

@@	1969
P$
