P>
	Когато угасените полилеи на кестените се извисят
		под стария театрален свод на небето
	и новият комин с червен рубин в сивата си вратовръзка
		задирижира утринния концерт
		на белите дробове,
	а едно зрънце истина се плъзне в пясъчния часовник
		на мраволъва,
	зелената папрат разтвори детското си юмруче, кихне
		бодливи спори, духне слънчеви прашинки, прозее се,
	един щастлив електротехник забие бръмбаровите нокти
		на своите кънки в забучалия телеграфен стълб
	и мъдър поет трепанира яйце от кокошка-джудже,
		внимателно го римува с тънкото кукуригане
		на три четиристишия,
	а тромав асистент по физика с бял горчив
		пърхот
	по костюма програмира по-скъпа изчислителна машина
		за по-бърз реактор-размножител, по-хитроумен —
	и тъй, докато нулевата серия на вършачките за мед
		на смени се рои в градинките пред къщите,
	а хеликоптери във вид на уханно жужащи кафемелачки
		кацат по балконите,
	тя, тя, тя слага две малки контактни лещи
		върху зениците на гърдите си,
	подновява двете миглести пъпки в стройната
		висока ваза на шията си
	и върху еднакво съвършените птици
		на своите влюбени помежду си нозе
	тръгва НА РАБОТА в един свят, който заради нея
		се преобразява
	с всички вероятни случайности
		и непредвидени необходимости —
	например кръстовището трака като ножицата
		на нейния фризьор,
	докато аз се разхождам с кола по моста
		на утринната й гимнастика
	покрай поляната, чиито будилници от щурци
		никой не изключва,
	върху която лежи малка лужишка цигулка, едно изящно ухо.

@@	1979
P$
