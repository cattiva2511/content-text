P>
	Сред сняг и врани свих към планината,
	която все не идваше при мен,
	но там открих акули в езерата
	с вдървени, черни перки, с кух корем.

	В клисури, вирове, под жарки стволи
	живях сред вълци, гъски, риби-меч,
	видях на чайките крилата голи,
	щом есен плъзна в залива далеч.

	Нощта бе светла, грееше луната,
	небето с топли вихри затрептя,
	и не една страна в далечината
	твърдеше, че от този свят е тя.

	Видях най-първо бурни океани,
	а дюните настъпваха сред прах,
	след туй изникнаха скали вкопани —
	пред стъклен хълм седеше просяк плах.

	Кух рог на радостта му бе сърцето,
	а той бе сляп — аз маската свалих,
	открих си пред лопе`ните лицето
	и с вятъра косите си измих.

	А бавно хълма вятърът рушеше,
	пречистваше скали и брегове,
	тъгата на морените личеше
	през сумрака на късни часове.

	Но в шахтите по хълма пак не свети,
	и рудниците са миражен кръг,
	по камъка расте усойно цвете,
	ала не зърнах черния му стрък.

	И хълма аз на пух и прах направих;
	строшен бе на това небе ликът,
	очите си на просяка оставих
	и пак към оня свят поех на път.

@@	1958
P$
