P>
	Когато огънят на любовта ми пламна,
	той беше много ярък за очите ти,
	той беше много жарък за ръцете ти
	и ти пред него учтиво се извърна.

	Когато огънят на любовта ми се разжари,
	смути те пукотът на неговия пламък,
	а вихърът му разпиля косите ти
	и ти не зърна там какво за теб изгаря.

	Когато огънят на любовта ми се разискри,
	блестеше светлината му в гърба ти,
	пред погледа ти бе гората с дървесата,
	а огънят не бе за тебе важен.

	Но бавно огънят на любовта ми стихна,
	ръцете ти започнаха да зъзнат,
	очите ти се напрашават с пепел,
	когато тъжно днес жарта раздухваш.
P$
