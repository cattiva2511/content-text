P>
	градинската ограда, плъзнала по склона, паднала на колене,
	зеещите дълбеи в недяланите камъни, обрасли с бъз,
	от плета висяха едрите камбанки на див хмел
	и те обгръщаха света пред моите очи,
	лежах в тревата, пъхнал длани под главата.

	край мене се разпадаше прогнила круша, задушена
	от кафяво разложение, снопове филизи напираха към светлината,
	красиво подредени и окръглени, една до друга дупки от кълвач,
	така дървото се превръщаше във флейта за скорците,
	гледах слънчевия злак, пъхнал длани под главата.

	от къпинака и от тръните на габъра,
	просторен вал, покрит с листа, надвиснал над водата,
	духчета с навирени опашки цвъртяха от гнездо на мушитрънче
	и се стрелкаха през тайното скривалище на моето детство,
	в което аз лежах, пъхнал длани под главата.

	един мечтател, който цели сладостни следобеди прахосваше,
	с възторжени очи следеше облачните сътворения,
	лежеше кротко в самота като удивен лентяй в кървави години
	сред зелената ливада на един тревясал склон
	с прибрани колене, пъхнал длани под главата.

@@	1991
P$
