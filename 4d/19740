P>
#	1

	Наслада на създателя доставя
	Успешното му дело.

#	2

	Към оскъдната у нас небесна синева
	Стърчат могъщите пилони
	И преливащи от радост, ги разглеждат тези,
	Които са ги зидали. Навирена
	Коравост — тя напомня за строителя.
	Възземането на втвърдения бетон показва
	Колко е голямо
	Задоволството на архитектите.

#	3

	А който префучава покрай жилищните крепости,
	Управителните палати и търговските дворци,
	По-мощно дава газ, държи
	Кормилото по-крепко:
	Пронизан сам
	От мощ и крепкост.

#	4

	Смях напира от гърлата, щом
	Величествената турбина се задвижи: пак невярващи.
	Че те самите чудото са сътворили,
	Смайва боговете, в миг
	Открили, че съществуват богове.

#	5

	Да седиш в кресло,
	Към тялото ти пригодено. Да се изтегнеш най-удобно:
	Каква наслада! Също е наслада да измислиш
	Този пружиниращ съсъд, да пресметнеш
	Размерите му, да го създадеш за всички, пожелали
	Да седят удобно: ето нещо, което ще ви облекчи.

#	6

	Да се разположиш върху трона
	На верижния булдозер — трудовия танк,
	Гигантската играчка —
	И пред себе си да движиш
	Пясък, камъни и пръст, тъй както
	Досега е вършил само Бог — заместен днес от втората работна смяна:
	„Бригадата Човек“.

#	7

	Да яхнеш сам чугунения слон
	Или стоманения дракон: ето удоволствие
	За хората от плът и кръв, които
	В мотора чуват ритъма на собственото си сърце,
	В движенията на крана чувстват дланите, които
	Над голите строителни площадки своя дъх
	Изпращат с писъка на клаксон,
	Та из пустошта да израсте
	Творение, което да кънти и стене, да говори
	С хиляди човешки гласове
	И да живее хиляди живота:
	А на този, който го съзре, гърдите
	Да изпълни с гордост.
	На нея ти се наслаждавай: тя
	Никога не ще ти нагорчи, тъй както е горчива
	Радостта от разрушението.

@@	1965
P$
