P>
	Например можем да седим вечно
	и да шарим яйца за Великден.
	Перо, восък и пламък — митически
	реквизит, багри на лук, цвят
	на трева, различно отсенена
	чернота на кора, убито зелено —
	вълшебстваме, сръчно в длани
	превъртаме праяйцето първично, пунктираме
	устремно екватора на яйцето,
	свързваме редовете от вълчи зъб?
	като меридиани, блестящи стрелки на компас,
	насочени в магическо силово поле
	към полюсите на погледа, където розите
	на слънцата облъчват по двойки
	очите ни, очаровани от мистерията
	на рисуващите с перото, на
	безброя предци земеделци. Така
	заклинаме повторението на времената,
	симетрията на събитията,
	равновесието на поколенията,
	пропорционалността на историята,
	неотменната хармония на света
	(вълците да не идват,
	слънцата да светят) —

	и после вършим едничко разумното:
	По Великден счупваме този
	фетиш от култа към демони в каменна ера,
	събличаме красивата му черупка
	и изяждаме вътрешността.

	И ето, започва удивително преображение —
	настъпва Възкресението на яйцето:
	По-буйно кълве сърцето ни по ребрата,
	в гърлата ни трепка радостен петльов крясък,
	по-ведри изскачаме от яйчените черупки,
	вече узрели, изскачаме
	в прочутия Великденски смях:
	Не изглеждаме ли сякаш от яйцето излюпени —
	ние, едничкият божествен петльов нагон
	към жълтъка на слънцето, с ракетни клюнове
	вече разсичаме черупките на небето,
	от яйцето изпълзява Човечество.

@@	1967
P$
