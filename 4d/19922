P>
	Напускат прегръдките сутрин мъже и жени,
	от леглото и масата тръгват на смени в зори към полето,
	по тесни асфалтени пътища ден подир ден крачат работници,
	локви прескачат, после по склона, през голото сечище слизат
	в села като угари, бързат, нашите стъпки
	тласкат напред производството там, зад хълма, под нас
	червенеят реките от химикали, мотори обграждат
	горите, а долината прилича на зинало гърло;
	с десетки цигари димим, вървим
	към станове, стругове, преси,
	в нашия по-голям дом осем часа стоим край пещта
	и леярската кофа, та да живеем охолно
	като предците, и в работа хвърляме
	сетните сили,
				вече отпаднали,
	малките преуморени машини, в сянката
	на величавия общ строеж се промъкваме в тази барака
	при мръсното старо желязо ние, които без право наследство
	очакваме, и намотаваме, мием, подбираме ден подир ден,
	усърдно разкъсвани между наредби, корави
	трудови грамоти и утопични окръжни:
	terra advocatorum*, страна на управници,
	[* Земя на защитници (лат.) — Б.пр.]
	на дребно продаваща своите чорапи
	срещу валута, тъй мъкнем смъртния одър на нашата фабрика
	към музея — скъпата, вече износена
	вехтория, с която на смени
	ще се съсипваме, докато още сковани стоим
	пред командните лостове и попоглеждаме
	надолу по склона към вечно измамното бреме
	и ясно съзираме изход:
	през нашия цех да прокараме
	река от конвейри, която ден подир ден да отнася
	отломките, а пък към хода на лентата през полето
	да свържем старата съборетина и тогава
	в горнилото на долината ще се стопят всички фабрики,
	после на смени, с усърдие, ще пренесем
	и тези издигнати пред самото поле планини!

@@	1970
P$
