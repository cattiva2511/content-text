P>
	E>
	Други поети са пели химни
	за нежните очи на антилопата,
	за прекрасните пера на птиците…
	E$
	Бързо изскочи със шум
	глава на кит
	от кипнала вълна,
	видях това, Мелвил —
	от въздуха, който се стелеше бял
	над морската шир, тя налапа
	стари дракони, пеещи твари на ветровете,
	видях това, Мелвил —
	оттегли се китът с плячката, спусна се
	през въртопите към дълбините,
	където под безбройните пластове мрак
	студено зее гнездото му,
	видях това, Мелвил,
	последвах го, зърнах го легнал
	под безмълвната морска гмеж — бе стар, посивял.

	Дълбоководна гъсеница
	към висините пое —
	с опашка напред, влачеше седем глави,
	които бързите студени струи разтегляха,
	видях това, Мелвил,
	гмурнах се в най-дълбокия въртоп,
	там гризах от сърцето на тъмата,
	бездната в морето не ми вдъхва ужас,
	зърнах черното сияние на океана
	и няма с никого да споделя какво видях, Мелвил.

	Какво разбира от морето онзи, който обитава суша!
	И живее в неподвижен дом на каменна основа,
	не знае той какво видях сред онзи мрак, Мелвил,
	пътува по водата, без да мръдне крак от корабните талпи,
	запалил е фенер,
	претърсва гладката повърхност в кръг…

	Аз гризах от сърцето на тъмата,
	бездната в морето не ми вдъхва ужас,
	няма с никого да споделя какво видях, Мелвил.

@@	1962
P$
