	[* Хиеронимус Босх (Бош) (1450–1516) — холандски художник — Б.пр.]
P>

	Босх, нима твоите творения те пощадиха!
	Не танцува ли нощем по покрива ти адската паплач
	и не раздухва ли с мехове пламъка в твоето огнище —
	нима нямаш понякога гости, които през стените ти влизат,
	стъпкват хляба ти и плюят в твоето вино!

	В твоето царство витаят сенки — отблясъци
	от ангели-унищожители, бродят гъсеници,
	мъртвешки черепи просят на твоята порта,
	там има ята калкани и летящи риби,
	и цели гори беладона — чувам да казват, —
	а в сталагмитните кули висят пожарни камбани.

	Измъкваш ти ден подир ден вехтории от блатата в Холандия,
	безмълвни предмети, дошли от подземните водни царства`,
	от подмолните клопки избавяш ти дивеча, който, умиращ от жажда,
	приижда от Африка — чувам да казват, —
	извеждаш го до светлината, до водопоя.

	Босх, как се живее тук с вълци-владетели,
	с мумии и мъртъвци, скрити сред сламата в коша
	как поминуваш, старче, та дървокраките птици,
	всички сови и еднорози само пристигат и си отиват,
	онези мастилени облаци се изваляват в твоето ложе,
	а дневният месец снове по небето, в паяжини обвесен!

	Пътувах веднъж през страната ти, Босх, шейната ми
	с пъшкане теглеше черната северна риба, а мой кочияш
	беше паунът с криле от слонова кост — летяхме надолу
	по пътища, сякаш в магичен фенер, към стъклено рибешко царство.
	Тогава те зърнах — седиш в планина от стъкло
	и камъни мяташ, но здраво беше стъклото,
	смешно е, Босх, но нямаше даже отломки,
	а ти все седеше, фучащи акули и раци
	връз теб се нахвърляха; а кочияшът от смях се превиваше.

	Ти още живееш, Босх!
	Твоите делфини — чувам да казват —
	изяждат по една кукумявка на ден, а твоите
	хищници рядко са гладни —
	ето защо твоето царство, Босх, дълго ще просъществува,
	преди да бъде разкъсано!

@@	1962
P$
