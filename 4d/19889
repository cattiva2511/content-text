P>
	Химера, химера,
	старееща,
	в храсталака зад дворците
	тя седи, мърмори, кърпи дамските обуща, пощи
	говорещата си маймунка,
	гали нежно белия си котарак,
	а слепият й син крещи
	и с пръчка гони
	из дво`ровете куцото магаре.

	Сестрите й възсядат черните петли,
	тя пее,
	великият скиталец нощем
	при слугините отнася княза на химерите,
	стъпките му пърлят там килимите, дъхът му
	конете в кралските обори задушава.

	Пет крале велики днес преобразих,
	тя пее,
	пет бели котарака си направих
	в храсталака зад дворците,
	много мръвчици за вас, сладките ми папагали.

	Тя пее. Вятърът
	подмята дрипи и жълтици вредом
	из кралските дворове,
	милва телешкото ти лице, детето ми,
	ще имаш за играчка крал,
	щом магарешката кожа донесеш, детето ми,
	в храсталака зад дворците.

	Тя пее. И хихика
	маймунката във здрача, сгромолясва се
	луната и поглъща светлината си, стъмена прелетява
	по-ниско тя над кралските градини,
	следват я, от лай
	на кралски догове сподирени,
	диви папагали в утрото.

	Химера, химера —
	мъртво е магарето ти,
	ще получиш за играчка крал, детето ми,
	тя пее, обеци
	подрънкват в здрача, звън и тракане на ножици,
	крясъци и крясъци!
	Беззвучно се боричкат и лудуват
	из дво`ровете котки, папагали…

	Химера, химера,
	обеци подрънкват в здрача,
	призори
	събират кралските слуги
	кости и кървящи кожи в сребърни ведра.

@@	1962
P$
