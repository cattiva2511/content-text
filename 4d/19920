P>
	Този път на жаждата по склона,
	осеян с частни къщици и интереси,
	с редакционни вилички
	и докторски отличия, в които се укриваме…
	Златната среда — общ белег
	на истината, гладка като челото
	на самодоволник. Все още гордо бродим
	през умерения пояс
	и бавно — докога ли? — се измъкваме…

	А вие, обезпокоени братя
	от другите градища: не ни сочете
	вашите тротоари, път не са за нас —
	те се извървяват на коле`не и блестят
	от мълчалива пот:
					можете да вършите,
	каквото щете, но няма току-тъй да се спасите
	от тази ваша заразена зона — думите и песните ви
	ще останат без последствие, а само с приказки
	не ще се отървете.

	И как ли ще прехвърлим склона
	без труд и мъка, щом по камънака
	прилепяме със всяка стъпка и дребничките си
	желания? Ще се отвърнем — но кога? —
	от тази наша гордост, копие, забито в собствената
	плът, отровно жило. Отдавна пътищата
	са подготвени от погледите ни,
	открити са тържествено: да тръгнем само
	и много нещо е възможно.

	За вас не е възможно нищо:
	преградите, които ние чупим,
	пред вас страната ви издига.
	Така ще изживеете повторно
	миналото ни,
				но то ще протече за вас по-бързо.
	Не се ослушвайте смутени все за песента
	на галския петел: не искайте от нас
	да ви изчакваме.

	Какво не е възможно тук
	по нашия свободен път! Ще полетим,
	щом само снемем длани от спирачките.
	Това е овладяно, в ръцете ни, постигнато —
	ще се разпука като мълния, разцъфнала
	в историята: само да поискаме,
	да пожелаем, да го сторим —
	а то от нас зависи.

@@	1970
P$
