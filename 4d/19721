P>
	защо очаквате от лешояда да хрупа незабравки?
	нима чакала ще накарате
	козината си да хвърли? а вълка
	сам да си изтръгне зъбите?
	какво не ви харесва в политруците
	или пък в светите отци,
	защо с такова изумление като кретени
	се взирате в телевизионния екран
	узрели за поредната лъжа?

	кой пришива кървави лампази
	на бричовете генералски? кой
	поднася на лихваря угоения петел?
	кой опиянен от гордост
	украсява своя куркащ пъп
	с тенекиен кръст и дъбови листа? а кой
	приема дребната почерпка, сребърника
	вечен, жалката монета на мълчанието?
	ограбените в този свят са много,
	малко са крадците; кой тогава
	обирниците аплодира, кой
	ги кичи с почетни дрънкулки, кой
	жадува за лъжата?

	в огледалото се вижте: страхопъзлювци,
	от мъките на истината се боите,
	знанието ненавиждате, а мисълта
	оставяте на вълците,
	пъхнатата в ноздрите халка
	е вашето най-скъпо украшение,
	няма глупост на света
	която с апетит да не излапате.
	и най-евтината подлост
	ви носи начаса утеха,
	колкото и да ви мачкат
	вие радостно се хилите.

	овце сте вие, враните, сравнени с вас,
	са божи кравички: как само
	един-друг се хапете и мамите.
	братство има между вълците:
	движат се на глутници.

	слава на разбойниците: вие
	сами се хвърляте върху прояденото ложе
	на покорството, така приканвате
	да ви насилят. и дори когато хленчите,
	пак лъжете. сами желаете
	да ви разкъсват. няма вие
	този свят да промените.

@@	1957
P$
