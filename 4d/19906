P>
	* * *

	Телефонният й номер. Когато накрая
					го изгубих, си рекох: отърва се —
	да висиш в телефонни кабини през зимата,
				най-сетне отново ще имаш време
	и зима в големи количества,
	покой в тъмен бар с чашка шери,
		Ирида ще се отдалечава на дъгоцветни криле.
	Е, добре; но в джоба на якето пак го намирам
	две седмици по-късно и всичко започва отново:
	същото „да“, „не“, „може би“,
									същият гукащ ад.

	* * *

	Всичко е както винаги: закуската, погледът към дърветата,
				бележникът с датите, зимният ден, разговорите,
	но смехът ти е светъл, гласът ти — рядко безгрижен,
		тъй че страхувам се: всичко това може бързо да свърши,
	без причина, неотвратимо —
								с един поглед във вестника,
	с изричането на нечие име,
							с внезапното взиране в бъдещето.

	* * *

	„… ти си единственият, моята лична опора!“
	А ме болеше да кажа: това е тъй малко,
	с него не ще се наситиш, един живот не ще ти стигне
	в тоя трап, един-едничък човек,
					така неустойчив, уязвим, променлив.
	Бързият влак префуча край перона
				и ние се вкопчихме двама сред трясъка.
	Гласовете ни, тъй или иначе, млъкнаха.

	* * *

	Вече не ме ли познаваш? Въпросът е стар.
	Кажи, притеснява ли те брадата ми?
				У тебе не ме притеснява нищо.
	Познавам те зад всякаква външност, в това
	оръсено с нафталин палто от адамово време.
	И разбирам: станала си по-хубава, откакто
					те чакам в този проклет хотел,
	а никой не знае къде си,
							абсолютно никой тук
	не знае какво става от адамово време.

	* * *

	Отдавна вече те няма, макар че си жива,
										и аз не зная
	какво да правя с очите ти на сова —
	нощни, далечни и фосфорни, недаващи отговор,
	безстрастни дори и в прегръдката,
	тъй че (след като всичко опитах) пред тебе
				стоя и не зная как да извърша това:
	да те върна пак у дома, в светлината и лятото.

	* * *

	Още преди да се разделят, тя познаваше
	бъдещите свои любовници,
							може би още преди той
	с нея за първи път в една септемврийска нощ и т.н.
	Това й даваше красивата сигурност (facilite)
	да губи с лека ръка. Той често
	я чуваше сутрин на телефона, смеха и?
	в съседната стая; писмата с чужд почерк
	на общата маса, а лицето и? —
						непроницаем покой и ведрост.
	Сега историята свърши, а на него,
								освен епизода (обожание
	на очи и бедра, на безмилостната магия)
	не му остана нищо, никакъв отговор.

	* * *

	Стихове, които да гърмят! — изискваше приятният
	редактор, додето край бюрото си по обед
				наливаше шампанско на поетите — а аз
	чух отново бомбен взрив.
	Стихове, които да гърмят. И ястребът,
						с изстрела свален от висините,
	тупна в угарта и остана върху камъните.
	(Сгромолясването му и тишината след това.
							Не чух ни дума повече.)

	* * *

	От тебе нямам нужда. Би могла да идваш и да си отиваш.
	Би могла и да оставаш — в дома ми — през нощта.
	За тялото ти мисля без желание
							и дължа на него, че не те обичам.
	Щастието да не обичам ще бъде пълно с теб.
	Твоето отиване и идване
				не ще са нито краят, нито началото на нещо.
	Ще бъдат просто идване, отиване.
	Но почти си вярвам: щастието ни щеше да е по-голямо,
		ако можехме да се съмняваме в това, което казвам.

	* * *

	Ти не отговаряш, а и аз за нищо не те питам.
	В стъклото на прозореца се изпарява чаша чай.
	Мълчанието е вреден навик
							и не съхранява тайните.
	Ти си своят собствен господар,
				изразителят на своето безсилие и сила,
	ти си своят собствен разхитител, своят бог и гроб,
				ти си първи и последен свой съветник —
	и те прегръщам пак, додето пушиш и мълчиш.

	* * *

	Приемите, питиетата, които тя приготвя, разговорите
	на зазоряване, когато с гостите
		излиза на терасата, напълно изтощена от танцуване,
	а обожателите й, жадуващи и те
	да зърнат самолетоносача
					там, в морето, посред лунна светлина,
	и мъртвото вълнение зад плитчината, светла
	от коремите на рибите, умиращи из заливите.

	* * *

	Да изрека в студа над тебе дума,
	която да те смаже и да превърне кожата ти
	завинаги в материя, неспособна
								да задържа спомени!
	Но липсва ми ледът да замразя
								лика ти в паметта си.
	(Одеяние от ледени цветя звънти по твоите бедра,
	в слуха ми, но очите ти,
	дъхът ти са горещи… и гърдите, дланите.)
	Липсва ми ледът, студът,
												а зъзна.

	* * *

	Веднъж е „да“, веднъж е „не“,
								сънят, дъждът,
	слънцето и есента, целувката по твойта гръд,
							гневът и сълзите,
	ламтеж и немощ, ужас и надежда, лято,
	светлината и черешата,
					смехът, и виното, и радостта,
	нощ, опиянение, забрава, отказ, загуба, униние
	и може би накрая, най-подир,
				когато безшумни и пресъхнали
			отверстията на плътта ти се затворят,
	това бе любовта, мой ангеле.

	* * *

	Не казвам:
			Постепенно остаряваш. Трябва
	по-често да те любят. През нощта
	в очите ти се трупа киселина и аз
				по-слабо те познавам отпреди.
	Все още чакаш пълната луна,
	но времето те носи и по лицето ти
	личат красиви дири от целувки
							и минали лета.
	Сега е нужно някой да те мисли и най-вече
		не бива да ти липсва любовта — в нощта,
	когато си припомниш щастието,
							бягащото лято.

	* * *

	Години в сън, в негодност
									и забрава.
	Но изведнъж: лицето й сред утринната синева,
	голите й рамене, уханието на кафето
						и сухите листа по стълбите,
	старата запалка в ботушите за дъжд,
	смехът й без причина,
				крясъкът на враните в поречието,
	гракът на враните и цял един живот.

	* * *

	Понякога нощес, в прозореца, щом планината
	се преместваше сред бурята и затрещяваха тополите,
	зървах го да приближава, смътен и самотен,
	дома ми разпознаваше и се изгубваше на запад.
	Ала някой ден, когато не очаквам, когато
	дяволски не го очаквам, той ще дойде
						в обикновена нощ, и с камъни
	прозореца ми ще разбие и нищо вече няма да помогне,
	щом викне: __Пипнах ли те, Мекел!__

@	(По Робинсън Джефърс)
@@	1979
P$
