P>
	къде чезнеш, дордето ми стискаш
	ръката, спътнице моя; дордето
	камбаните в кулата своята смърт
	сънуват, какви лабиринти изброжда
	сърцето ти?

	къде, през какви ли сечища тичаш,
	дордето нежно милвам страните ти,
	каква ли омайна нощна трева те гали
	в съня ти, какъв ли брод опръсква
	нозете ти?

	къде ли, дордето пусто небето сивее,
	обхождаш, любима, камъша на бляна,
	докосваш порти и гробове; с чии вестоносци
	разменяш целувки, та тихо потрепва
	устата ти?

	къде ли е флейтата, към която свеждаш ухото си,
	къде ли е крясъкът, който безшумно изправя
	косите ти, а пък аз лежа вцепенен и слухтя,
	и будувам; накъде те отнасят
	крилете ти?

	къде, в кои лесове, дордето ми стискаш
	ръката, спътнице моя, те въвлича
	сънят?

@@	1957
P$
