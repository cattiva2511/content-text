P>
	Махай се, сляпа надеждо, сковала
	страната ни, сладка омара,
	торяща полята ни
	с помия от киносалони и кръчми:
	може ли нещо да бъде добро,
	щом не се грижим за него всички
	като за наше огнище, където
	сами си приготвяме супата?

	Летя по небето
	не само в мислите:
	новото, дето ни се удава, жилите
	почти пръска от болка, на зрителя пък
	прогърмява ушите. Още и въздух
	ще трябва да си създадем
	в празния Космос.

	Виждам страните, белязани
	от привидност, която те бранят,
	но докога? Стари земи,
	навред по света,
	заплашително правят последните
	опити с неовладяна
	енергия. А самолетите все се промъкват
	през слабите мрежи на небесата
	и ги подпалват — нашият огън
	ще ни погуби.

	А в мирната, кротка страна:
	нима е по-леко нейното бъдеще,
	повече осигурено? Земята се рони
	като хляб в устата.
	Нима ще ни падне животът в скута
	при нашите скръстени длани? А книгите,
	нима са живи? Но откъде,
	откъде другаде можем да черпим
	такава голяма надежда?

	Никоя сграда не устоява,
	не я ли поддържаме.
	При слаб дъждец
	полето се сляга. Където не сме
	и не гледаме, нещо се случва,
	което само сме предполагали,
	то избуява, разраства се,
	като надежда ме връхлетява
	мрачна и пагубна буря…

	В какво ли да вярвам,
	ако не в нас? На какво
	иначе да се надявам? Нима са лениви
	ръцете ни, нашият огън? Защо
	да свеждам очи
	под напора на времето — сякаш
	тук повече няма какво да се върши? Друг
	не ще стори делата ни; ала нима
	из приемни ще чакаме
	за ново нареждане?

	Нито на времето, нито на нищо
	не се уповаваме, само на себе си,
	ала не замижали блажено;
	заплашен, но не укротен,
	денят ме гледа
	и отразява лъчите,
	когато понасяме нашия огън
	в небето.

@@	1967
P$
