P>
#	1

	Забрави` героите на Троя —
	мъртви са или са в домовете си (което е едно и също),
	не затуляй взор и слух за този зеленеещ остров
						(ти трябва да го завладееш!),
	погледни къдриците ми, песните ми чуй,
	вилняха покрай тебе бури, но сега поспри,
	аз ложе ти предлагам, с нищо несравнимо, винаги
	ще съм разтворена за теб, а моят скут
	е като седем бистри ручея, извиращи един до друг,
	бедрата ми ще ти ухаят като две пламтящи кедрови дървета,
	прегръдките ми ще те сторят бог,
	а любиш ли ме хубаво, ще те даря
	с незнайни разнобагрени животни за играчка, и да са край нас,
	ах, ласкавите ми слова ще галят теб, безсмъртния, така,
	че ще забравиш всичко, преживяно преди мен…

#	2

	Добре. Иди си и бъди щастлив, построй си сал,
	ей тази тъкан за платно ти давам, само не очаквай
	и да ти гадая хода на звездите,
	пропътувай морските простори, бреговете, гледай
	да съзреш дима, извил се над Итака,
	твоето нищожно царство
	с невярната съпруга, пътьом обдари
	сластолюбивите моми (не им отстъпвам с нищо
	по снага и лик), но някоя от тях
	ще те притегли пак на сушата, все някоя ще бъде,
	нека Навзикая ти измие раните,
	да ти накъдри подир туй брадата и отново
	нозете ти да спъне в букаи — а сетне напусни я,
	както мене, направи` ги всичките щастливи и нещастни,
	защото АЗ, о, най-прекрасен между смъртните,
	те имах, а след мене
	за другите ще си несъвършен.

	— — —

	Е, хайде, тръгвай гол —
	освободен от моите прегръдки —
	смъртен, както никога,
						върви…
P$
