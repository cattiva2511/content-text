P>
	Навред живее той — наричащият гордо себе си:
	Доброжелател.
	Оповестява сам доброто си желание
	Да не желае друго на света, освен
	Доброто.

	В гладуващата Индия изпраща пакет сухари и — наистина:
	Човекът, който влиза в бой под знамето
	Срещу всеобщия световен глад,
	Пакетчето получил, престава да се бори.
	Изпълва го отново вярата в доброто,
	Което ще оправи всичко полюбовно.

	През революцията в далечния Китай
	Доброжелателят приканваше окаяните селяни
	Да не проливат кръв, а пък треперещите
	Властници — да проявяват разум.
	Ала
	Разумът на угнетителите призовава
	С кръв да бъде смазан ропотът на угнетените.

	Също против социализма
	Доброжелателят не възразява, единствено
	Против застъпниците му, които
	От доброжелания са минали към злодеяния.

	Доброжелателят е с остър поглед: забелязва
	Тутакси доброжеланието у другите.
	На прошарения генерал, съсипал в две
	Войни мъжете на редица
	Градове и вече проектиращ бъдещите
	Хекатомби, той признава
	Доброжеланието да завладее
	Обширната Русия без едничък изстрел,
	Без бомби и огнехвъргачки, стига
	Тя да прояви
	Също тъй доброжелание
	И се предаде без бой.

	Доброжеланието на доброжелателя е несмутимо.

	За това е нужно да настъпи
	Най-голямата от всички катастрофи:
	Самият той
	Да се окаже в кожата, изложена на гибелна опасност.

	Край кофата за смет, в ръката
	Стиснал избеляла шапка, молещ
	За работа,
	С коричка хляб в стомаха, осветяван
	От рекламата „Коняк: световна марка“,
	Дори доброжелателят
	Превръща се в полезно същество:
	В Човек.

@@	1977
P$
