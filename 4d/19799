P>
	Погледна ме ти с кестеняви,
	огромни очи.
	И как се усмихна, момиче!
		Там, под дървото с фенера,
		където пламтяха листа.

	Ни дума. А искахме много
	неща да си кажем. Но духаше
	вятър и двамата само мълчахме.
		Там, под дървото с фенера,
		където пламтяха листа.

	Ти стоеше пред мене с развени
	коси, облегнала гръб
	на металната хладна кора.
		Там, под дървото с фенера,
		където пламтяха листа.

	Жадувам за твоите
	тъй замечтани очи,
		за дървото с фенера,
		където тогава пламтяха листа.
P$
