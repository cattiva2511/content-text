P>
	E>
	Да следваме бляна, и пак да следваме бляна.
	E$
	„Причина за надежда не е отредена никому.“
	Често чувам тия думи, откакто сменяме моретата без оглед.
	Банда. Серам*. И към островите Галапагос**.
	[* Морета, разположени сред Малайския архипелаг — Б.пр.]
	[** Архипелаг в екваториалната област на Тихия океан — Б.пр.]
	Килът се врязва в пяната на южните пасати,
	в бели като китове течения, лениви в пладнето,
	и по-нататък, през зелените
	ветрове на Пасифика, и тъй с години, „Арго“!

	Дни, насечени на бели късове
	от топора на нощта. Притиснати в небето
	отломъци от млечни пътища, комети без опашки и посоки.
	От много дни под сянката на ветрилата
	седи Койя Акем, говори в треска
	за ореховите гори покрай екватора,
	за северни реки
	и ледоход, и снежни бури.

	„…за да потънем в сянка. Да намерим
	покой под лунно затъмнение! —
	говори Койя Акем. — За да положим
	глава, пък даже и
	под хладен камък, връз корема на змия, освободени
	от пориви, в гробове от лед, над вятъра без диря…“
	Говори Койя Акем
	и вече невъзможно е да следва бляна.

	Какво изгубихме? В чия ли памет
	безследно изчезнахме? Морска невинност,
	земно детинство — вас вече ви няма.
	Онова, за което от дока излязохме и тръгнахме, „Арго“,
	вече не е нашият блян, безпокойство
	пришпорва кораба с раздрани платна
	два пъти около земното кълбо, с разнищени платна
	три пъти около земното кълбо
	и го съсипва,
	разпадащ се „Арго“!

	„Човек зад борда!“
	Който желае, да скочи след него.
	„Акула! Акула! Хайде да тръгваме!“
	Готвачът на кораба казва: „Хайде да тръгваме“,
	и с шмиргел излъсква свещената носова фигура
	с помръкнали вълчи очи, искрящи след всяко потегляне.
	„Бог Левиатан възлиза от вълните, запомнете го.
	Разгледайте го: зинала паст,
	в която се втурват птичи ята. Там,
	рано или късно,
	ще скочите и вие.“

	Банда. Серам. И нататък, островите Галапагос.
	След седем пъти по дванадесет луни (а с дълги
	крясъци летяха птици край главата на Койя Акем)
	все тъй съм ненаситен. И жадувам
	хоризонтите да прикова към корабния корпус,
	да повлека безмилостното им въже
	нагоре и надолу
	из тази кожодерна на моретата.

	Дни след дни, насечени на късове
	от топора на нощта. А ширините там на Рос* димят.
	[* Море на Рос — разположено е край Антарктида, южната му част е покрита с гигантския ледник Рос — Б.пр.]
	Обледенен си, „Арго“. Безветрие. Небе.
	Нощта се отразява в килната следа, тъй кипнала от риба.
	Не ще избяга от морето оня, който бляна избленува
	в мислите, а пък главата си държи на сянка.
	Не се освобождава оня, който е съгласен с Койя Акем.
	Море, море! Все още следвам бляна, светлината.
	„Земя пред нас“ — все още чувам, пълен с нетърпение,
	където и да сме
	в помръкналия божи лик.

	„Пътуванията започват сред разкоша на планктона и завършват
	в езерце роса.“ Често чувам тия думи,
	откакто всяко пладне и моретата неизброими
	зад нас потъват в блясъка на зодиака
	и океана, призрачна приспивна песен,
	старикът „Арго“ усмирително се люшка.
	За да намерим: Богове. И Атлантида. Знам ли?
	Светлите пространства на Язон. Гроб. Или пък рай.
	Малка колкото листо прохладна сянка за Койя Акем.
	И бляна, който ни понася
	постоянно,
	бляна, който ще преследваме
	отново,
	безпощадно,
	направо през разтворения хоризонт в Небитието.

@@	1969
P$
