	Фолкер Браун (р.1939) е немски поет, белетрист и драматург, роден в Дрезден. След като сменя много професии — печатар, подземен строителен работник, машинист, — следва философия в Лайпциг.
	В 1965 г. Фолкер Браун публикува първата си стихосбирка „Провокация към себе си“ (1965) и става драматург в Брехтовия театър „Берлинер ансамбъл“. Следват стихосбирката „Временно“ (1966) и книгата „Обявяване на война“ (1967) — стихове за Виетнам със снимки. Днешният ден като пресечна точка между миналото и бъдещето поетът разглежда в стихосбирката „Ние, а не те“ (1970), която му донася литературната награда на Министерството на културата на ГДР „Хайнрих Хайне“ (1971). И следващите му поетически книги — „Против симетричния свят“ (1974) и „Трениране на изправения вървеж“ (1979) — имат за тема мирния труд и радостта от живота, любовта, волното единство с природата, за да се ускори по този начин мечтаното „настъпване на бъдещето“.
	В ранните си стихове Фолкер Браун се изявява като хронист и първопроходец за своето поколение — творбите му, изпълнени с жаргона на строителните площадки и пресъздаващи света на модерната техника, намират широк отзвук, особено сред младежта. Духът на поезията му, творчески сродна с лириката на Маяковски и Брехт, изразява богат и противоречив житейски опит: тя е полемична към всичко назадничаво и пошло, с което често влиза в противоречие с официалните норми на живот в ГДР. В 1976 г. Фолкер Браун подписва протест срещу лишаването от гражданство на поета Волф Бирман и е подложен на непрекъснат натиск от службите на Държавна сигурност. В 1982 г. поетът напуска Съюза на писателите в ГДР. Все пак успява да издаде книгата си с поезия „Бавно хрущящо утро“ (1987).
	След политическата промяна в Германия през 1989 г. Фолкер Браун публикува стихосбирките „Прусия — градина на удоволствията“ (1996), „Тумулус“ (1999) и „За красивите смехории“ (2005). Поетът се установява да живее в Берлин.
	Творчеството на Фолкер Браун е отличено още с наградата на Берлинската академия на изкуствата „Хайнрих Ман“ (1980), наградите „Лесинг“ (1981), „Рудолф Александер Шрьодер“ на град Бремен (1986), „Берлинската литературна награда“ (1989), наградата „Фридрих Шилер“ на провинция Баден-Вюртемберг (1992) и престижната награда „Георг Бюхнер“ (2000). Поетът е член на Берлинската академия на изкуствата, на Саксонската академия на изкуствата, на Немската академия за изобразителни изкуства във Франкфурт на Майн и на Немската академия за език и литература в Дармщат. Фолкер Браун изнася лекции по поетика в университетите на Хайделберг, Цюрих и Касел.
