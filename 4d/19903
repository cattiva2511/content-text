P>
	Думи, към света приковани, отскубвани
	от дъха и гласа, думи, безпричинна твоя надежда,
	Ноев ковчег, понесен над много потопи,
	твое разтворено жилище, твоя закрила и твой затвор,
	всекидневна храна, която насън даже браниш от мъртвите,
	и немота: излишество на гласа ти, дъх,
	който забравя красивите думи за деня и за Слънцето,
	по-голямо от всички Плутонови леденоцветни прозорци към света, Слънце,
	което открива дома ти за лятото и розите на ветровете, Слънце,
	което ти подарява думата „рай“
	и можеш да я запазиш.
	Мълчание, което възлиза сред Плутоновото мърморене,
	то е твоят нощен приятел, размисляш
	над коприва и вино, които Хеката вдига от масата,
	извън думите и света — последната ти съучастница
	завистливо надзърта в твоето разтворено жилище под Слънцето,
	твоя сияещ затвор,
	където шептят гласове на простреляни ангели,
	чиито криле ти мажеш със слуз от Плутонови паяци,
	твоето жилище, ехтящо от ярост и плач,
	и разръфани думи, които изпреварват немотата ти,
	умирането със смазан език;
							твоя дом,
	шумящ от падащи кости на вече умрелите,
	мишето стадо на мъртвите, които пристъпят с изплезен език,
	за да им сложиш спасителни думи,
	гологлави слова, които ще бъдат свидетели за загубването на Времето и Земята,
	когато враната полети над заснежения склон в януарската вечер,
	а думите се вкопчат в своите букви,
	в дъха ти и в твоя почти беззвучен глас,
	когато изпращаш своята първа и последна дума „Любов“
	и викаш след нея: „Спаси се, върни се, ще чакам!“

@@	1974
P$
