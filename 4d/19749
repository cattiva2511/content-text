P>
	Никакъв човек, клиент
	Или служащ не виждаш,
	Поне едничък гражданин да бе се мярнал
	В бинокъла.

	Какво ли се е случило?

	Сякаш всички тези кубове от камък,
	Голи или разкрасени, просто са
	Геометрически израстъци
	На скалната основа и не съдържат нищо
	Или пък съхраняват зад безброй прозорци
	Безброй превърнати на какавиди твари,
	А може би изсъхнали породи, опаковани
	В запазващ от развала станиол.

	До видимия хоризонт просветват
	На кръстовищата светофари: червено, жълто
	И зелено —
	За никого. Безцветни изпарения обгръщат върховете,
	Но който се е извисил над петдесетия етаж,
	Живее вече в друг, огрян от слънце свят.

	А долу някакъв напълно изтощен автомобил
	С последни сили изпълзява от тунела,
	Идва откъм Бруклин, от другата страна на Хадес,
	И питаш се дали
	Изобщо в него има някого. Причината коя е,
	Че оня дрипав тип пред скъпия универсален магазин
	Няма дял в историята? Какво ли се е случило,
	Че Бен Франклин е целият позеленял
	От гняв? Не слиза и не слиза
	От своя постамент, макар наблизо
	В магазина да работеха до вчера киноавтоматите —
	Всеки прожектиран филм с безкраен хепиенд: голи
	И какви ли не особи срещу четвърт долар предлагаха
	Все същото, познато ни отдавна, ала винаги отново
	То ни изненадва и вълнува —
	Повече
	От репортажа за кацането на Луната:

	Всички са сега там горе, а Манхатън е пуст.
	Сега клатушка негърът лилавата си шапка
	И ходи на високи токове из Mare Membrum*,
	[* Море на Половия член (лат.) — Б.пр.]
	Полисменът пък люлее своя дървен член
	От кратер към друг кратер, а продавачката
	От магазина „Джимбълс“
	Увеличава
	Броя на безплодните бразди
	В планината Тавър:

	Тук
	Няма вече никого и подир всичко
	Може да се случи един ден
	Незнаен пришълец
	Да зърне тази местност между Хъдсън и Ист Ривър,
	Да дойде и да кацне,
	А после да забие нещо —
	Нека да е знаме —
	Защото ние сигурно тогава
	Ще сме отпътували.

@@	1981
P$
