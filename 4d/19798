P>
	Пух напира от теб.
	Затова избуяват цветята, тревите.
	Пера зеленеят по теб.
	Затова се разлиства гората.

	Зелени светулки проблясват в перата ти.
	Затова си тъй млада.

	С бисерни капки дари те брат ти, утрото.
	Затова си тъй пищна.

	О, древна птицо, ти идеш от царството на всемогъщото Слънце.
	Затова са излезли Човек и Звяр, и Земя —
	да те посрещнат.
	Ще им гостуваш за кратко,
	но ти ги избавяш: разтваряш вратите на бялата тюрма,
	в която ги хвърли Зимата.
	И затова ще пристигнат певците —
	да те прославят.

	Пролет чаровна!
	Ти вдигаш глава.
	Затова е тъй синьо небето.

	И стопля ни твоето златно око.
	И ти ни оглеждаш.
	И затова ние всички живеем.
P$
