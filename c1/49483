	Един стар лъв и един стар тигър завързали дружба и започнали да ходят заедно за плячка.
	Един ден те срещнали една маймуна, която сладко и спокойно си хрускала ябълка.
	Докато тигърът се готвел да се хвърли върху нея, тя се извърнала ловко, ала при това не малко се уплашила като видяла, че има пред себе си двама неприятели. Нямало никакво дърво наоколо, на което би се покатерила, никаква пещера, в която би могла да се скрие. Какво да стори?
	Тя поразмислила един миг и после се изстъпила пред тигъра, простряла се на земята пред него и му рекла: „Велики царю на зверовете! Прости ми, че аз, едно нищожно същество, се осмелявам да се явя пред очите ти!“ От тия думи тигърът се почувствувал поласкан, а в това време лъвът се разядосал и извикал: „Царят на зверовете съм аз! Той е само тигър.“
	„Недей толкова горделиво, любезни приятелю! — отвърнал тигърът. — И аз имам, ако не и повече, царски изглед, като тебе, иначе маймуната, която минава за умна глава, не щеше да ме взема за цар.“
	„Ти искаш да имаш царски изглед? — продумал подигравателно лъвът. — Ами че ти си само една голяма котка!“
	„Но една котка, която е по-силна от тебе!“ — заревал тигърът.
	„Сега ще видим туй!“ — изревал също и лъвът и се хвърлил върху тигъра.
	И докато двамата доскорошни приятели се дращели с нокти и хапели със зъби, маймуната смеешком избягала и се скрила в близката гора.
