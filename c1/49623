	МАГИЧЕСКАТА или още ГЕРОИЧНАТА фантастика е почти непознат поджанр за българския читател. Само благодарение на видеофилмите най-напред и после на някои издания като серията за Конан той има вече една първоначална представа за този значителен поток в днешната западна фантастична литература (с около 20% от продажбите магическата фантастика е стабилно на второ място по популярност веднага след класическата „твърда“ научна фантастика). С настоящото издание МЕЧ И МАГИЯ представяме някои от основните автори и направления в поджанра. Трябва веднага да уточним, че в англо-американския свят най-често употребяваният термин за тази литература е „МЕЧ И МАГИЯ“ и „ГЕРОИЧНА ФАНТАСТИКА“, а по-рядко „САЙЪНС ФЕНТЪЗИ“ или „УИРД ФЕНТЪЗИ“.
	МЕЧ И МАГИЯ се въвежда от Фриц Лейбър като термин към 1960 г. Лейбър е един от групата почитатели на Робърт Хоуърд, включително професионални писатели, които са решени делото му, започнато с „КОНАН“, да бъде продължено. Основните елементи на поджанра вече ги има в „КОНАН“: романтични фентъзита, развиващи се в далечното минало на Земята и описващи мощни майстори на меча, които често се конфронтират не само с обичайни, но и със свръхестествени зли сили. Много често елементи от научната фантастика се използват, за да обяснят и оправдаят логически обществата (най-често феодални или племенни) и обстановката, в които се развиват приключенията: това могат да бъдат или АЛТЕРНАТИВНИ СВЕТОВЕ на нашия, или ИЗГУБЕНИ СВЕТОВЕ като Атлантида, или далечното минало или бъдеще на Земята, или ДРУГИ ПЛАНЕТИ, като Марс и Венера например, или пък дори забравени колонии на бъдещата ГАЛАКТИЧЕСКА ИМПЕРИЯ. Важното е да се осигури достоверен екзотичен фон на конфликта между добро и зло. Особено силен тласък за издателския интерес към МАГИЧЕСКАТА ФАНТАСТИКА даде излизането на Толкиновата знаменита супертрилогия „ВЛАСТЕЛИНЪТ НА ПРЪСТЕНИТЕ“, която издига на ново философско и художествено ниво поджанра, както и „ЕДИНСТВЕНИЯТ И БЪДЕЩ КРАЛ“ на Т. Уайт, развил превъзходно легендата за крал Артър, Кемелот, Мерлин, Мечът и Кръглата маса (позната у нас пак най-вече от киното чрез „ЕСКАЛИБУР-МЕЧЪТ НА КРАЛ АРТЪР“). Вероятно Хоуърд и Толкин са основните стълбове на МАГИЧЕСКАТА ФАНТАСТИКА днес, двата й края — единият, представляващ аморалната сила, а другият — дълбоко моралната чистота на въображението; общото са светове, в които МАГИЯТА и ГЕРОЙСТВОТО са главните оръжия срещу злото. Следващите два колоса са несъмнено Фриц Лейбър и Джек Ванс, а по-нататък блестят имената на Андре Нортън, Майкъл Муркок, Марион Брадли, Лин Картър, Пол Андерсън и Ли Брекет.
