	След преминалия с огромен успех по екраните на страната филм „Конан варваринът“ българският читател сега има възможност да се запознае и с оригиналните разкази, дали основата на филма. Разликите между екранната и литературната версия, а така също някои неясни за българската публика моменти пораждат необходимостта от един, макар и бегъл поглед към живота и творчеството на създалия легендата за Конан — американския писател Робърт Ървин Хауърд.
	Той е роден на 22 януари 1906 г. в малкия тексаски град Пийстор, но по-голямата част от живота си прекарва в Крос Плейнс — център на провинция, известна най-вече с нефта и каубоите си. Баща му бил лекар и се гордеел, че произхожда от род на пионери, заселили Дивия запад. Това обстоятелство обаче явно не е достатъчно силен дразнител за въображението на Хауърд и той предпочита да търси героите си в други „ловни полета“. Саможив по характер, чувствителен и избухлив, младият писател се усеща като неудачник в атмосферата на малкия консервативен град въпреки внушителната си физика — на 18 години той е висок над 1,80 м и тежи около 90 кг, занимава се усилено с бокс и езда…
	Хауърд дебютира като писател едва 18-годишен, след завършен с отличие колеж, но неуспял да се отърси от стеснителността си, която крие зад множество псевдоними: Патрик Хауърд, Патрик Ървин, Сам Уолсър… Необходими са му няколко години, за да преодолее съмненията в литературния си талант и през последното десетилетие от живота си /1927 — 1936/ той публикува в т.нар. „пулп-списания“ огромен обем произведения на различна тематика — спортна, историческа, приключенска, фантастика, детектив, уестърн… Още ненавършил тридесет, Хауърд печели повече дори от местния банкер.
	Успехът обаче не го прави щастлив. Едрият, силен и красив като героите си мъж остава все пак неприспособим към действителността, а през последните няколко години от живота си все по-често говори за самоубийство, фаталният миг настъпва, когато получава известие, че майка му е на прага на смъртта. В невъзможност да понесе това обстоятелство. Хауърд се застрелва, оставяйки след себе си около стотина разказа, повечето от които са публикувани в списанието „Weird Tales“ /„Тайнствени истории“/. В тях той се откроява като талантлив разказвач, способен да увлече читателите чрез завладяващо и стремително развиващо се действие. Героите му от различните цикли — Конан, Брен Мак Мори, Търлон О’Брайън, Соломон Кейн и др. са все мъже с могъща мускулатура, горещи страсти и неукротима воля, смело крачещи в живота, без да се страхуват от никого и от нищо. Всъщност ето как самият писател обяснява предпочитанията си към този тип литературни образи: „Поставяш ги в безизходна ситуация, но няма нужда да си блъскаш главата в измислянето на хитроумен план за спасението им. Те са твърде простодушни и знаят само един начин за излизане от положението — да стрелят, да колят и да си проправят път сред редиците на враговете си, сеейки смърт“.
	Безспорно най-популярният герой на автора е варваринът Конан. Арена на приключенията му са множеството „сияйни кралства“ в измислената от писателя Хайборейска епоха преди около 12 хиляди години, тоест по времето между предполагаемото потъване на Атлантида и възхода на древния Египет, за което вече съществуват достатъчно много и достоверни исторически данни. Не може да се отрече, че Хауърд намира изключително сполучлив „терен“ за могъщата си фантазия. Това му позволява с лекота да води своя герой през множество невероятни приключения в един измислен, но посвоему достоверен свят, свят със своя история, география, флора и фауна, свят, в който науката и техниката са заменени с магия, а свръхестественото е всекидневен спътник на човека.
@	Ивайло Рунев
