E>
	Винаги съм си мислил, че Раят е нещо като библиотека.
@	Хорхе Луис Борхес
E$


>	Сряда

	Бяха се срещнали за първи път снощи и сега, в късната сутрин, най-сетне започнаха леко да се отпускат, да се доверяват един на друг. _Почти_ да се доверяват един на друг.
	Така стоят нещата, когато имаш напълно непознат за партньор в мисия да убиваш.
	— Винаги ли е толкова горещо? — попита П. З. Еванс, присвил болезнено очи от яркото слънце. Тъмните стъкла на очилата му „Рей-Бан“ бяха безполезни.
	— Не.
	— Слава богу.
	— Обикновено е _по-горещо_ — отвърна Алехо Диас със сочния си акцент.
	— Майтапиш се.
	Беше май и температурата бе към 35 градуса. Намираха се на Сарагоса Плаза. Живописният площад се доминираше от статуя на двама строго изглеждащи мъже, за които Еванс беше научил, че са генерали. Имаше и катедрала.
	А също и слънце… като лумнал бензин.
	Еванс беше долетял в Ермосильо от Вашингтон, където живееше, когато не беше на път. В столицата — тоест в столицата на държавата на север — температурата достигаше приятните 23 градуса.
	— Лятото може и да е топло — призна Диас.
	— Топло? — иронично повтори Еванс.
	— Но пък, от друга страна… Ходил ли си в Аризона?
	— Веднъж играх голф в Скотсдейл.
	— Е, Скотсдейл е на стотици километри _северно_ оттук. Помисли си. Намираме се насред пустинята. Трябва да е горещо. Какво очакваш?
	— Изиграх само шест рунда — каза Еванс.
	— Какво?
	— В Аризона. Издържах само шест рунда… Мислех си, че ще умра. А започнахме в седем сутринта. Играеш ли голф?
	— Аз? Да не си луд? Тук е прекалено горещо. — Диас се усмихна.
	Еванс отпиваше кола от бутилка, чието гърло беше почистил старателно с мокра кърпичка. Твърдеше се, че столицата на Сонора Ермосильо е единственият град в Мексико, който обработва водата си, което означаваше, че ледът, в който бяха поставени бутилките, вероятно е безопасен.
	Вероятно.
	Отново избърса врата и устата си. Искаше му се да беше взел един малък „Джак Даниелс“, за да го използва като почистващ препарат. Мокрите кърпички имаха гаден вкус.
	Диас пък пиеше кафе, към което беше добавил три или четири бучки захар. Горещо кафе, не с лед. Главата на Еванс не можеше да побере това. Макар да беше пристрастен към „Старбъкс“ у дома и да пиеше кафе във всяка страна от Третия свят, която бе посещавал (не можеш да пипнеш дизентерия от преварена вода), не беше докоснал кафе в Ермосильо. Не му пукаше дали никога повече няма да докосне гореща напитка. Потта се стичаше на струйки под мишниците, по слепоочията и по чатала му. Беше готов да се закълне, че и ушите му се потят.
	Двамата се огледаха — ученици, тръгнали на училище, бизнесмени, запътили се към офиси или срещи. Нямаше пазаруващи — още беше прекалено рано за пазар, но тук-там се виждаше по някоя майка, бутаща детска количка. Мъжете, които не бяха с костюми, носеха джинси, ботуши и бродирани ризи. Еванс беше научил, че каубойската култура е доста популярна в Сонора. Навсякъде имаше пикапи, все стари американски коли.
	Двамата мъже смътно си приличаха. На по трийсет и няколко, стегнати, атлетични, с кръгли лица; това на Диас имаше белези от шарка, но си оставаше грубовато красиво, намекваше за индианска жилка в кръвта му. И двамата бяха тъмнокоси. Разбира се, лицето на Еванс беше по-гладко, по-светло, леко несиметрично, с не толкова скосени очи. Но иначе също беше красиво — по начин, който би допаднал на жени, склонни да поемат риск.
	Двамата бяха по джинси, маратонки и разкопчани ризи с къси ръкави, които биха могли да скрият оръжията им, но днес бяха невъоръжени.
	Засега нямаше причина някой да им желае злото.
	Това щеше да се промени.
	Наблизо минаха някакви туристи. Ермосильо беше спирка за хората, пътуващи от САЩ към западния бряг на Сонора. Много коли, много автобуси.
	_Автобуси…_
	Еванс сниши глас, макар че наблизо нямаше други хора.
	— Тази сутрин говори ли с твоя човек, Ал?
	При първата среща се беше опитал да съкрати името на мексиканския агент, за да види как ще реагира, дали ще се ядоса, ще заеме отбранителна позиция или ще отвърне враждебно. Но той само се беше разсмял. „Можеш да ме наричаш Ал“ — бе казал, цитирайки песента на Пол Саймън. Така тестът се превърна в майтап и Еванс реши, че този тип може и да му хареса. Чувството за хумор също допринасяше за доверието. Много работещи под прикритие хора си мислят, че като кажеш „майната му“ и пускаш шеги за жените, ще изградиш доверие. Не. Важно е чувството за хумор.
	— Si. И от това, което каза… Май работата ни няма да е лесна. — Махна капачката на чашката си кафе и духна, за да го охлади, което Еванс намери за много смешно. — Охраната му е много сериозна. Телохранителят му Хосе, много е добър, винаги е с него. И се говори, че знаят, че се крои нещо.
	— Какво? — Еванс се намръщи. — Изтичане ли?
	Този път Диас намери това за смешно.
	— О, винаги има изтичане. Всяко яйце в Мексико е пукнато. Не знаят точно за нас, но той е чул, че някой е дошъл да го убива. О, si, чул е.
	Въпросният „той“ беше Алонсо Мария Карийо, по-известен като Кучийо — Ножа на испански. Имаше известни спорове откъде е дошъл прякорът. Едва ли защото убиваше противниците с нож — никога не бе арестуван за насилие… всъщност никога не бе арестуван за _каквото и да било_ престъпление. Най-вероятно си беше спечелил прякора заради блестящия си ум. Остър като Cuchillo. Смяташе се, че той е човекът зад един от картелите в мексиканския щат Сонора, който освен че граничеше със Синалоа, беше дом на по-големите наркобанди. Но макар и малък, картелът Ермосильо беше един от най-смъртоносните, отговорен за смъртта на хиляда или повече души… и за производството на тонове наркотици — не само кокаин, но и на коварните метамфетамини, които сега бяха хит и носеха най-големите печалби в търговията с наркотици.
	Но въпреки това Кучийо беше достатъчно хитър, за да избегне преследване. Картелът се ръководеше от други хора, за които властите бяха сигурни, че са подставени лица. За света Кучийо беше иновативен бизнесмен и филантроп. Завършил Калифорнийския университет в Лос Анджелис, с дипломи по бизнес и английска литература. Привидно беше натрупал богатството си чрез напълно законни компании, за които се знаеше, че се отнасят добре към служителите си, имат отговорно отношение към околната среда и спазват финансова дисциплина.
	Така че нямаше как да го изправят пред съда по обичайния начин. Затова беше и тази съвместна операция на Алехо Диас и П. З. Еванс — операция, която между другото не съществуваше, ако случайно повдигнете въпроса във Вашингтон или Мексико Сити.
	— Значи подозира, че някой го е взел на мушка — каза Еванс. — Това означава, че ще ни трябва диверсия. Отклоняване на вниманието. Да го накараме да гледа другаде, за да не се сети какво всъщност кроим.
	— Да, да, точно така. Поне една диверсия. Може би две. Но имаме и друг проблем. Не можем да го накараме да излезе на открито.
	— Защо?
	— Моят човек казва, че ще остане в имението си следващата седмица. Или по-дълго. Докато не реши, че е в безопасност.
	— Мамка му — изсумтя Еванс.
	Мисията им беше обвързана със стриктен краен срок. Имаше информация, че Кучийо възнамерява да атакува туристически автобус. Щели да го спрат, да залостят вратите му и да го подпалят. Атаката трябваше да се извърши след два дни, в петък, точно една година след като мексиканският президент беше обявил поредната си война срещу картелите. Но точно тук докладът свършваше — вероятно с живота на информатора. Затова беше невъзможно да се определи кой точно автобус ще бъде мишената — всеки ден по различни маршрути пътуваха стотици автобуси на десетки компании, повечето от които не искаха да гонят клиентите си, като прекратят услугите си или сътрудничат на властите. (При подготовката си за мисията Еванс бе проучил автобусните компании и бе забелязал сходство в рекламите им — всички бяха вариации на „В Мексико е безопасно!“.)
	Но въпреки че не знаеха конкретния автобус, Диас и Еванс бяха открили начин да осуетят атаката. Най-големите картели в Синалоа и Сонора се отказваха от насилието. Беше много лоша — и много опасна за здравето — реклама да убиваш туристи, дори случайно. Една _преднамерена_ атака срещу невинни, особено американци, можеше да превърне живота на наркобароните в истински ад. Никой противник или някой в собствената му организация нямаше да предизвика директно Кучийо, но агентите бяха научили, че ако той случайно бъде сполетян от неочакван инцидент, подчинените му няма да продължат с атаката.
	Но ако Кучийо беше решил да се крие в имението си, докато автобусът не се превърне в овъглена черупка, човекът на Диас беше прав — работата им нямаше да е лесна. Разузнавателните дронове бяха открили, че къщата се намира в имот с площ два хектара, заобиколен от висока стена, увенчана с бодлива тел, по която течеше ток; самият двор беше пълен с детектори и се наблюдаваше от камери. Снайпер нямаше да свърши работа, защото всички сгради — голямата къща, отделната библиотека и гаражът — имаха дебели бронирани стъкла. И пътеките между тях бяха скрити от удобните за стрелба места.
	Докато седяха и се пържеха на слънцето, Еванс се запита дали с повишаването на температурата мисълта не започва да тече по-бавно. Сети се овесена каша, димяща и полутечна.
	Избърса челото си, отпи глътка кола и попита за още подробности за професионалния и личния живот на Кучийо. Диас разполагаше с доста информация — Кучийо беше разследван вече цяла година. Еванс закима, докато попиваше всичко. Той беше добър тактик в Специалните части; беше добър тактик и в сегашната си работа. Допи колата си. Третата за деня.
	А беше едва десет без петнайсет сутринта.
	— Кажи ми за слабите му места.
	— Кучийо? Той няма слаби места.
	— Как така? Всеки си има слаби места. Наркотици, жени, мъже? Алкохол? Хазарт?
	Слабостта беше много ефективно средство в работата на Еванс, също като куршумите и пластичния експлозив. Всъщност обикновено беше дори по-ефективно.
	Диас добави още една бучка захар в чашата си, макар че от кафето му не бе останало почти нищо, и започна да бърка усилено. Описваше осморки. Накрая отпи и вдигна очи.
	— Може би има едно нещо.
	— Какво?
	— Книгите — каза мексиканският агент. — Книгите може да са негова слабост.


	Тази майска вечер времето във Вашингтон беше приятно, така че Питър Билингс си избра един „Старбъкс“ с открита веранда, защото… защо пък не?
	Това беше юпи районът, ако все още имаше юпита. Бащата на Питър казваше, че навремето бил юпи. Мамка му, това трябваше да е било много отдавна.
	Билингс пиеше обикновено кафе — черно, без алкохол, мляко на пяна или други префърцунени добавки; тайно смяташе, че хората ги поръчват, защото просто им харесва да чуват как звучат названията им.
	Освен това си беше поръчал кифла, която бе пълна с калории, но на него не му пукаше. Пък и без това щеше да изяде само половината. У дома в Бетесда жена му щеше да му поднесе диетична вечеря.
	Билингс харесваше „Старбъкс“, защото в „Старбъкс“ можеш да разчиташ, че си невидим. Служители, пишещи резюмета, които шефовете им не бива да виждат, съпруги и съпрузи, пишещи имейли на любовниците си.
	И правителствени агенти, срещащи се по въпроси, които са… ами, деликатни.
	„Старбъкс“ беше за предпочитане и заради парните кафемашини, които вдигаха страшен шум и можеха да заглушат разговора, ако си вътре; ако пък си отвън, за това се грижеше трафикът. Поне тук, на улиците на Вашингтон.
	Отхапа от кифлата и изтупа трохите от тъмносиния си костюм и светлосинята вратовръзка.
	В следващия момент срещу него седна мъж. Той също си беше взел кафе, но здравата подправено — бадеми или лешници, бита сметана, поръсен шоколад. „Прилича на невестулка“, помисли си Билингс. Когато си прехвърлил трийсетте и някой те поглежда и първото, което му идва на ума, е невестулка, не е зле да помислиш за външния си вид. Например да качиш малко килограми.
	Да хапнеш кифла.
	— Добър вечер — каза Билингс на Харис.
	Харис кимна и облиза сметаната от върха на картонената чашка. Билингс намери това за отвратително — този пъргав, невестулков език.
	— Намираме се в момента на решаване.
	— Да.
	— Човекът ти е долу на юг.
	— Адам.
	Съвсем нормално кодово име за наемния агент на Харис в Ермосильо, който в момента беше по петите на Алонсо Мария Карийо, известен като Кучийо. Разбира се, Харис нямаше да му каже истинското име. Шумният трафик по улиците на Вашингтон е като машините за капучино — само шумен. Той маскира, но не заличава, а Харис и Билингс много добре знаеха, че има звукови инженери, способни да извличат думи от какофонията с прецизността на колибри, увиснало да пие нектар от някое цвете.
	— Комуникацията добра ли е? — почти прошепна Билингс.
	Отговор не последва. Разбира се, че комуникацията ще е добра. Харис и хората му бяха най-добрите. Не беше нужно дори да му кима.
	Билингс искаше да отхапе още от кифлата, но по някаква причина не желаеше да го направи пред човек, който беше убил най-малко десет души, поне според неписаното му резюме. Самият Билингс бе убил доста хора _непряко_, но лице в лице? Само една катерица. При това случайно. Той сниши глас още повече.
	— Установил ли е контакт с ВЛ?
	Въпросното лице.
	Кучийо.
	— Не. Извършва приготовления. От разстояние.
	— Значи не е видял, да кажем, оръжия или продукция в имението?
	— Не. Стоят далеч. Адам и партньорът му от ДФ. — Харис продължи: — Цялото наблюдение се извършва чрез дрон.
	Което Билингс беше виждал. И което не помагаше.
	Умълчаха се, докато двойката на съседната маса ставаше и вземаше пазарските си торби.
	Билингс си напомни да е малко по-завоалиран с въпросите. Харис беше на път да стане любопитен. А това нямаше да е добре. Билингс не беше готов да споделя какво го тревожи през последните няколко часа, откакто бе пристигнала новата оценка на разузнаването — че той и отделът му може да са били наети да убият погрешния човек.
	Вече имаше известни съмнения, че Кучийо наистина е начело на картела Ермосильо.
	Прихванатата информация, която бе свързана с пратки наркотици от картела, всъщност се отнасяше за законни продукти от фабриките на Кучийо, предназначени за американски компании. Огромният депозит в една от сметките му на Кайманите беше абсолютно законен — не пералня на пари, както се смяташе отначало — и идваше от продажбата на ранчото му в Тексас. А смъртта на един доставчик на наркотици, за която бяха сигурни, че е поръчана от Кучийо, се оказа истинска автомобилна катастрофа с участието на пиян шофьор. Много от другите данни, въз основа на които бяха наредили елиминирането му, си оставаха съмнителни.
	Билингс се беше надявал, че в Сонора Адам ще види нещо, което да потвърди тезата им, че Кучийо ръководи картела.
	Но явно това не беше станало.
	Харис отново близна сметаната. Покрай нея забърса и малко поръсен шоколад.
	Билингс отново го погледна. Да, приличаше на невестулка, но не беше задължително това да е обида. В края на краищата коварната невестулка и благородният вълк не се различават особено, поне когато душат за жертва.
	— Е, да кажа ли на Адам да действа? — направо попита Харис.
	Билингс отхапа от кифлата. Трябваше да спаси живота на пътниците в автобуса… и да мисли за кариерата си. Обмисли въпроса, докато изтръскваше трохите. Беше учил право в Чикагския университет, където до голяма степен бе разработена теорията за цената и ползата. Теорията бе следната: балансираш цената на предотвратяването на грешка срещу вероятността тя да се случи и тежестта на последствията, ако се случи.
	За елиминирането на Кучийо Билингс бе обмислил две възможности. Сценарий 1: Адам убива Кучийо. Ако той не е главатарят на картела и е невинен, атаката срещу автобуса се случва, защото зад нея е някой друг. Ако е виновен, инцидентът с автобуса не се случва и няма други инциденти в бъдеще. Сценарий 2: Адам не действа. Ако Кучийо е невинен, инцидентът с автобуса се случва. Ако е виновен, инцидентът се случва и ще има още подобни инциденти в бъдеще.
	С други думи, суровите числа казваха да се действа дори Кучийо да е невинен.
	Но очевидният недостатък беше, че в този случай Билингс щеше да бъде разпнат… ако той, Харис и Адам бъдат открити.
	Хрумна му очевидно решение.
	О, при това добро решение. Той дояде кифлата си и каза:
	— Да, Адам получава зелена светлина. Но има една подробност.
	— Каква?
	— Кажи му каквото и да прави, всички следи да бъдат заличени. Напълно. Така че нищо да не бъде проследено дотук. Абсолютно нищо.
	Харис, който много приличаше на кръстоска между вълк и невестулка, кимна и изсмука остатъка от сметаната.
	— Няма проблем с това.


	Диас и Еванс бяха в апартамента в една приятна част на Ермосильо — апартамент, който се плащаше от компания, собственост на компания, чиято централа беше пощенска кутия в Северна Вирджиния. Еванс осигуряваше не само техническата експертиза, но и повечето от парите. Беше се пошегувал, че това е най-малкото, което може да направи, като се има предвид, че именно Америка осигурява повечето оръжия за картелите — в Мексико на практика беше невъзможно да си купиш или да притежаваш законно оръжие.
	Вече беше почти пет следобед и Еванс четеше криптиран имейл от Щатите, който беше получил току-що.
	Вдигна очи и каза:
	— Това е. Получихме зелена светлина.
	Диас се усмихна.
	— Добре. Искам кучия син да иде в ада.
	И се захванаха отново да преравят информацията, събрана за живота на Кучийо — предприятията, съдружниците и служителите му, домакинство, приятели и любовници, ресторантите и баровете, в които прекарваше повечето си вечери, какво купува, какво сваля от интернет, какви компютърни програми използва, какво обича да слуша, какво яде и какво пие. Информацията беше обемиста — службите за сигурност тук и в Щатите я бяха събирали месеци наред.
	И да, голяма част от нея бе свързана с книги.
	_Слабости…_
	— Чуй това, Ал. Миналата година е купил книги за повече от милион долара.
	— Искаш да кажеш песо.
	— Искам да кажа долари. Хей, ти ли намали климатика? — Еванс беше забелязал, че следобедната жега нахлува в апартамента като бавен, потискащ прилив.
	— Само мъничко — каза Диас. — Климатиците не са здравословни.
	— Ниската температура не ти докарва настинка — педантично рече Еванс.
	— Знам. Имам предвид плесента.
	— Какво?
	— Плесента в тръбите. Опасна е. Исках да кажа, че _това_ не е здравословно.
	О. Еванс обмисли довода му. Кашляше доста, откакто беше пристигнал. Взе още една кола, избърса гърлото и отпи. Изплю вкуса на мократа кърпичка. Изкашля се. Намали климатика още малко.
	— Свиква се с жегата.
	— Невъзможно. В Мексико имате ли думи за зима, пролет и есен?
	— Ха, много смешно.
	Отново се заеха със събраната информация. Разполагаха с данни не само за кредитните карти, но и за застраховките на книгите, които никак не бяха малко. Някои книги бяха единствени по рода си и струваха десетки хиляди. И като че ли всички бяха първи издания.
	— И виж тук — обади се Диас. — Никога не ги продава. Само купува.
	Наистина беше така. Нямаше документи за продажба, в данъчните декларации не се посочваха пари, спечелени от продажбата на ценни книжа във формата на книги. Обектът запазваше всичко, което купуваше.
	Значи искаше да са около него. Жадуваше за тях. Имаше нужда от тях.
	Много хора от наркокартелите бяха пристрастени към собствената си продукция; изглежда, че това не се отнасяше за Кучийо. Но въпреки това и той беше пристрастен.
	Но как да използват това?
	Еванс се загледа в списъка. Както винаги, започнаха да се оформят идеи.
	— Виж това, Ал. Миналата седмица е купил книга, подписана от Дикенс. „Старият антикварен магазин“. Цената е шейсет хиляди. Да, долара.
	— За една книга? — изуми се мексиканският агент.
	— При това _на старо_ — посочи Еванс. — Трябва да пристигне след един-два дни. — Замисли се за малко, после кимна. — Имам идея. Мисля, че може да се получи… Ще се свържем с този човек… — Той намери името в разпечатката. — Със сеньор Давила. Явно е основният доставчик на книги на Кучийо. Ще му кажем, че го подозираме в пране на пари.
	— Сигурно пере.
	— И той ще опикае гащите. Ще си помисли, че ако го обявим, Кучийо ще… — Еванс прокара показалец през гърлото си.
	— Това правите ли го в Америка?
	— Кое?
	— Това с пръста през гърлото. Виждал съм го само в лоши филми. С Лаурел и Харди.
	— Кои? — попита Еванс.
	Алехо Диас сви рамене и явно се разочарова, че Еванс никога не е чувал за тях.
	Еванс продължи:
	— И Давила ще направи всичко, което му кажем.
	— А ние ще му кажем да се обади на Кучийо и да му каже, че неговият Дикенс е пристигнал по-рано. О, и че продавачът приема само пари в брой.
	— Добре. Това ми харесва. Значи някой ще трябва да се срещне лично с него, за да прибере парите.
	— И аз ще ида в дома му да доставя книгата. Телохранителят му сигурно няма да иска, но Кучийо ще настоява да получи доставката. Защото е…
	— Пристрастен.
	Мексиканецът кимна.
	— Ще трябва аз да се срещна с него, не ти. Испанският ти е ужасен. Защо пратиха теб?
	Причината да пратят П. З. Еванс в конфликтна зона не бяха езиковите му познания.
	— Защото обичам безалкохолните. — Отвори още една кола. Избърса гърлото. Покашля се и се опита да не се разбуха като магаре.
	— Само че ще трябва да се доберем до книгата. До онзи Дикенс — каза Диас и кимна към списъка.
	— Ще се обадя на моите хора в Щатите, може и да намерят копие — каза Еванс.
	— Добре, значи така: влизам. После какво правя? — попита Диас. — Ако стрелям, ще ме застрелят.
	— Убедително — посочи Еванс.
	— Но това не е от успешните планове, с които си известен, П. З.
	— Така е. Не, ще заложим бомба.
	— Бомба? — Диас се притесни. — Не си падам много по бомбите.
	Еванс посочи компютъра:	имаше предвид получения преди малко имейл.
	— Инструкциите са да не остане нищо. Нищо, което да може да се проследи до шефовете ни. Трябва да е бомба. При това такава, която предизвиква голям пожар.
	— Винаги има косвени жертви — каза Диас.
	Американецът сви рамене.
	— Кучийо няма жена. Няма деца. Живее повече или по-малко сам. Всеки около него вероятно е толкова виновен, колкото и самият той. — Почука с пръст по въздушната снимка на имението. — Всичко и всички вътре? — Сви рамене. — Те са просто приемливи жертви.


	Харесваше прякора си.
	Алонсо Мария Карийо всъщност смяташе за чест, че хората мислят достатъчно често за него, че да му дадат име, което подхождаше на някой мафиот от филм. Като Джоуи Вители Ножа например.
	Кучийо — като острие, като кинжал — колко хубаво само! И беше иронично, защото той не беше мутра, нямаше нищо общо с Тони Сопрано. Да, беше в добра форма и як, но в Мексико един бизнесмен трябва да е такъв. Въпреки това гласът му бе мек и… ами, звучеше любознателно. Почти невинно. Държеше се скромно. Характерът му беше уравновесен.
	Беше в кабинета в дома си недалеч от скъпия район на града около Идалго Плаза. Макар че имението му беше заобиколено от високи стени и имаше много дървета, от просторната стая имаше изглед към най-величествената близка до града планина Серо де ла Компаня — ако една издигаща се триста метра скала може да се нарече планина.
	Беше време да приключва — беше работил от шест сутринта. Без почивки. Остави работата и влезе в интернет да свали няколко приложения за новия си айфон, който щеше да синхронизира с айпада си. Обичаше джаджите — както в личния си живот, така и в бизнеса винаги беше в течение с най-новите технологии. (Тъй като компаниите му имаха търговски представителства в цяло Мексико и трябваше да е в постоянен контакт с тях, използваше Облака и смяташе, че това е най-доброто изобретение за последните десет години.)
	Стана от бюрото, за да обяви край на работния ден, и се погледна в огледалото. Не изглеждаше толкова зле за годините си.
	Беше висок метър седемдесет и пет, як и приличаше на Фернандес, най-големия актьор и режисьор на Мексико според мнението му на бизнесмен. Макар да бе участвал в десетки филми, Фернандес достигна върха си в ролята на Мапаче в „Дивата орда“, един от малкото наистина честни филми за Мексико.
	Вгледа се в лицето си. Гъста черна коса. Проницателни кафяви очи. Не, не беше чак толкова зле… Жените още го ценяха. Вярно, плащаше на някои — по един или друг начин — но имаше и връзка с тях. Можеше да общува с тях. Слушаше. Освен това можеше да прави любов часове наред. Малко мъже на 57 са способни на такова нещо.
	— Ах, ти, дърт дяволе — прошепна той.
	После се усмихна криво на суетата си и излезе от кабинета. Каза на прислужницата, че ще остане у дома за вечеря.
	И отиде в най-любимото си място на света — в библиотеката си.
	Сградата беше голяма — осемнайсет на дванайсет метра, прохладна, с внимателно поддържана влажност — което беше иронично в Ермосильо, в самото сърце на пустинята Сонора, където имаше не повече от два-три дъждовни дни в годината. Леки завеси предпазваха кожените подвързии и кориците на книгите от избеляване под лъчите на слънцето.
	Таванът се извисяваше на девет метра над пода. Цялото помещение беше заето от високи рафтове на първия етаж и на горните нива, до които се стигаше по спирални железни стълби, водещи до тесни пътеки. В центъра се издигаха три успоредни рафта с височина три метра. Пред тях имаше библиотечна маса с удобни кресла, мек фотьойл и лампион с топла жълта светлина. В малкия бар можеше да се намери най-доброто бренди и малцово уиски. Кучийо харесваше кубинските пури. Но никога тук.
	Сградата бе дом на 22 000 тома, почти всичките първи издания. Много от тях бяха единствени на света.
	Ако беше сравнително прохладна вечер като тази, след дълъг ден работа Кучийо обикновено излизаше да вечеря в „Сонора Стек“, след което отиваше в бар „Руби“ — с приятели и — разбира се — с охраната си. Но слуховете за предстоящата атака бяха прекалено реални, за да се игнорират, и се налагаше да остане в имението си, докато не научи повече за заплахата.
	Ах, в каква страна само живеем, помисли си той. Най-големият филантроп сред бизнесмените, най-трудолюбивият фермер и най-лошият наркобарон се третираха еднакво — със страх.
	Някой ден това щеше да се промени.
	Но поне Кучийо нямаше проблем да остане тази вечер у дома, в любимата си библиотека. Повика икономката и й каза да приготви вечеря — прости спагети лингуине примавера с биологично чисти зеленчуци и билки от собствената му градина. С калифорнийско каберне и леденостудена вода.
	Пусна малкия телевизор с висока резолюция да чуе новините. Имаше няколко репортажа за церемонията в Д. Ф. в петък, посветена на последната война срещу картелите. Събитието включваше речи на президента и на високопоставен представител на американската Агенция за борба с наркотиците. Нови свързани с наркотици убийства в Чиуауа. Кучийо поклати глава.
	Донесоха храната след половин час и той седна на масата, махна вратовръзката си (обличаше се официално, макар да си оставаше у дома) и затъкна салфетка в яката си. Докато се хранеше, мислите му се зареяха към онзи Дикенс, който книжният му доставчик сеньор Давила щеше да му донесе утре. Беше много доволен, че книгата е пристигнала по-рано, и бе приятно изненадан, че ще я получи за по-ниска цена от уговорената първоначално. Продавачът се нуждаел от пари в брой и бил готов да намали цената с пет хиляди, ако Кучийо му плати в долари — нещо, на което той се съгласи незабавно. Давила бе казал, че ще намали съответно и своя процент, но Кучийо бе настоял да си получи пълната сума. Давила винаги беше честен с него.
	На вратата се почука и влезе шефът на охраната му, Хосе.
	Ясно си личеше — лоши новини.
	— Чух се с мой човек от Federates, сър. Нали знаете, че има сведения за атака срещу автобус в петък? Туристически автобус? Докладите свързват нападението с вас.
	— Не!
	— Боя се, че е така.
	— По дяволите — промърмори Кучийо. Много рядко изричаше ругатни и тази обикновено беше най-лошата му. — _С мен?_ Това е абсурдно. Абсолютно сбъркано! Обвиняват ме за всичко!
	— Съжалявам, сър.
	Кучийо се успокои и обмисли проблема.
	— Обади се на автобусните компании, на службите, на когото трябва. Направи всичко по силите си пътниците в Сонора да са в безопасност. Искам да съм сигурен, че никой няма да пострада. Случи ли се нещо, ще хвърлят вината върху мен.
	— Ще направя каквото мога, сър, но…
	— Разбирам, че не можеш да контролираш целия щат — търпеливо каза шефът му. — Но използвай ресурсите ни и направи всичко по силите си.
	— Слушам, сър.
	Хосе побърза да излее.
	Кучийо най-сетне се отърси от гнева, довърши вечерята и като отпиваше от виното, тръгна между рафтовете: наслаждаваше се на огромния брой заглавия.
	_22 000…_
	Върна се в кабинета и поработи още малко върху проекта, който го беше погълнал през последните няколко месеца — отварянето на още един завод за авточасти край града. В Ермосильо имаше представителство на огромен американски производител на автомобили и Кучийо бе натрупал до голяма степен състоянието си от доставяне на части за компанията. Заводът щеше да осигури работни места за още 400 местни жители. Макар да се облагодетелстваше от глупостта им, Кучийо не можеше да разбере защо американците _изнасят_ производството от страната си. Той никога не би направил подобно нещо. Бизнесът — не, всичко в живота — опираше до лоялността.
	В десет вечерта реши да си легне рано. Изми се и влезе в голямата си спалня, като отново си мислеше за „Старият антикварен магазин“, който щеше да получи утре. Това повдигна духа му. Той си облече пижамата и погледна нощното шкафче.
	Какво да почете, за да заспи?
	Реши да продължи с „Война и мир“. Усмихна се иронично при мисълта, че заглавието описва идеално живота на един бизнесмен в Мексико.


	В дневната на апартамента със сложна собственост П. З. Еванс се беше навел над импровизираната работна маса и внимателно сглобяваше бомбата.
	Налагаше се да внимава не защото рискуваше да се превърне в червена пара — поне засега. Просто платките и жиците бяха много малки, а ръцете му бяха големи. Навремето щеше направо да запои връзките. Но днес самоделните взривни устройства бяха на принципа „пъхни и включи“. Пъхаше чипове в особено мощен пластичен експлозив, който беше поставил в кожената подвързия, след като я бе разрязал с хирургически скалпел.
	Беше единайсет вечерта и агентите не бяха почивали нито миг през целия ден. Бяха прекарали последните дванайсет часа в осигуряване на ключовите елементи от проекта — хирургическите инструменти, електрониката и подвързаното в кожа издание на пиесата „Разбойници“, предложена им от новия им партньор сеньор Давила — Кучийо харесвал немския писател.
	Еванс разгледа творението си през бижутерската лупа на лявото си око и направи няколко малки промени.
	От близкия площад долитаха заразните звуци на norteño. Акордеонът се отличаваше особено. Прозорците бяха отворени, тъй като вечерният въздух обещаваше да стане поносим, а климатикът бе спрян. Еванс беше успял да се убеди, че кашлицата му е предизвикана от плесента.
	Алехо Диас седна наблизо. Не казваше нищо и изглеждаше неспокоен. Не заради бомбата, а защото явно бе решил, че задачата да се превърне в експерт по колекциониране на книги и по Чарлз Дикенс е меко казано страшничка.
	Въпреки това Диас от време на време вдигаше очи от „Колекциониране на модерни първи издания“ на Джоузеф Конъли и погледът му се спираше върху бомбата. Еванс си помисли дали да не се метне на пода с вик „Мамка му! Пет… четири… три…“. Но макар мексиканският агент да имаше чувство за хумор, това можеше да се окаже прекалено.
	След половин час вече залепваше кожата обратно.
	— Добре, това е. Готово.
	Диас погледна творението му.
	— Малка е.
	— Бомбите са малки, да. Именно това ги прави толкова готини.
	— Ще свърши ли работа?
	Еванс се изсмя.
	— И още как.
	— Готини — неспокойно повтори Диас.
	Телефонът на Еванс избръмча. Той прочете криптираното съобщение.
	— Стръвта е тук.
	След секунди на вратата се почука и макар есемесът да съдържаше всички необходими кодове, двамата мъже извадиха оръжията си.
	Но доставчикът беше точно онзи, за когото се представяше — човек от Съвета за икономическо развитие към американското консулство в Северно Мексико. Еванс беше работил с него. Човекът кимна, връчи му малък пакет, обърна се и си тръгна.
	Еванс отвори пакета и извади копието на „Старият антикварен магазин“ на Чарлз Дикенс. Преди шест часа книгата се бе намирала в книжарницата на известен дилър на книги на Уорън стрийт в Ню Йорк. Беше купена с пари в брой от човека, който току-що я беше доставил, и бе пристигнала в Сонора с чартърен полет.
	Убиването на лоши типове беше не само опасно, но и скъпо.
	Американецът опакова отново книгата.
	— И какви са следващите стъпки? — попита Диас.
	— Ами, ти продължавай да четеш. — Еванс кимна към книгата в ръцете му. — И когато приключиш, няма да е зле да си опресниш историята на английската литература като цяло. Кой знае накъде може да тръгне разговорът.
	Диас завъртя очи, размърда се в стола си и се протегна.
	— А докато аз си припомням училищните години, ти какво ще правиш?
	— Ще изляза да пийна нещо.
	— Не е много честно — посочи Диас.
	— И още по-нечестно е, че смятам да се пробвам с някое момиче.


>	Четвъртък

	Втората част от плана на Еванс не се осъществи, макар че беше на косъм.
	Но Кармела, прелестната млада жена, която срещна в един бар наблизо, бе малко по-напориста от необходимото и вероятно кроеше планове да се обзаведе с добре изглеждащ и очевидно работещ американски съпруг.
	Както и да е, текилата се намеси здравата и до танца „у нас или у вас“ така и не се стигна.
	Вече бе десет сутринта и, както можеше да се очаква, жегата беше изпепеляваща. Климатикът не работеше, но кашлицата на Еванс беше изчезнала.
	Диас погледна критично партньора си.
	— Изглеждаш ужасно. Хей, знаеш ли, че много от най-популярните романи на Чарлз Дикенс били публикувани първо като поредици и че стилът му е повлиян от модните през викторианската епоха готически романи, но с малко насмешлив нюанс?
	— Тръгнеш ли да говориш така, свършено е с теб.
	— Смятам да прочета негова книга. Дикенс превеждан ли е на испански?
	— Мисля, че да. Не знам.
	Еванс отвори дипломатическото куфарче, което бе купил предния ден и му бе добавил тайно отделение. Прибра обработения снощи Шилер в тясното пространство и го затвори. После сложи в куфарчето квитанции, ценоразписи, листа — всичко, което един търговец на книги би взел със себе си на среща с колекционер. Към това добави и Дикенс, увит в найлон на мехурчета. След това провери комуникационното приложение на айпада, който Диас щеше да носи със себе си — щеше да изглежда изключен, но свръхчувствителният микрофон щеше да улови целия разговор между Кучийо и Диас. Системата работеше идеално.
	— Добре. — Еванс провери деветмилиметровата си „Берета“ и я пъхна в колана си. — Диверсията е готова, устройството също. Да действаме.
	Излязоха на паркинга. Еванс отиде до огромен стар „Мъркюри“ — да, истински „Мъркюри“ с избелял от слънцето кафяв цвят и регистрационен номер, който не можеше да се проследи. Колата на Диас бе синьо-черен „Линкълн“, регистриран на „Колекционерски книги Давила“, който сеньор Давила бързо, почти през сълзи, се беше съгласил да им заеме.
	Според неписаните правила в подобни моменти, в началото на мисия, когато единият или и двамата можеха да бъдат мъртви след час, не си пожелаха успех или късмет и не споделиха, че им е било приятно да работят заедно. Естествено, не си стиснаха и ръцете.
	— Ще се видим по-късно.
	— Si.
	Качиха се в колите, запалиха и излязоха от паркинга.


	Докато караше към имението на Кучийо, Алехо Диас мислеше за автобуса.
	За хората утре, за туристите, които щяха да бъдат затворени и изгорени живи от този касапин. Спомни си вчерашните думи на П. З. Еванс и си помисли, че тези хора също — за Кучийо — са приемливи жертви.
	Внезапно го обзе ярост от онова, което причиняваха подобни типове на страната му. Да, тя беше гореща, прашна, икономически неразвита и живееше вечно в сянката на онова чудовище на север — страната, която мексиканците обичаха и мразеха едновременно.
	Но тази страна е нашият дом, помисли си той. А домът, каквито и недостатъци да има, заслужава уважение.
	Хора като Алонсо Мария Кучийо се отнасяха към Мексико единствено с презрение.
	Разбира се, Диас щеше да скрие дълбоко отвращението си, когато се срещнеше с Кучийо. Той беше просто асистент на книжар; наркобаронът беше поредният богат бизнесмен, обичащ книги.
	Ако прецакаше мисията, много хора — включително и самият той — щяха да умрат.
	Стигна до имението. Порталът се отвори бавно. Диас спря до скромната предна врата. Мургав набит мъж, който очевидно носеше пистолет, го посрещна любезно и го помоли да застане до една маса в антрето. Друг охранител го обискира внимателно, но цялостно.
	После претърсиха куфарчето.
	Диас реши, че гледа на операцията с изненадващо безпристрастие, като се имаше предвид, че в следващата минута може да е с куршум в главата.
	Безпристрастието изчезна и сърцето му заби лудо, когато мъжът се намръщи и бръкна по-дълбоко в куфарчето.
	Господи…
	Мъжът изгледа ококорено Диас. После се ухили.
	— Това ли е новият айпад? — Извади устройството и го показа на другия охранител.
	Диас, който дишаше на пресекулки, кимна и се зачуди дали въпросът не е спукал тъпанчето на Еванс.
	— 4-G?
	— Ако има сървър.
	— Колко гигабайта?
	— Трийсет и два — успя да каже мексиканският агент.
	— Синът ми има същия. Напълнил го е почти целия. С музикални клипове. — Мъжът прибра айпада в куфарчето и му го върна. Шилер така и не беше открит.
	— Нямам много видеоклипове — каза Диас, мъчеше се да овладее дишането си. — Използвам го предимно за работа.
	След няколко минути го въведоха в дневната. Той отказа предложената му вода или други напитки. Останал сам, мексиканският агент седна с куфарчето в скута си. Отвори го отново, ловко извади Шилер и го пъхна в пояса си, като разсеяно си помисли, че експлозивът е само на пет сантиметра от пениса му. Отвореният капак го закриваше от любопитни очи или камери, ако имаше такива. После извади Дикенс и затвори куфарчето.
	Момент по-късно на пода падна сянка. Диас вдигна очи и видя Кучийо, който вървеше спокойно и безшумно към него.
	Ножа. Касапинът на стотици, може би хиляди.
	Набитият мъж вървеше към него и се усмихваше. Изглеждаше любезен, макар и малко разсеян.
	— Сеньор Аброса — каза той. Това беше името, което му бе казал Давила, когато разговаряха вчера. Диас извади визитка, отпечатана предишния ден. — Добър ден. Драго ми е да се запозная с вас.
	— За мен е удоволствие да се запозная с такъв виден клиент на сеньор Давила.
	— Как е той? Мислех си, че може да дойде лично.
	— Изпраща ви много поздрави. Подготвя се за търг на библии от осемнайсети век.
	— Да, да, точно така. Една от малкото книги, които не колекционирам. Което е жалко. Доколкото съм чувал, сюжетът е много завладяващ.
	Диас се разсмя.
	— Героите също.
	— А, Дикенс. — Мъжът взе почтително книгата, махна найлона на мехурчета, огледа тома и го прелисти. — Направо се разтрепервам при мисълта, че самият Дикенс я е държал в ръцете си.
	Кучийо беше погълнат от книгата. В очите му се четеше възхита и уважение. Не алчност.
	В настъпилата тишина Диас се огледа и забеляза, че къщата е пълна с картини и скулптури. Всички подбрани с вкус и дискретни. Това не беше дом на наркобарон простак. Беше посещавал такива места. Претъпкани с крещящи неща — и обикновено преливащи от красиви оскъдно облечени жени.
	И тогава го споходи внезапна и трудна мисъл. Възможно ли беше да са направили грешка? Възможно ли бе този сдържан, културен човек да не е жестокото куче, за което го смятаха? В края на краищата нямаха сигурни доказателства, че Кучийо е наркобаронът, за когото го смятаха мнозина. Това, че е богат, не го правеше автоматично престъпник.
	Откъде точно идваше информацията, че е виновен? Доколко достоверна бе тя?
	Осъзна, че Кучийо го наблюдава с любопитство.
	— Сеньор Аброса, сигурен ли сте, че _наистина_ сте търговец на книги, за какъвто се представяте?
	С огромно усилие на волята Диас запази усмивката на лицето си и повдигна учудено вежди.
	Мъжът се разсмя.
	— Забравихте да попитате за парите.
	— А, понякога и аз самият така се унасям по книгите, че _наистина_ забравям, че това е бизнес. Лично аз бих подарявал книги на хората, които ги ценят.
	— Обещавам, че _няма_ да кажа на работодателя ви, че съм чул това от вас. — Той бръкна в джоба си и извади дебел плик.
	Това са петдесет хиляди долара.
	Диас му връчи разписка върху бланка на Давила с подпис „В. Аброса“.
	— Благодаря, …? — каза Кучийо и повдигна вежда.
	— Виктор. — Диас прибра парите в куфарчето и го затвори. Огледа се. — Домът ви е чудесен. Винаги ми е било любопитно какво представляват къщите в този район.
	— Благодаря. Искате ли да го разгледате?
	— С удоволствие. И колекцията ви, ако е възможно.
	— Разбира се.
	Кучийо го разведе из къщата, която, подобно на дневната, беше изпълнена с дискретна елегантност. Имаше снимки на младежи — племенници, които живееха в Мексико Сити и Чиуауа, обясни той. Явно се гордееше с тях.
	Диас неволно се запита отново — грешка ли правеха?
	— А сега да идем в библиотеката. Надявам се, че като любител на книги ще бъдете впечатлен.
	Минаха през кухнята, където Кучийо спря и попита готвачката как е болната й майка. Кимаше, докато тя отговаряше. Каза й да си вземе толкова почивни дни, колкото е необходимо. В очите му се четеше искрено съчувствие.
	_Грешка…?_
	Излязоха през задната врата, минаха по пътеката между двете тухлени стени, които пазеха стопанина от снайперисти, и влязоха в библиотеката.
	Макар да не беше влюбен в книгите, Диас беше впечатлен. _Повече_ от впечатлен.
	Мястото го изуми. Знаеше за размерите му от снимките на дрона, но не си беше представял, че ще е толкова пълно. Навсякъде имаше книги. Сякаш стените бяха направени от тях, като скъпи тухли с различни размери, цветове и текстури.
	— Не зная какво да кажа, сър.
	Тръгнаха бавно през прохладното помещение и Кучийо заговори за някои от най-важните книги в колекцията.
	— Моите големи звезди. — И почна да посочва.
	„Баскервилското куче“ от Конан Дойл, „Седемте стълба на мъдростта“ от Т. Е. Лорънс, „Великият Гетсби“ от Ф. Скот Фицджералд, „Зайчето Питър“ от Биатрикс Потър, „Кеят на злото“ от Греъм Грийн, „Малтийският сокол“ от Дашиъл Хамет, „Нощ и ден“ от Вирджиния Улф, „Хобит“ от Дж. Р. Р. Толкин, „Врява и безумство“ от Уилям Фокнър, „Портрет на художника като млад“ от Джеймс Джойс, „В търсене на изгубеното време“ от Марсел Пруст, „Магьосникът от Оз“ от Франк Баум, „Хари Потър и Философският камък“ от Дж. К. Роулинг, „Мостът“ от Харт Крейн, „Спасителят в ръжта“ от Дж. Д. Селинджър, „Тридесет и деветте стъпала“ от Джон Бюкан, „Убийство на игрището за голф“ от Агата Кристи, „Казино Роял“ от Иън Флеминг.
	— И наши национални писатели, разбира се — цялата онази стена. Обичам всички книги, но за нас в Мексико е важно да чуваме гласа на _нашия_ народ. — Отиде и посочи няколко. — Салвадор Ново, Хосе Горостиса, Хавиер Вилаурутия и несравнимият Октавио Пас. Когото сте чели, разбира се.
	— Разбира се — каза Диас и се замоли Кучийо да не го пита за заглавието на някоя книга на Пас, още по-малко за сюжета или главния герой.
	Диас забеляза една книга до мекия фотьойл. Беше поставена във витрина.
	— „Одисей“ от Джеймс Джойс. Снощи случайно беше попаднал на заглавието в един сайт за редки книги.
	— Това оригиналното издание от двайсет и втора година ли е?
	— Да, точно така.
	— Струва около сто и петдесет хиляди долара.
	Кучийо се усмихна.
	— Не. Нищо не струва.
	— Нищо?
	Кучийо бавно обхвана с жест помещението.
	— Цялата _колекция_ не струва нищо.
	— Какво искате да кажете?
	— Нещо има цена само ако собственикът е склонен да продава. Аз не бих продал нито един том. Повечето колекционери на книги споделят това виждане, за разлика от доста любители на картини, коли и скулптури. — Бизнесменът взе „Малтийският сокол“. — Сигурно се изненадвате, че в колекцията ми има шпионски и детективски романи?
	Агентът цитира един факт, за който беше прочел.
	— Разбира се, популярната комерсиална литература обикновено е по-ценна от другата.
	Надяваше се, че го е запомнил правилно. Явно беше, защото Кучийо кимна.
	— Но на мен ми харесват не само като колекционерска ценност, но и като съдържание.
	Това вече беше интересно.
	— Предполагам, че и на престъплението би могло да се гледа като на един вид изкуство — каза агентът.
	Кучийо наклони глава настрани и като че ли се обърка. Сърцето на Диас заби по-бързо.
	— Нямам предвид това — каза колекционерът. — А че авторите на криминални и популярни романи често са по-добри занаятчии от така наречените автори на истинска литература. Читателите го знаят. Те оценяват добрия разказ повече, отколкото претенциозните писания. Вземете например книгата, която купих току-що, „Старият антикварен магазин“. Когато започнала да излиза на седмични серии, хората в Ню Йорк и Бостън чакали на пристанищата да пристигне последното издание от Англия. Викали на моряците: „Кажете, Малкия Нел умря ли?“. — Погледна към витрината. — Подозирам, че малко са онези, които са реагирали по същия начин на „Одисей“. Какво мислите вие?
	— Напълно споделям мнението ви. — После се намръщи. — Но „Старият антикварен магазин“ не е ли излизал на месечни серии?
	Минаха няколко секунди и Кучийо се усмихна.
	— Разбира се, прав сте. Не събирам периодични издания и винаги се обърквам.
	Тест ли беше това, или допустима грешка?
	Не можеше да определи.
	Погледна покрай Кучийо и посочи един рафт.
	— Онова там Марк Твен ли е?
	Когато домакинът се обърна, Диас бързо извади Шилер и го пъхна на лавицата над „Одисей“, близо до фотьойла на наркобарона. Свали ръка точно когато Кучийо се обърна отново към него.
	— Не, не е там. Имам обаче няколко негови книги. Чели ли сте „Хъкълбери Фин“?
	— Не. Просто зная, че е ценен за колекционери.
	— Някои го смятат за най-великия американски роман. Аз го смятам за най-великия роман на Новия свят. В него има уроци и за _нас_. — Той поклати глава. — А Бог знае, че се нуждаем от уроци в тази наша бедна страна.
	Върнаха се в дневната и Диас извади айпада от куфарчето.
	— Нека ви покажа някои нови заглавия, с които току-що се сдоби сеньор Давила. — Вероятно П. З. Еванс беше изпитал облекчение, че чува гласа му и научава, че не е бил разкрит и заровен в някой гроб в безмилостната пустиня Сонора. Диас стартира браузъра и влезе в уебсайта. — Ето, имаме…
	Но фалшивата му реклама беше прекъсната, защото силен гърмеж стресна всички. Един куршум се бе сплескал в здравото стъкло на близкия прозорец.
	— Господи! Какво е това? — възкликна Диас.
	— Излезте от стаята, по-далеч от прозорците! Веднага! — Охранителят Хосе замаха към изхода от дневната.
	— Те са бронирани — възрази Кучийо.
	— Но могат да пробват с бронебойни патрони! Бързо, сър!
	Всички се пръснаха.


	На П. З. Еванс рядко му се удаваше възможност да стреля.
	Макар че двамата с Диас бяха коментирали евфемистично, че Кучийо може да бъде сполетян от „инцидент“, в действителност инсценирането на естествена смърт беше предпочитаният начин да елиминираш някого. Макар че полицията често _подозираше_, че смъртта на терорист или престъпник не е случайна, добрият занаятчия би могъл да създаде сравнително достоверен сценарий, за да избегне по-подробно разследване. Падане по стълби, катастрофа, удавяне в басейн.
	Но нищо не бе по-забавно от това да извадиш италианския си пистолет с дълга цев и да дръпнеш спусъка.
	Намираше се на петдесетина метра от имението, качен на един контейнер за боклук зад луксозен жилищен блок. Нямаше на какво да подпре оръжието, но беше силен — стрелците трябва да имат здрави мускули — и с лекота улучи прозореца, в който се целеше. Имаше добър изглед през прозореца и първия път се прицели там, където не стоеше никой — ако случайно стъклото не беше бронирано. Куршумът обаче се сплеска, без да причини никакви поражения. Еванс изпразни пълнителя, презареди, скочи от контейнера и спринтира към колата, докато страничният портал се отваряше и охраната на Кучийо предпазливо надничаше навън. Еванс стреля още веднъж в стената, за да ги накара да се скрият, после заобиколи от другата страна на имението.
	Тук нямаше контейнери, но той се качи на покрива на колата и изстреля още три куршума по прозореца на спалнята на Кучийо.
	После скочи и седна зад волана. Секунди по-късно се отдалечаваше.
	Вдигнати прозорци, пуснат на пълна мощност климатик. Дори да имаше плесен, беше склонен да рискува. Потеше се така, сякаш е прекарал цял час в сауна.


	След като стрелецът изчезна и спокойствието — относителното спокойствие — се възстанови, Кучийо направи нещо, което изуми Алехо Диас.
	Нареди на шефа на охраната си да се обади на полицията.
	Един наркобарон едва ли би направил подобно нещо. Човек би си помислил, че той ще държи да привлича колкото се може по-малко внимание към себе си — и да има колкото се може по-малко контакт с властите.
	Но когато след двайсет минути пристигна капитан от полицията на Ермосильо с четирима униформени полицаи, Кучийо беше мрачен и гневен.
	— За пореден път станах мишена! Хората не могат да приемат, че съм просто бизнесмен. Смятат, че щом съм успял, съм престъпник и затова заслужавам да бъда застрелян. Не е честно! Скъсваш се от работа, отговорен си, даваш на страната и на града си… и въпреки това всички мислят най-лошото за теб!
	Полицията проведе кратко разследване, но стрелецът, естествено, отдавна беше изчезнал. И никой не беше видял нищо — всички вътре бяха избягали в кабинета, спалнята или тоалетната, както им беше наредил шефът на охраната.
	— Боя се, че не видях много, направо нищо — каза Диас. — Лежах на пода и се криех. — И сви рамене, сякаш се срамуваше от страхливостта си.
	Полицаят кимна и си записа думите му. Не му повярва, но и не го накара да е по-подробен — в Мексико бяха свикнали със свидетели, които „не са видели много, направо нищо“.
	Полицията си замина и Кучийо, който вече не беше гневен, а отново се бе разсеял, се сбогува с Диас.
	— Точно сега не съм в настроение за книгите на сеньор Давила — каза той и кимна към айпада. Каза, че по-късно ще погледне сайта.
	— Разбира се. И благодаря, сър.
	— Няма за какво.
	Диас си тръгна. Чувстваше се по-разколебан от всякога.
	„Скъсваш се от работа, отговорен си, даваш на страната и на града си… и въпреки това всички мислят най-лошото за теб…“
	Господи, наистина ли беше наркобарон главорез, или щедър бизнесмен?
	И независимо дали Кучийо беше виновен, или невинен, Диас осъзна, че изпитва вина при мисълта, че преди малко е заложил бомба, която ще отнеме живота на човек, когато той е най-уязвим и се занимава с нещо, което обича и в което намира утеха — четене на книга.


	След час Кучийо седеше в кабинета си, със спуснати щори над бронираните прозорци. И въпреки атаката изпитваше облекчение.
	Всъщност изпитваше облекчение _поради_ атаката.
	Беше си мислил, че слуховете от последните няколко дни, късчетата информация се отнасят за някакъв брилянтен и гаден план за покушение — план, който не би могъл да предвиди. А вместо това се оказа проста стрелба, провалена от бронираните стъкла. Убиецът несъмнено вече беше напуснал района.
	Хосе почука и влезе.
	— Сър, мисля, че имаме следа за атаката. Говорих с Кармела от „Руби“. Снощи е прекарала доста време с някакъв американец. Казал, че бил бизнесмен. Напил се и наговорил неща, които й се видели странни. Чула за стрелбата и ми се обади.
	— Кармела — ухили се Кучийо. Тя беше прекрасна, макар и малко неуравновесена млада жена, която засега можеше да се оправи благодарение на външния си вид, но щеше да загази, ако не си намери скоро съпруг. Не че Кучийо желаеше това да се случи час по-скоро — все пак спеше от време на време с нея. Тя беше много, много талантлива. — И какво за този американец?
	— Разпитвал я за квартала. За къщите. Дали наблизо има хотели, макар че преди това казал, че е отседнал недалеч от бара.
	Макар в Ермосильо да имаше доста забележителности, имението на Кучийо се намираше в обикновен жилищен район, който с нищо не привличаше бизнесмени и туристи.
	— Хотел — замислено каза Кучийо. — За позиция за стрелба ли?
	— Точно това се питам и аз. Взех данните за кредитната му карта от бара и я проверих. Чакам още информация, но вече знаем със сигурност, че самоличността му е фалшива.
	— Значи е агент. Но за кого работи? За наркокартел на север от границата? Наемен убиец от Тексас, нает от Синалоа?… Човек на американското правителство?
	— Надявам се скоро да науча повече, сър.
	— Благодаря.
	Кучийо стана и тръгна към библиотеката, понесъл Дикенс. Изведнъж спря.
	— Хосе?
	— Сър?
	— Искам да промениш плановете ни с автобуса.
	— Да, сър?
	— Знам, че казах, че в петък искам всички пътници в автобуси в Сонора да бъдат в безопасност, че тук нищо няма да им се случи.
	— Да, казах на хората да очакват атака, докато той не премине границата със Синалоа.
	— Искам сега да им кажеш да ударят някой автобус _тук_ утре сутринта.
	— В Сонора?
	— Точно така. Който и да е зад това, _трябва_ да разбере, че няма да позволя да ме заплашват. Всеки опит за покушение срещу мен ще доведе до последствия.
	— Да, сър.
	Кучийо се вгледа в охранителя си.
	— Мислиш, че не бива да го правя, нали? — Той окуражаваше работещите за него да изразяват мненията си, дори — особено — ако са различни.
	— Честно казано, сър, не и туристически автобус. Не и цивилни. Мисля, че това ще ни се отрази лошо.
	— Не съм съгласен — спокойно отвърна Кучийо. — Трябва ясно да заявим позицията си.
	— Разбира се, сър, щом така искате.
	— Да, така искам. — Но секунда по-късно се намръщи. — Чакай малко. Има нещо в думите ти.
	Охранителят погледна шефа си.
	— Когато хората ти атакуват автобуса, свали жените и децата, преди да го подпалят. Изгори само мъжете.
	— Да, сър.
	Кучийо смяташе решението си за проява на слабост. Но Хосе беше прав. Новата реалност бе, че понякога трябва да вземеш предвид общественото мнение.


	В осем вечерта Кучийо получи обаждане в библиотеката.
	Остана доволен от онова, което чу. Един от хората му обясни, че стрелците са на позиция и утре сутринта ще нападнат голям автобус, пътуващ по Магистрала 26 на запад към Баха де Кино. Щяха да спрат машината, да оставят мъжете вътре, да залостят вратите, да залеят автобуса с бензин и да застрелят всеки, който се опита да изскочи през прозорците. Свързочникът на отряда щял да се обади на медиите, за да е сигурно, че ще са на място да заснемат всичко преди огънят да угасне.
	Кучийо благодари и затвори. С нетърпение очакваше да види тези новини.
	Надяваше се, че мъжът, който бе стрелял по него, също ще гледа новините и ще се почувства отговорен за болката, която щяха да изпитат жертвите.
	Погледна нагоре и случайно забеляза, че една книга не е на мястото си.
	Намираше се на лавицата над „Одисей“.
	Стана и погледна коженото гръбче. „Разбойници“. Как бе възможно Шилер да се е оказал тук? Не обичаше безпорядъка във всеки му вид, особено в колекцията си. Сигурно бе работа на някоя прислужница. Тъкмо сваляше книгата от лавицата, когато вратата се отвори с трясък.
	— Сър!
	— Какво? — Той бързо се обърна към Хосе.
	— Мисля, че тук има бомба! Онзи мъж с книгите, човекът на Давила — било е инсценировка. Той работи с американеца!
	Погледът му първо се насочи към Дикенс, но не, беше прелистил целия том и в него нямаше експлозив. Убийците просто бяха използвали книгата като стръв, за да получат достъп до имението.
	После погледна книгата в ръцете си. Шилер.
	— Какво има, сър?
	— Тази книга… Не й е мястото тук. Аброса! Той я е сложил, докато го развеждах. — Кучийо осъзна, че книгата наистина е по-тежка, отколкото би трябвало да бъде за размерите си.
	— Пуснете я! Бягайте!
	— Не! Книгите! — Той погледна към рафтовете.
	_22 000 тома…_
	— Може всеки момент да избухне.
	Кучийо понечи да остави книгата, но се поколеба.
	— Не мога да го направя! Дръпни се, Хосе! — И все още с бомбата в ръце изтича навън, следван от верния си телохранител. Щом се озоваха в градината, Кучийо запрати Шилер колкото се може по-надалеч. Двамата се хвърлиха на земята зад едната тухлена стена.
	Експлозия не последва.
	Кучийо надникна над стената и видя, че книгата е отворена. Съдържанието й — електроника и пластичният експлозив, приличащ на буца пластилин — се беше изсипало навън.
	— Господи, Господи…
	— Моля ви, сър. Влезте вътре!
	Втурнаха се в къщата и наредиха на хората да стоят далеч от страната, от която се намираше градината. Хосе се обади на човека, когото използваха за правенето на _техните_ бомби. Той щеше да се погрижи да обезвреди устройството или да се отърве по някакъв друг начин от него.
	Кучийо си наля половин чаша скоч и попита:
	— Как разбра?
	— Получих информацията за американеца от бара, който е пил с Кармела. Открих, че се е обаждал на търговеца на книги. И е използвал кредитната си карта да купи електроника в града — същата, която се използва за самоделни бомби.
	— Да, да. Разбирам. Заплашили са Давила и са го принудили да им помогне. Или са го купили. Знаеш ли, подозирах онзи Аброса. За момент ми се стори подозрителен. После обаче реших, че се лъжа. — „Защото толкова много исках Дикенс.“ — Оценявам какво направи, Хосе. Чудесна работа. Искаш ли да пийнеш?
	— Не, сър, благодаря.
	Все така спокоен, Кучийо сбърчи чело.
	— Като се има предвид как се опита да ни убие американецът и как едва не унищожи една безценна колекция, какво ще кажеш, ако кажем на хората ни на магистралата да не свалят жените и децата от автобуса, преди да го подпалят?
	Хосе се усмихна.
	— Мисля, че това е отлично предложение, сър. Ще се обадя на екипа.


	След няколко часа бомбата беше прибрана в стоманен контейнер и отнесена. Инженерът обясни, че Кучийо неволно сам я е обезвредил. При паническото хвърляне жиците се отделили от детонатора и я направили безобидна.
	Кучийо се бе забавлявал, докато гледаше робота сапьор — по същия начин, по който се забавляваше, когато посещаваше завода за автомобилни части и фабриките за синтетичен наркотик. Обичаше да гледа как работят технологиите. Винаги бе искал „Кодекс Лестър“ — ръкописа на Леонардо, в който изследователят бе размишлявал върху механиката и науката. Преди няколко години Бил Гейтс беше платил трийсет милиона за него. Кучийо с лекота можеше да си позволи подобна сума, но ръкописът не се продаваше. Пък и подобна покупка щеше да събуди интереса към него, а човек, измъчвал до смърт стотици и — в проява на милост — застрелял безболезнено може би хиляда, не иска да вижда твърде много очи, обърнати в негова посока.
	Прекара остатъка от вечерта в телефонни разговори с партньори, като се опитваше да научи повече подробности за двамата атентатори и евентуалните им помощници, но нямаше друга информация. Утре щеше да научи повече. Беше почти полунощ, когато седна на скромна вечеря от пиле на грил и боб с доматен сос.
	Докато се хранеше и отпиваше от отличното каберне, се почувства спокоен и странно доволен въпреки ужаса от онова, което можеше да се случи днес. Нито той, нито някой от хората му беше пострадал при нападението. Неговите 22 000 тома също бяха в безопасност.
	Освен това имаше приятни проекти на хоризонта — да убие Давила, разбира се. И да научи името на човека, представил се като Аброса, както и на стрелеца; сега си даваше сметка, че стрелбата е била доста тромава тактика за отвличане на вниманието. Вероятно беше американецът. Тези двамата нямаше да умрат бързо като търговеца на книги. Те бяха унищожили оригинален Фридрих Шилер (макар и трети отпечатък с повредено от вода гръбче). Кучийо щеше да остане верен на прякора си и щеше да изпробва лично ножа си върху тях — в специалната си стая за разпити в мазето под библиотеката.
	И най-хубавото — очакваше с нетърпение изгарянето на автобуса с десетките пищящи пътници в него.


>	Петък

	В един след полунощ Кучийо взе душ и си легна на гладките чаршафи — не от коприна, а от луксозен скъп памук.
	Щеше да почете нещо успокояващо, което да го приспи. Не „Война и мир“. Може би малко поезия.
	Взе айпада от нощното шкафче, отвори калъфа му и чукна иконата на електронния четец. Разбира се, по принцип предпочиташе традиционните книги, но беше човек на двайсет и първия век и намираше, че електронните книги често са по-удобни и лесни за четене от хартиените им предшественици. В електронната му библиотека имаше близо хиляда заглавия.
	Погледна таблета и осъзна, че май е чукнал погрешната икона — камерата се беше включила и той видя собственото си лице да се взира в него.
	Не изключи камерата веднага. Загледа се в образа си. После се разсмя и прошепна фразата, с която се бе описал по-рано.
	— Не е зле, дърт дяволе.


	Алехо Диас и П. З. Еванс седяха на предните седалки на големия „Мъркюри“ на петстотин метра от имението на Кучийо. Бяха се навели напред и се взираха в екрана на впечатляващия лаптоп на Еванс.
	Наблюдаваха същия образ, на който се наслаждаваше Кучийо — лицето му, предавано от камерата на айпада му чрез приложението за видеонаблюдение, качено от Еванс. Можеха да чуват и гласа му.
	— _… дърт дяволе…_
	— В леглото е, сам — каза Еванс. — За мен бива. — Погледна Диас. — Твой е.
	— Si? — попита мексиканският агент.
	— Да.
	— Gracias.
	— Nada.
	И без никакви драматични изпълнения Диас натисна копче на нещо като дистанционно за гараж.
	В спалнята на Кучийо коженият калъф на айпада, напълнен предишната вечер от Еванс с мощен запалителен експлозив, се взриви. Експлозията бе много по-силна, отколкото беше очаквал американецът. Дори бронираните стъкла на прозорците станаха на сол и в нощта над къщата се издигна огнено кълбо.
	Изчакаха, докато не стана ясно, че спалнята е погълната от пламъци — и че всички следи от атаката са се изпарили, както бяха инструктирани от Вашингтон — след което Диас запали двигателя и бавно потегли в нощта.
	След десет минути мълчание, докато поглеждаше през рамо за полиция или други преследвачи, Диас каза:
	— Трябва да призная, amigo, че плана ти си го биваше.
	Еванс не се възгордя — нито пък се престори на скромен. Планът беше добър. Събраната информация беше разкрила много неща за Кучийо (това често ставаше при мишени като него — богати и съответно харчещи много). Еванс и Диас бяха взели предвид не само покупките на ценните книги, но и на високотехнологичните му играчки — айпад, четец и множество електронни книги, както и кожен калъф за устройството на „Епъл“.
	Въоръжен с тази информация, Еванс се бе сдобил с айпад и бе напълнил калъфа му със смъртоносния експлозив. Това беше истинското оръжие, което Диас бе внесъл в имението и го бе разменил с айпада на Кучийо, чието местоположение бяха определили благодарение на услугата за търсене, която Еванс беше хакнал. Докато Диас показваше на Кучийо новите книги на Давила, Еванс бе стрелял в прозорците, за да накара всички да се пръснат и да даде на партньора си шанс да се вмъкне в спалнята и да смени устройствата. Беше стрелял и по прозорците на онази стая — в случай че Диас не е сам в нея.
	Куршумите имаха и втора цел — да накарат Кучийо и охраната му да си помислят, че стрелбата е нападението, за което бяха чули, и да намалят подозренията им за нова атака.
	Да намалят, но не и да елиминират. Умът на Ножа бе твърде остър за подобно нещо.
	Поради това се нуждаеха от втора заблуда. Еванс бе пробутал фалшива информация за себе си — на Кармела, красивата жена, която беше част от антуража на Кучийо в бар „Руби“ (телефонните разпечатки бяха разкрили, че й се обаждал веднъж-два пъти месечно). Освен това беше пробутал и фалшива информация, подсказваща, че двамата с Диас може да са пробутали бомба в библиотеката. Беше изрязал страниците на „Разбойници“ на Шилер (извинявай, Фред) и бе напълнил книгата с истински експлозив и платки, но бе пропуснал да свърже детонаторите.
	Кучийо познаваше библиотеката си твърде добре, за да му е нужно много време да открие, че един том не си е на мястото — а и Диас нарочно го беше сложил малко накриво.
	След откриването на бомбата те със сигурност щяха да решат, че няма други заплахи, и нямаше да заподозрат айпада на нощното шкафче на Кучийо.
	Сега Диас се обади на Хосе, началника на охраната на покойния наркобарон, и му обясни (на висок глас заради внезапната загуба на слуха му), че ако последва атака на автобус, ще бъде тикнат в затвора и ще се пусне слух, че е продал шефа си. Колкото и непопулярен да бе Кучийо сред конкуриращите се картели, в един мексикански затвор нямаше по-непопулярно нещо от предател.
	Хосе го увери, че няма да има никакви атаки. Диас трябваше да му каже три пъти дочуване, докато го чуе.
	Добър план, макар и малко сложен. Разбира се, щеше да е много по-просто да вкарат истинска бомба в библиотеката и да я взривят, когато дронът покаже, че Кучийо е вътре.
	Идеята обаче дори не беше поставена на масата. Никога не биха унищожили библиотеката. Освен моралния проблем — а П. З. Еванс _имаше_ стандарти — бе налице и дребната подробност как подобен пожар ще се отрази в пресата, ако се разкрие идентичността на организиралите палежа агенти и кои са работодателите им.
	Можеш да убиеш безнаказано наркобарони и касапите им; двайсет хиляди унищожени класики обаче не бяха приемливи жертви. Това беше петно, което не можеше да се измие по никакъв начин…
	След половин час бяха в хотела и гледаха новините, които потвърдиха, че Алонсо Мария Карийо, известен като Кучийо, подозиран за глава на картела Ермосильо, наистина е мъртъв. Никой друг не пострадал при атаката, която бе приписана на конкурентен картел, вероятно Синалоа.
	Еванс с изненада откри, че новината не е водеща — Кучийо сигурно би приел тежко подобен факт. Но в известен смисъл вината си бе негова — той бе допринесъл за процъфтяването на наркобизнеса в Мексико, което правеше вестта за смъртен случай в занаята тривиална. Еванс предположи, че това е като колекционирането на книги — колкото по-голям е тиражът на първото издание, толкова по-малък е интересът и съответно цената.
	Изключи телевизора. Решиха да отпразнуват с лека вечеря и много текила — макар че определено не в „Сонора Стек“ или „Руби“, любимите свърталища на Кучийо. Смятаха да отидат на някое място в другия край на града. Вероятно щяха да са в безопасност — картелът Ермосильо бе неутрализиран. Въпреки това и двамата скриха оръжията си под разкопчаните ризи. И пъхнаха резервни пълнители в джобовете си.
	— Трябваше да видиш всички онези книги в библиотеката — каза Диас, докато вървяха към големия „Мъркюри“. — Никога през живота си не съм виждал толкова книги.
	— Ъхъ — без особен интерес отвърна Еванс.
	— Какво означава това? Нима не _харесваш_ книгите?
	— Харесвам ги.
	Мексиканецът се изсмя.
	— Не ти вярвам. Четеш ли изобщо?
	— Разбира се, че чета.
	— И какво по-точно? Кажи ми.
	Еванс седна на дясната седалка и изчака покрай тях да минат три пикапа, преди да отговори.
	— Добре, искаш ли да знаеш? Спортните страници. Само тях чета.
	Диас запали двигателя.
	— Si, аз също.
	— Може ли да пуснем климатика, Ал? — каза Еванс. — В този проклет град _случва ли се_ да е прохладно?
