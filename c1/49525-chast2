>	10

	Монтажната платформа върна у него спомени за конструирането на „Втори шанс“ над Аншун. За Найджъл целият онзи период сега изглеждаше като отминал преди векове, времена, когато животът беше много по-спокоен и лесен. Жизел Суинсол и собственият син на Найджъл, Отис, го превеждаха през лабиринта от скелета на платформата. „Спийдуел“* се строеше в огромен цилиндър от квазиметал. Колониалният кораб на династията беше много по-голям от „Втори шанс“, представляваше дълго струпване на сферични корпуси, подредени по протежението на централен гръбнак. До този момент Найджъл бе одобрил построяването на единадесет от огромните кораби, както и началната разработка на частите за още четири. На теория един-единствен кораб трябваше да може да носи достатъчно екипировка и генетичен материал, за да е способен да основе успешно високотехнологично човешко общество от нулата. Найджъл обаче искаше това начало да отиде отвъд най-фундаменталните основи, а неговата династия беше най-голямата във Федерацията. Една флотилия щеше да направи напълно сигурно основаването на нова човешка цивилизация. Сега обаче не беше сигурен дали втората партида някога ще бъде построена. Като всички останали и той бе очаквал бойните кораби да постигнат някакъв успех срещу Портата на Ада. Мигът, в който флотската мрежа от детектори показа завръщането на червеевите дупки на Първите на Изгубените23, го бе шокирал дълбоко. Наистина не бе подготвен за поражение от такъв мащаб.
	[* Името на кораба, който е трябвало заедно с „Мейфлауър“ да отведе заселниците в Америка, но заради повреда не е стигнал целта си. — Бел.прев.]
	— Вече сме подготвили четири — каза Отис. — „Еол“ и „Саумарез“ би трябвало да са готови за предварителни тестове в следващите десет дни.
	— Не ме цитирайте, но може и да не разполагаме с десет дни — каза Найджъл. — Жизел, искам да прегледаш аварийните протоколи за евакуация в спасителните кораби на възможно най-голяма част от династията по време на нашествие. Координирай действията си с Кембъл. Ще трябва да установим подсилени връзки с частите си чрез червееви дупки. Червеевите дупки на изследователските отдели ще са основното ни средство, но трябва да подготвим и резервни процедури.
	— Заемам се. — Красивото й лице бе леко подпухнало в условията на свободна гравитация, но въпреки това тя успя да изрази загрижеността си. — Каква е вероятността за това?
	Найджъл прекъсна постоянното си плъзгане напред, хващайки се за карбоновата подпора в основата на един манипулатор на тежки товари. Гледаше към двигателния отсек на „Спийдуел“ — подобна на гъба полусфера в предната част на звездния кораб, чиито набраздени ръбове се извиваха като защитен чадър над предните сферични отсеци. Външният му слой беше от гладка синьо-зелена борна стомана, чийто блясък му придаваше вид на черупката на бръмбар.
	Повечето роботизирани системи на платформата се бяха прибрали в цилиндричното скеле, което обгръщаше огромния звезден кораб. Всички предварително произведени на Кресат отсеци бяха поставени на местата им; в малкото останали активни зони течеше работа по свързването на сферите към захранващите и екологичните вериги на кораба.
	— Само Първите знаят — каза той. — Но след провала ни при Портата на Ада не мисля, че ще мине много време, преди да ни отвърнат.
	— Те не знаят къде е този свят — каза Отис. — Дори не знаят, че съществува; той не присъства в нито една база данни на Федерацията. По дяволите, ако се стигне до това, ще им е много трудно да открият Кресат. Това ни дава известна свобода.
	— Не искам да прибягвам до евакуация — каза Найджъл. — Използването на тази флотилия ще бъде последният ни избор, що се отнася до мен. Точно сега съм готов да използваме оръжието ни, за да защитим Федерацията. Дойдох да ви кажа именно това.
	Отис се усмихна сдържано.
	— Фрегатите ли ще използваме, за да ги изстреляме?
	— Да, сине, предстои ти да пилотираш бойни мисии.
	— Слава Богу. Мислех си, че в крайна сметка ще пасувам.
	— Не се нахъсвай толкова. Опитвам се да избегна кръвопролитието.
	— Татко, това означава геноцид.
	Найджъл затвори очи. Напоследък често се улавяше, че му се иска да вярва в Господ, в който и да е господ, просто в някое всемогъщо същество, което ще изслуша с разбиране молитвата му.
	— Знам.
	— Фрегатите са още далеч от фазата на завършване — каза Жизел. — А и оръжието ни още не е минало изпитания. Едва приключихме производството на частите.
	— Затова съм тук — каза Найджъл, доволен от наличието на веществен, практически ориентиран проблем, върху чието разрешаване да се съсредоточи. — Ще трябва да ускорим графика.
	— Щом казваш, но не виждам как ще стане.
	— Покажи ми с какво разполагаме.
	Първият отсек за монтаж на фрегати представляваше отделно помещение от квазиметал. Беше прикрепен отстрани на главната платформа като малко ракообразно от черен метал. Найджъл се понесе към него през тясната свързваща тръба, чиито електромускулни ленти го издърпваха напред с лекотата на ски лифт. Първото му впечатление бе, че се озовава в двигателното на някакъв колосален парен кораб от деветнадесети век. Беше горещо и шумно, през натежалия от миризма на изгорена пластмаса въздух отекваше постоянно металическо дрънчене. Подемни портали като огромни ръце свистяха през малкото празни пространства. Приличаха на древни двигателни бутала. По-малки роботизирани манипулатори се придвижваха по пътя си, стрелвайки се с бързината на змии, за да отнесат поредната компактна машинна част. Алени холограми във формата на кръг проблясваха накъдето и да погледнеше, предупреждавайки хората да стоят настрана от подвижните части на комплекса. В центъра на механичното оживление бе тъмното туловище на фрегатата „Харибда“. В крайна сметка щеше да има вид на сплескан елипсоид с дължина петдесет метра, покрит със сплав от активно стелт-покритие. На този етап обаче, корпусът още не беше прикачен.
	— Колко остава до завършването? — попита Найджъл.
	— Няколко дни — отвърна Жизел, — но ще бъде готова за полет доста по-късно.
	— Не можем да си позволим такова закъснение — каза Найджъл. Откачи китката си от придържащия механизъм и се понесе, за да огледа по-отблизо. — Каква е ситуацията в останалите три монтажни отсека?
	— Там сме по-назад. Дори не сме започнали да ги сглобяваме. Изчаквахме да изчистим засечките в първата. Щом приключим с първите четири, ще можем да строим по една фрегата на всеки три дни.
	Найджъл се хвана здраво за основата на манипулаторната пътека до един от холограмните кръгове и се загледа през несекващото движение на кибернетичната мрежа. Едва виждаше гладката издатина на една трета от дължината на голата фрегата, която беше кабината на екипажа. Над двадесет роботизирани системи бяха заети да наместват допълнителни елементи или да свързват тръби и кабели към ребрата на модула за поддържане на налягането.
	— Ей ти! — извика някакъв мъж. — Сляп ли си? Стой настрана от предупредителните знаци, да му се не види.
	Марк Върнън се плъзна през един от алените пръстени на пет метра от Найджъл, сякаш изплува от вир с червена течност.
	— Тук е дяволски опасно; не сме инсталирали обичайните предпазители.
	— О… — каза Найджъл. — Благодаря, че ми каза.
	До него Жизел се взираше яростно в Марк.
	Марк премигна, след като осъзна на кого се беше разкрещял.
	— О, здравейте, сър. Жизел.
	Найджъл видя как лицето на мъжа почервенява, но извинение не последва. Това му допадна. Явно той беше началникът тук. Е-кономът му отвори файла на Марк и го допълни с интересни сравнителни резултати. „По дяволите! Има ли нещо в тази вселена, което да не е свързано с Мелани?“
	— Марк Върнън — почти изръмжа Жизел. — Шефът на монтажния отсек.
	— Радвам се да се запознаем, Марк — каза Найджъл.
	— Да — отвърна малко кисело Марк. — Наистина трябва да внимавате тук, сър. Не се шегувах.
	— Разбирам. Значи ти си най-компетентният човек тук?
	Марк се опита да свие рамене, забравил, че се намира в нулева гравитация. Хвана се по-здраво за гредата от алулитий, за да попречи на краката си да се завъртят.
	— Невероятно предизвикателство е да интегрираме всичко в отсека. Харесва ми.
	— В такъв случай се извинявам, защото се налага да стъжня живота ти.
	— Така ли? — Марк стрелна с поглед Жизел, която изглеждаше не по-малко объркана от него.
	— Трябва ми функционираща фрегата в системата на Уесекс в следващите тридесет часа.
	Марк се ухили диво срещу него.
	— Няма начин. Съжалявам. Просто не е възможно. — Той махна вяло към оголената форма на „Харибда“. — Това е първата, която се опитваме да построим, и срещаме нови проблеми на всеки десет минути. Не ме разбирайте погрешно, сигурен съм, че са страхотни кораби. След като с екипа избистрим монтажните процедури, ще можем да изкарваме колкото поискате, но засега не сме готови. Остава ни още много работа.
	Найджъл му отвърна с безкомпромисна усмивка.
	— Откачете този монтажен отсек от платформата. Прикрепете го към един от готовите спасителни кораби и продължете работа по „Харибда“, докато летите към Уесекс.
	— Ъ? — Дори при липсата на гравитация ченето на Марк увисна от изненада.
	— Има ли технически причини, които да ви попречат? Каквито и да било?
	— Ами не съм се замислял за това. Предполагам, че не. Не.
	— Добре. Искам да бъде прикрепен за кораба и готов да отлети след час. Вземи колкото хора са ти необходими, но подготви „Харибда“ за полет.
	— Искате аз да отида с него?
	— Ти си експертът.
	— Хм. Ясно. Добре. Разбира се. Добре. Ъъъ, може ли да попитам защо ви трябва фрегата в Уесекс?
	— Защото съм сигурен, че това ще бъде първата звезда в списъка с мишените на Първите.
	— Аха. Разбирам.
	— Не бъди скромен, Марк; справил си се чудесно, когато е трябвало да помогнеш на хората в Рандтаун. Гордея се, че си един от потомците ми. Знам, че няма да ни разочароваш. — Найджъл махна на Жизел и Отис и се оттласна от манипулаторната пътека, отправяйки се обратно към свързващата тръба. — Ще преместим и оръжейния отсек на спасителния кораб. Искам да се свържа с учените по проекта веднага. Кой спасителен кораб ще бъде най-надежден?
	— „Търсача“ вече е минал през два изпитателни полета — каза Отис. — Преминал е през почти целия тестови процес. Би трябвало да е най-надежден.
	— Тогава ще е „Търсача“.
	Марк се държеше за тънката греда, докато наблюдаваше как Найджъл Шелдън се плъзга надолу по свързващата тръба. От всяка пора на тялото му се процеждаше пот, която залепваше за кожата му и образуваше ужасяващо студен слой влага.
	— На върха на списъка с мишените — прошепна отчаяно Марк. Погледна назад към недовършената фрегата. — О, по дяволите, не отново.


	На Илюмината беше четири сутринта, когато Паула най-накрая напусна гарата на ТСП. Всички в кулата „Гринфорд“ бяха прегледани от медицинския екип от криминалисти. Няколко престъпници, които преминаваха през процедури на невронно свързване, бяха отведени от местната полиция. Градските болници поемаха жертви както от Гринфорд, така и от „Дървесния град“. Екип от строителни инженери инспектираха останките от клиника „Сафрън“ за поражения по структурата. Криминалистите вадеха всички оцелели системи, готови да направят пълно източване на информацията в тях.
	Паула свали бронирания си костюм в контролния център и го подаде на помощния екип, който опаковаше всичката екипировка. Сложи си силов костюм с външен скелет и облече дълга, семпла пола и дебела бяла блуза от памук. Кафявият й кожен колан с вградена сребърна верига изглеждаше декоративен; беше от собствения й гардероб, но от техническото звено на Отдела по сигурността на Сената го бяха преработили.
	— Добре ли си? — попита Хоше.
	— Нещата не се развиха точно както си представях — призна тя. Е-кономът й провеждаше проверки на силовия костюм и колана й. — Да се надяваме, че не е приключило все още. Готови ли сме за обратното пътуване?
	— Екипите са заели позиции, екипировката е готова… — Той погледна към четирите черни куфара на пода, в които се намираше механизмът на клетката, — … и активирана.
	— Добре. Да вървим.
	Излязоха от подземния гараж, в който бяха организирани складовите зони. Останало беше само едно-единствено помещение, оградено от метална мрежа. Около него имаше двадесет роботи пазачи, чиито оръжия се подаваха от специалните им ниши. Двама полицаи от местната полиция стояха от двете страни на портата. Вътре имаше само един човек.
	Мелани чакаше в средата на кошарата, все още в униформата на медицинска сестра. Ръцете й бяха свити на гърдите, а лицето й беше сковано от гняв.
	Паула нареди на полицията да отвори портата. Мелани остана непоколебима и не помръдна.
	— Реших, че можем да разговаряме по пътя на връщане — каза Паула. По една или друга причина не изпитваше скрупули да разиграва момичето. Мелани сигурно се беше замесила в куп престъпни дейности, за да проникне в клиниката „Сафрън“.
	— Знаеш ли от колко време чакам тук?
	— Всъщност да. Защо?
	Мелани я погледна разгневена.
	— Ако предпочиташ, можеш да останеш тук — каза великодушно Хоше. — Полицията ще се заеме с твоя случай, когато може. Сега са доста заети.
	Мелани изръмжа заплашително.
	— Не мога да се свържа с унисферата.
	— Активирахме блокиращи системи тук долу — каза Хоше. — Доста са ефективни, нали?
	Мелани се вторачи в Паула.
	— Къде?
	— Какво къде? — попита Паула.
	— Спомена за пътуване обратно. Накъде?
	— Земята. Имаме билети за следващия експрес. Първа класа.
	— Добре. Както кажеш. — Мелани излезе с тежки крачки през отворената врата. — Къде е колата?
	Хоше махна към рампата.
	— Навън.
	Мелани показа ясно колко отвратена е от некомпетентността им. Отправи се към рампата с дълги, нетърпеливи крачки. Паула и Хоше си размениха развеселени погледи зад гърба й и тръгнаха след нея. Четирите черни куфара на Хоше се затъркаляха зад тях на колелцата си.
	Рампата излизаше право на улицата отвъд площада на кулата „Гринфорд“. Мелани спря объркано, когато зърна хаоса, който цареше навън. Паула и Хоше стояха от двете й страни. Репортерите се струпаха около най-близкия участък от барикади и започнаха да задават въпроси.
	Виртуалното зрение на Паула й показа няколко силно шифрирани съобщения, които пристигнаха в адресния порт на Мелани, когато тримата излязоха от блокиращото поле. Момичето изпрати две.
	Полицията на Триделта още държеше улица „Оуин“ отцепена на шест пресечки около небостъргача. Всички линейки бяха заминали. Останали бяха екипи от пожарникари и роботи, които почистваха пораженията от експлозията. Осемте коли, които се намираха най-близо до таксито на Рене, представляваха обгорени черупки, запокитени през пътя със страшна сила в сградите; още двадесет коли бяха огънати и натрошени. Голям кран ги вдигаше и товареше на чакащи ремаркета. Роботи чистачи миеха кръвта от тротоара. В откритите барове наоколо бе имало много хора. Роботи за общо ползване се придвижваха по продължение на фасадите им и измитаха на купчини счупеното стъкло.
	— О, Господи! — прошепна Мелани, вгледана в разрухата, а след това се извърна назад към кулата „Гринфорд“.
	— Казах ти, че навън не е безопасно — каза Паула.
	Голям полицейски ван спря до тях. Вратата се плъзна и те се качиха вътре. Куфарите се изтъркаляха в багажника.
	— Спомням си Рандтаун — каза Мелани тихо, докато ванът се отдалечаваше от кулата. — Надявах се вече да съм забравила за това, но сега всичко се върна. Беше ужасно.
	Паула реши, че момичето е истински разстроено.
	— Винаги е трудно да възприемеш смърт в подобни мащаби.
	Хоше гледаше през прозореца, лицето му беше каменно.
	— Твоите хора пострадаха ли? — попита Мелани.
	— Да, някои от тях.
	— Съжалявам.
	— Те бяха наясно с рисковете, точно като теб. Всички ще бъдат съживени.
	— Ако остане свят, в който да бъдат съживени.
	— Ще се погрижим да остане.


	Полицейският микробус ги закара до гарата на ТСП доста преди експресът да замине. През подобната на пещера сграда духаше бриз право от Логросан, която течеше успоредно на най-малкия сортировъчен двор, който Паула някога бе виждала във Федерацията. Илюмината не изнасяше никакви едри продукти, произвеждаше единствено малки високотехнологични предмети. Дворът за сортировка бе устроен предимно за прием на вносни хранителни продукти; тъй като на планетата нямаше обработваеми земи, всичко се внасяше с влаковете. Тя се зачуди какво ли ще стане, ако Първите ударят тук. Или по-лошо — на Пиура, светът от Големите 15, към който бе свързана планетата. Ако Илюмината бъдеше отрязана от Федерацията, за населението на пленения град щяха много бързо да настъпят големи беди.
	Огледа перона. Останалите пътници внимателно отбягваха контакт с чуждите погледи. Гарата не беше твърде оживена, но за това време на сутринта имаше повече хора от обикновено. Няколко семейства със сънени деца се бяха сгушили заедно. След новините за звездните кораби очевидно много хора се бяха изплашили от евентуалната контраатака на Първите.
	Мелани потърка ръцете си заради студа.
	— Чувствам се глупаво в това — каза тихо тя. Униформата й на сестра беше с къси ръкави.
	— Ето. — Хоше съблече пуловера си и й го подаде.
	Тя му се усмихна с благодарност.
	Беше й твърде голям, но пък я стопли.
	Експресът се плъзна тихо в гарата по маглев пистата си. Те се качиха на вагона в първа класа, където бяха резервирали купе.
	— На коя гара на Земята отиваме? — попита Мелани.
	— Лондон — каза Хоше.
	— Мислех, че работите в Париж.
	Паула й се усмихна загадъчно.
	— Зависи.
	Нареди на е-конома си да отвори една от торбичките на колана й. От нея излезе вретеновидна муха от Братейшън и започна да се катери по стената. Зад нея се заизнизва ефирно влакно, докато Паула минаваше по тесния коридор на вагона и поддържаше защитената връзка. В купето имаше меки кожени канапета около облицованата с фурнир от орехово дърво маса. Мелани се стовари върху едно от тях с тежка въздишка, сви крака и издърпа пуловера върху коленете си. Приближи лицето си към прозореца като малко дете, което се взира през витрината на магазин. Паула и Хоше седнаха срещу нея. Черните куфари се наредиха от двете страни на вратата.
	След няколко минути експресът се плъзна от гарата и започна да набира скорост към портала.
	— Какво стана с адвокатите? — попита Мелани.
	— Телесна загуба — каза й Паула. — Медиците криминалисти от Отдела ще се опитат да възстановят клетките им с памет, но предвид щетите шансовете не са големи.
	Тя провери образа от вретеновидната муха, който показваше черно-бяла картина към коридора от тавана. По кожата й преминаха тръпки, когато прекосиха завесата между различните нива на налягане на планетите. През прозореца на купето засия розова като сьомга светлина и експресът ускори към огромния гаров двор на Пиура.
	— Бяха единствената следа към „Кокс“, с която разполагах — каза Мелани.
	— Да, аз също.
	Мелани изглеждаше изненадана.
	— Значи си ми повярвала!
	— Вече ти вярвам. Разкрихме агента на Звездния странник в стария ми офис в Париж. Манипулирал е информацията от доста време. Случаят с „Кокс“ е един от тези, в които е имал пръст.
	— Хванахте ли го?
	— Не — каза Паула. Трудно й беше да го признае, но бе говорила с Алик Хоугън, преди парамедиците да му сложат упойка. На „Дървесния град“ нещата се бяха развили по-зле, отколкото в кулата „Гринфорд“.
	— Значи още нямаме доказателство за съществуването на Звездния странник — каза Мелани.
	— Уликите срещу него се увеличават. — Във виртуалното зрение на Паула примигна малко каре текст. Управляващите програми на вагона изключваха всичките си комуникационни функции. Мухата вретено й показа, че вратата, която водеше към следващия вагон от първа класа, се отваря. Паула размени поглед с Хоше, който кимна едва забележимо.
	— Но не са категорични — каза навъсено Мелани. — Това щеше да кажеш, нали?
	— Не. Щях да кажа, че времето ни изтича.
	— Как стигна до това заключение?
	— Войната върви зле за Федерацията. Звездните ни кораби бяха победени при Портата на Ада. — По коридора на вагона вървеше момиче, идваше към тяхното купе. Сърцето на Паула започна да бие по-бързо. Във виртуалното й зрение се появи тактическа решетка; тя подготви няколко икони за мигновено активиране.
	— Да. Предполагам, че богаташите съвсем скоро ще отплават със спасителните си кораби.
	— Очаквам да го направят. Още по-важно е, че според Пазителите Звездния странник ще си тръгне веднага щом подсигури унищожението ни. Ако не му противодействаме съвсем скоро, той ще изчезне.
	— Тогава просто му попречете да се върне на Далечината — каза Мелани. — Сложете стражи на портала от Буунгейт за Далечината.
	— Ще трябва да убедя политическите си съюзници, че подобен ход е оправдан. — През изкуствените лещи на мухата вретено Паула видя как момичето застава до купето им.
	Мелани си пое дълбоко дъх.
	— Имам информация за някои агенти на Звездния странник, ако този път ми повярваш.
	— Много добре си информирана.
	Фокусирано разрушително поле удари вратата на купето, която мигновено се пръсна на парчета. Мелани извика от изненада и се хвърли на пода. Паула и Хоше активираха силовите си костюми. Изабела Халгарт пристъпи през острите като кинжали останки по рамката на вратата. Около нея проблясваше силово поле.
	— Това е тя — извика Мелани. — Това е Изабела! Тя е една от тях.
	Изабела вдигна дясната си ръка. Плътта на предмишницата й потече и се разгърна на няколко места като усти без устни.
	Паула задейства клетката. От куфарите от двете страни на Изабела изскочиха силови полета във формата на венчелистчета, увиха се около нея и я стиснаха здраво. Тя направи гримаса, сякаш беше леко озадачена. Опита се да помръдне, гърчейки се в свиващите се венчелистчета. С механични на вид движения всеки мускул се опитваше да освободи тялото й. По ръцете й се разкриха няколко отвора, от които се показаха тъмни къси цеви. Тя започна да изстрелва йонни заряди и мазери.
	В клетката заблъскаха потоци енергия и заораха по пода на купето. Вдигна се пушек. Проблясващите венчелистчета бавно промениха яркостта си в заплашителен лазур.
	— Готов ли си? — извика Паула сред писъците на дивата стрелба. Тя вдигна енергоизточваща мрежа и когато Хоше кимна, я закачи за гърба на Изабела. Венчелистчетата на клетката се преподредиха и я пропуснаха през себе си. Лицето й беше на няколко сантиметра от това на момичето и в този миг разбра, че се изправяха срещу нещо извънземно. Очите на Изабела се вгледаха в нея със злостна ярост. Какъвто и да беше интелектът, който се взираше през тях, той я изучаваше и преценяваше.
	Силовото поле на Изабела поддаде.
	Хоше я удари с невропулсатор. Той се плъзна безпроблемно през листовете на клетката и се притисна към гръдния й кош. Плененото тяло започна да се тресе неудържимо. Изабела бавно изтегли устни и се озъби грозно. Всичките вградени в тялото й оръжия стреляха едновременно. От лъщящите листа на клетката, които нададоха предупредителен вой, избягаха няколко искри.
	— Исусе! — възкликна Хоше и изви спусъка на невропулсатора до пълна мощност.
	Изабела внезапно погледна изненадано с широко отворени очи. Оръжията й спряха да стрелят.
	Листата на клетката я задържаха неподвижна, притиснати плътно към кожата й, замразявайки позата и изражението й. Паула погледна към краката на момичето. Бяха увиснали на няколко сантиметра над димящия килим.
	— В безсъзнание ли е?
	— Не знам — каза потящият се Хоше. — Но не бих рискувал. — Той продължи да притиска пръчката на невропулсатора към тялото й.
	— Добре. — Паула извика останалата част от екипа. Вик Ръсел, облечен в пълна броня, затропа по коридора, следван от Матю и Джон Кинг.
	— Цялата забава беше за вас — оплака се Вик.
	— Следващия път ще е само за теб — каза искрено Хоше, когато Вик пое пръчката на невропулсатора.
	След като трите бронирани костюма обградиха Изабела, Хоше изключи венчелистчетата на клетката. Момичето се срути в ръцете на Джон.
	— Жива ли е? — попита Паула.
	— Пулсът й е непостоянен, но се стабилизира — успокои я Джон. — Може да диша без помощ.
	— Добре, вкарайте я в капсула за хибернация. — Паула изключи силовия си костюм и прокара ръка по челото си. Не се изненада, че пръстите й се покриха с пот.
	— Какво става тук, по дяволите? — извика Мелани.
	Паула се обърна към уплашеното момиче и премигна изненадано. Кожата на Мелани бе станала почти изцяло сребърна.
	— Беше капан — каза Паула, опитвайки се да запази спокойствие; нямаше представа на какво са способни имплантите на Мелани. Единственото, което я успокояваше донякъде, беше, че, ако Мелани работеше за Звездния странник, щеше да обедини сили с Изабела. — Двете с теб напоследък причиняваме много проблеми на Звездния странник. Надявах се, че заедно ще бъдем неустоима мишена. Оказах се права. Макар и да се надявах да пратят Тарло.
	— Ти! — изсъска Мелани, а треперещият й пръст сочеше Паула. — Ти. Ние. Аз. Полицейският ван. Всички видяха.
	— Правилно. Всички видяха как напускаме кулата „Гринфорд“ заедно и новините бяха пуснати в унисферата. Купето беше запазено на мое име. Това им даваше идеалната възможност за убийство.
	— Аз нямам силов костюм — изви глас Мелани. Среброто изчезваше от кожата й и изящните завити шарки избледняваха все повече.
	— Намираше се в относителна безопасност. Клетката е способна да абсорбира високоенергийни оръжия от пленника си.
	Мелани седна тежко, взирайки се в нищото.
	— Кучка. Можеше да ми кажеш.
	— Не бях напълно сигурна в целите ти. Освен това исках да се държиш естествено. Извинявам се за безпокойството.
	— Безпокойство! — Мелани погледна умолително към Хоше, който се подсмихна тъжно.
	— А сега — каза Паула — ще ми обясниш ли откъде знаеше, че Изабела е агент на Звездния странник?


	Жюстин пристигна в Ню Йорк точно преди полунощ по стандартно източно време. Беше по-късно, отколкото бе очаквала; заседанието на Военния кабинет се проточи с повече от час над предвиденото, докато обсъждаха заповедите на Уилсън Кайм. В момента товареха квантовите разрушители на проекта „Сиатъл“ на двадесет и седем звездни кораба от клас „Москва“. Седемнадесетте оцелели кораба от флотилията, пратена при Портата на Ада, се връщаха при Висшия ангел, където също щяха да бъдат екипирани с квантови разрушители след презареждането им.
	Никой не знаеше дали това ще е достатъчно, за да отблъснат нови атаки на Първите. Дори Димитри Леополдович даваше с неохота прогнозите си.
	Военният кабинет не можеше да реши и дали да пренесе битката обратно при Първите. Шелдън, Хътчинсън и Колумбия искаха да пратят няколко кораба до Дайсън Алфа, докато Първите още не знаеха за квантовите разрушители. Колумбия вярваше, че тези оръжия могат да нанесат невероятни поражения на извънземната звездна система с надеждата да отслабят катастрофално цивилизацията на Първите. След това можеха да пратят втора вълна кораби, които да довършат започнатото.
	Отново се бяха изправили пред решението дали да извършат геноцид. Жюстин бе заела тяхната страна, което очевидно изненада останалата част от кабинета, включително Тониея Гал, най-новия му член. Беше го направила заради Звездния странник. Брадли Йохансон й бе казал, че извънземното иска да унищожи и двата вида, че внимателно манипулира сблъсъка на двете цивилизации, за да може да се надигне победоносно от останките им. Геноцидът бе единственият шанс, в който тя виждаше оцеляването на Федерацията.
	За разлика от нея, Уилсън не споделяше това мнение. Той посочи като довод огромните размери на цивилизацията от Дайсън Алфа, както и несъмнения факт, че сега тя се простираше и на други звездни системи освен Изгубените23 и Портата на Ада. Останките щяха да ударят Федерацията с не по-малка сила, твърдеше той; според него можеха да задействат двоен геноцид.
	— Те така или иначе се опитват да ни изличат — отговори му Колумбия.
	— Ако изключим геноцида като вариант в близкото бъдеще — каза Алан Хътчинсън, — защо да не започнем нова атака срещу Портата на Ада, този път с квантови разрушители?
	— Така ще разкрием предимството си — отвърна Кайм. — Квантовите разрушители са единственото ни оръжие, за което те не знаят.
	— Но ако проработят, можем да спрем напредъка на Първите и да ги изтласкаме от Изгубените23 — каза безцеремонният династичен лидер. — Те не могат да пратят втора вълна срещу нас без Портата на Ада. След като се справим с нея, можем да продължим и да изличим родната им система.
	— Не мисля, че точно сега можем да си позволим да отклоним звездни кораби от защитните им задачи — каза Кайм. — Когато разполагаме с повече от тях, подобен курс на действие ще стане възможен.
	Хътчинсън определено не беше доволен. Останалата част от Военния кабинет усещаше нарастващия разрив между Кайм и Колумбия. Президент Дой закри сесията с нареждане за постоянна и динамична преоценка на обстоятелствата. Щяха да се съберат отново, когато стратегическата ситуация се променеше.
	Веднага щом станаха от местата си, Жюстин се качи на експрес право към Ню Йорк заедно с трима помощници и екипа й телохранители от Сената. На следващата сутрин имаше планирана среща с неофициална група изпълнителни директори от Уолстрийт, за да обсъдят влошаващите се финансови условия, предизвикани от увеличените данъци, масовата емиграция и последния провал на флота; пазарите губеха почва под краката си и се нуждаеха от увереност, че правителството има здрав контрол над политиките, които в крайна сметка трябваше да разрешат проблема. „Сякаш мога да ги убедя в това.“ Поне Криспин щеше да е с нея по време на работната закуска; можеше да разчита на подкрепата му.
	Когато експресът пристигна на гара „Гранд Сентрал“, помощниците й взеха такси до хотела си, а семейната лимузина я откара до апартамента й на Парк авеню. Щом тя се настани в голямата кола, е-кономът й започна да обозначава репортажи от Илюмината, за да привлече вниманието й. Тя пропусна някои през филтрите си и веднага се изправи на меката кожена тапицерия на лимузината. Виртуалното й зрение се напълни с образи от кулата „Гринфорд“. Репортерите отразяваха усилията на пожарникарите на Триделта да угасят таксито, което бе избухнало точно пред кулата. Броят на цивилните жертви беше ужасяващ.
	— Обади се на Паула Майо — нареди тя на е-конома си.
	— Сенаторе? — каза Паула.
	— Добре ли си?
	— Засега да.
	— Какво имаш предвид?
	— Не успяхме да заловим нито един от агентите на Звездния странник, които открихме на Триделта. Въпреки това разкрихме един от агентите му във флотското разузнаване в парижкия офис. Това ще ти даде ценни лостове, които да използваш срещу адмирал Колумбия и Халгарт.
	— Чудесни новини.
	— Да. В момента, докато пътуваме към Земята, стартирам нов капан, включващ самата мен и Мелани Рескорай; надявам се, че ще бъде по-успешен.
	— Мелани е с теб?
	— Да. Силно замесена е в движението срещу Звездния странник. Подозирам, че е свързана по някакъв начин с Пазителите.
	Жюстин за малко да й каже, че Мелани поддържа контакт с Адам Елвин, но в такъв случай щеше да й се наложи да обясни как самата тя се е свързала с Йохансон, а още не бе готова да даде тази информация на страховития следовател.
	— Може би трябва да опитаме да се срещнем и да обединим ресурсите си.
	— Много добре, но първо искам да разбера какви са истинските цели на Мелани. Тя може да е изключително ловък капан, подготвен за нас от Звездния странник.
	— Както желаеш. Уведоми ме, след като имаш задоволителни резултати. Късмет и бъди внимателна.
	— Благодаря, сенаторе.
	Лимузината я откара в гаража на жилищния блок. Жюстин и тримата й телохранители взеха асансьора до четиридесетия етаж.
	Въпреки новоподсилените защитни апарати на апартамента телохранителите настояха да извършат физическа оценка на всички стаи, както и да прегледат дневниците на системите. Жюстин ги изчака в голямата дневна. Външно изглеждаше спокойна — фасада за пред обществото, на която се бе научила преди векове, — но тази вечер й се удаваше трудно. Глезените й бяха подути и я боляха, мъчеха я все почести стомашни киселини, сутрешното гадене вече продължаваше по петнадесет часа на ден, имаше и главоболие. „Просто го преодолей“, помисли си мрачно тя, докато се придвижваха от стая в стая, без да бързат — професионално и без пропуски.
	— Апартаментът е чист, сенаторе — каза й Хектор Дел, лидерът на екипа.
	— Благодаря.
	— Аз ще остана с вас тази нощ — каза той.
	— Както кажеш.
	Влезе в спалнята си и затвори вратата точно когато другите двама телохранители си тръгнаха. Домоуправителската система на апартамента бе започнала да запълва голямата вана още от момента, в който лимузината бе паркирала. Жюстин погледна с раздразнение към нея и изпухтя. По пътя насам бе мислила как ще се накисне блажено във ваната. Съвсем бе забравила, че не трябва да взима дълги горещи бани, докато е бременна.
	Изсъска ядосано и каза на е-конома си да включи душа. Докато ваната се изпразваше, свали дрехите си и ги остави на пода, откъдето трябваше да ги прибере роботът камериерка. „Май е вярно, че когато си бременна, мозъкът ти си стяга куфарите и отива на почивка.“
	Топлите струи на водата заиграха по кожата й. Беше приятно, но не колкото една добра вана. Е-кономът й изнамери някакъв синтджаз от двадесет и втори век от паметта на апартамента и го пусна силно, докато сапунът се смесваше с водата.
	Поведението на Шелдън по време на заседанието на Военния кабинет я бе притеснило. Не разбираше защо така живо подкрепя геноцида. Освен ако не беше наясно, че това щеше да предизвика не по-малко яростна реакция от страна на Първите. А именно това искаше и Звездния странник. „Или пък съм истинска параноичка?“ Единственото доказателство срещу него бяха думите на Томпсън, че от офиса му непрекъснато са блокирали проверките на товарите за Далечината. Нещо, което Жюстин още не успяваше да потвърди.
	Тя прокара ексфолиращата гъба по краката и стомаха си, докато пенестата вода се плъзгаше по нея. Във виртуалното й зрение запримигаха червени икони. „СИГНАЛ ЗА НАРУШИТЕЛ.“ Новоинсталираната алармена система показваше тъмен образ на неидентицифиран човек, който крачеше през кухнята.
	„Как, по дяволите, се е вмъкнал тук, без да задейства алармата по периметъра?“
	„СЕНАТОРЕ“, изпрати й съобщение Хектор Дел, „МОЛЯ ВИ, НЕ СЕ ОТКРИВАЙТЕ. В МОМЕНТА РАЗСЛЕДВАМ КАКВО СЕ СЛУЧВА. ОСТАНАЛАТА ЧАСТ ОТ ЕКИПА ЩЕ СЕ ВЪРНЕ ВЕДНАГА.“
	Сърцето й биеше лудо, а това влошаваше още повече главоболието й. Тя уви хавлията на кръста си и бързо се прибра в спалнята. От тялото й капеше вода по килима. От другата страна на вратата Хектор Дел извика: „Стой! Веднага!“.
	Последва пронизително пращене от освобождаване на оръжие, което я накара да подскочи. Нещо тежко се удари в пода, а през пролуката под вратата пламна бяла светлина.
	„ХЕКТОР? изпрати съобщение Жюстин. КАКВО СТАНА?“
	Виртуалното й зрение показа, че имплантите на телохранителя й са прекратили връзката си със системата на апартамента. Тя сложи ръка на дръжката на вратата. Поколеба се. От другата страна не се чуваше нищо. Когато се опита да се свърже със защитната мрежа на апартамента, тя й докладва, че изключително мощен разстройващ сигнал блокира сензорите. Е-кономът й каза, че екипът от телохранители е в асансьора и се качва нагоре.
	Жюстин открехна леко вратата и се вгледа в коридора на апартамента. Беше тъмно, светлина идваше чак от другия му край. Във въздуха се носеха тънки струи дим; няколко пламъка облизваха разбитите останки на античната маса. Хектор Дел се беше свлякъл до стената. Дрехите му тлееха, кожата му беше червена и покрита с петна. Разбра, че е мъртъв, от ъгъла, под който бе изкривен вратът му.
	Някой пристъпи под арката на хола.
	— Брус! — ахна Жюстин.
	Убиецът на Звездния странник вдигна ръка.
	Жюстин изстена от ужас, ръцете й инстинктивно полетяха към корема й, за да защитят нероденото дете. Фокусирано разкъсващо поле удари тавана на коридора и го проби сред облак от прах и бетонни отломки. Гор Бърнели се спусна през процепа и се приземи с лекота между Жюстин и Брус. Изглеждаше изключително елегантен в новия си, идеално ушит смокинг.
	— Ей, приятел — каза той на Брус, — искаш ли да се пробваш с някой от твоята категория за разнообразие?
	И двете ръце на Брус бяха вдигнати. Потоп от сгъстена докрай плазма удари Гор и го обви в ослепително бял нимб. Смокингът му избухна в пламъци. Подът и стените около него започнаха да се овъгляват. Жюстин прикри лицето си от страховитата светлина.
	Брус свали ръце. Гор стоеше в кръг от обгорен бетон, поръбен от пламъци, а от него се свличаха изпепелените дрехи. Голото му тяло грееше изцяло в златисто, отразявайки пламъците като малки оранжеви вълнички. Той се усмихна наежено.
	— Мой ред е.
	Закрачи към Брус. От него полетя фокусиран разкъсващ импулс и изпълни задимения въздух на коридора с призрачнозелена фосфоресценция. Силовото поле на Брус проблесна в лилаво, докато той отстъпваше под силата на удара. Направи усилие да се изправи. Гор изстреля нов импулс, който отлепи убиеца от земята и го плъзна по полирания паркет на хола, а ръцете и краката му махаха като крайниците на обърната по гръб костенурка. Брус се превъртя по корем и побягна.
	— Върни се и довърши играта, копеле мръсно — извика Гор. Забърза по коридора и последва Брус в хола. Веднага щом мина през отворената врата, го удариха плазмени снаряди, мазерни лъчи и йонни изстрели. Около него експлодираха подивели ивици енергия, но телесното му силово поле отблъскваше атаката, запращайки ги с бясна сила в скелета на сградата. Силата на атаката започна да го изтласква назад, сякаш някой го обстрелваше от упор с водно оръдие. Той разгърна силовото поле зад себе си, опирайки го към стената, за да се задържи срещу мощта на оръжията на убиеца. Краката му спряха да се плъзгат назад, а стената започна да се напуква и да се огъва. Нов фокусиран изстрел на разкъсващото поле, насочен към краката на Брус, го превъртя отново. Той се удари в стената до вратата към балкона и стъклото се пръсна върху него. Отскочи и зае позиция на борец. Гор се хвърли напред.
	Двамата се сблъскаха във водовъртеж от завихрени енергийни ивици и разпадаща се мебелировка. Нервната система на Гор беше наситена с ускорители, които подобряваха рефлексите му, докато нанасяше поредица каратистки удари по убиеца; удари, които биха направили всяко незащитено тяло на парчета. Не успяваха съвсем да проникнат през силовото поле на Брус, макар Гор да забелязваше аленото потрепване на приближаващия момент на претоварване всеки път когато тялото му осъществяваше контакт. Успяваше да нанесе щети на тялото, обвито от полето, макар и да не бяха особено тежки. Лицето на Брус се свиваше в беззвучни гримаси при разцъфването на червената светлина. Собствената му нервна система също беше ускорена, но не беше толкова бърза като тази на Гор. Така и не успяваше да блокира ударите. С отслабването на силовото поле дрехите му останаха незащитени. Платът или се разкъсваше под ударите на Гор, или бе обгарян от остатъчните пламъци. Тогава Брус се изви назад и успя да изрита краката на Гор.
	Гор използва инерцията, за да подпомогне движението си, и се превъртя назад, приземявайки се на краката си като гимнастик, приключващ изпълнението си. Веднага се хвърли напред и освободи плътна поредица от фокусирани разкъсващи изстрели.
	Брус се бе обърнал на другата страна, възстановявайки грациозно равновесието си. Изправи се, парцаливите му дрехи плющяха по него. Беше застанал точно пред строшения прозорец на терасата. Разкъсващото поле го блъсна назад. Той разгърна нашироко силовия си щит и оформи ангелски крила в опит да използва стените около вратата на балкона, за да се предпази. Гор изстреля плазмени изстрели в почернялата мазилка и бетон, разрушавайки твърдия материал около убиеца. Брус му отвърна със собственото си разкъсващо поле. Двамата се наведоха един към друг, сякаш си пробиваха път през ураган. Апартаментът около тях започна да се разпада, докато двете полета бяха сключени в сблъсък. В стените зейнаха дълбоки пролуки. Цели участъци от пода се изместиха като тектонични плочи. Мазилка, бетон, дърво и подсилващи елементи от закалена стомана се засипаха от тавана.
	Гор приклекна и се хвърли с цялата мощ на подсилените си мускули, подпомогнат от идеално изчисленото разгръщане на силовото му поле. Прелетя през стаята като златна ракета, а изпънатите му юмруци се забиха като тарани в гърдите на Брус. Убиецът изгуби опора и полетя назад. Гърбът му се удари в каменното перило на балкона и то се огъна сериозно. По каменната фасада преминаха тръпки и главите на водоливниците се разтресоха.
	Брус се втренчи в Гор и се метна през перилото. Без да се поколебае, Гор скочи след него.
	Във въздуха на четиридесет етажа над „Парк авеню“ беше съвсем тихо. Гор не чу нищо, докато падаше надолу. Сетивата му, които възприемаха във всички спектри, прихванаха тялото на Брус, устремено надолу под него самия; обвито от енергийното було, то блестеше като звезда в тактическата мрежа на виртуалното му зрение. Изстреля няколко плазмени снаряда надолу, но собственото му спускане беше твърде нестабилно, за да може да разчита на добра точност. Експлозиите разцъфнаха на улицата под него, оранжеви и виолетови пламъци се разлистиха нагоре и навън, за да посрещнат и двамата.
	Малкото коли и таксита по пътя набиха спирачки, а светлините им се наклониха под различни ъгли, докато спираха с плъзгане по улицата. Пътниците притискаха лица към прозорците, за да видят какво се случва.
	Гор протегна ръце и крака като небесен гмурец и разгърна силовото си поле в широк, подобен на леща мехур. Въздухът го посрещна и рязко намали скоростта му. Когато мехурът достигна двадесет метра на ширина, вече едва се движеше. Превъртя се в изправена позиция. Долната част на силовото поле докосна тротоара и внимателно се уви обратно около него, снижавайки го на земята. Той остана неподвижен за миг с ръце на хълбоците, като наблюдаваше Брус.
	Сблъсъкът на убиеца със земята бе оставил вдлъбнатина с формата на човек в настилката на Парк авеню, близо до тлеещите кратери от плазмените изстрели. Във и около нея имаше много кръв. Брус се отдалечаваше с куцукане по пътя, лъкатушейки нестабилно покрай застиналите коли. Кръв напояваше овъглените, дрипави парцали по тялото му и оставяше широка диря зад него. Всяка стъпка беше следвана от странен пукащ звук. Той идваше от шиповете кост, които се подаваха от пищялите му и се отъркваха едни в други при всяко негово движение. Телесното му силово поле държеше краката му цели. Това беше единствената причина все още да продължава напред; вървеше нестабилно като пияница.
	Гор се ухили доволно и скочи. Понесе се без усилие над колите и се спусна пред Брус. Докато се приземяваше, се наклони напред и ритна назад с плавно движение, забивайки пета в гърдите на Брус. Убиецът бе запратен назад, а силовото му поле го обви в пурпурна светлина; той се запревърта отново и отново, докато не се свлече с глух удар върху предната броня на едно жълто такси. Единият му пищял беше превит под прав ъгъл. Силовото поле се стегна около него в опит да го изправи отново. Чу се шумен жвакащ звук вследствие на това ново издевателство над обезобразената плът.
	Главата на Брус се тресеше, докато се опитваше да намери с поглед Гор; от устата му бликна тъмна кръв. Той вдигна ръка и изстреля плазмен снаряд към голия златен човек. Енергизираният глобус от атоми просто се разля по металическата кожа на Гор, без дори да напрегне силовото му поле. Ужасените пътници в такситата пищяха истерично и се криеха в колите.
	— Днес май не ти е ден, а? — изсмя се Гор. — Първо Илюмината, сега тук. С колко още покварени човеци разполагаш? Чудно ми е.
	Брус се превъртя и започна да лази. Гор се придвижи изключително бързо и уви ръка около врата му. При сблъсъка силовите им полета засъскаха като високоволтов кабел, дал накъсо. Гор вдигна Брус от земята и го обърна, за да огледа профила му.
	— Няма да ходиш никъде — каза му. — От тактическа гледна точка, трябва да те прибера в плен и да се опитам да пречупя обуславянето ти. Сигурно можем да научим много от това, Брус.
	Едното око на Брус Макфостър потрепна.
	— Само че ти се опита да убиеш дъщеря ми и внука ми. Затова майната му.
	Челюстите на Брус се отвориха и изхвърлиха пръски кръв, докато се опитваше да каже нещо. Сгърченото му лице се отпусна.
	— Направи го. Убий извънземното. — Силовото му поле се изключи.
	— Радвам се за теб, синко — каза Гор, сякаш го благославяше. Ръката му се стегна около врата на мъжа и пречупи гръбнака му.


	При последното посещение на Хоше на Висшия ангел няколко отегчени дипломатически полицаи проверяваха самоличността на всеки, който влизаше в транзитната станция, и сканираха багажа на хората. Днес беше малко по-различно. Вече имаше осем транзитни станции, всяка от които много по-голяма от първоначалната. Всички бяха пазени от взводове флотски войници в пълно снаряжение.
	Хоше, който бе видял напълно достатъчно бронирани костюми през последните двадесет и четири часа, ги изгледа предпазливо, докато се приближаваше към входа на транзитна станция с надпис „ЦИВИЛЕН ПЕРСОНАЛ“. Голямата роботизирана носилка, която носеше хибернационната капсула на Изабела, се придвижи тихо зад него на колелцата си, защитена от всякакво сканиране чрез е-щит.
	— Голям съм бъзливец. Мисля, че вече имам нужда от помощ.
	— Добре, Хоше — каза му Паула. — Ще се обадя на Висшия ангел веднага.
	Флотските войници го гледаха как се приближава и се подредиха в защитен кордон около входа. Двама излязоха напред, за да го посрещнат.
	Един от тях носеше капитанска звезда и името „Турвил“, изписано на гърдите. Изпъна ръка и спря Хоше.
	— Какво е това, по дяволите?
	Хоше се загледа в шлема на капитана и видя извитото си отражение в купола от огледално злато.
	— Багаж.
	— Какво има вътре?
	— Това не е ваша работа, офицер.
	Войниците около входа вдигнаха плазмените си пушки.
	— Моя е. Отвори го.
	Хоше му се усмихна дружелюбно.
	— Не.
	— Задържан сте. Сержант, намери ми екип, който да сканира кутията.
	Хоше не отстъпи. Усмихвайки се естествено, или поне се надяваше да е естествено, а в същото време се молеше потенето му да не е твърде очевидно. Взводът започна да пристъпва към него, пушките им още бяха вдигнати. Някои бяха прицелени към носилката и огромната обла капсула.
	Изведнъж капитан Турвил застина на място. Взводът спря. Пушките им се смъкнаха. Капитанът му отдаде чест.
	— Извинете, сър. Станало е недоразумение. Моля ви, преминете. Совалката ви очаква. Могат ли хората ми да ви помогнат?
	— Не. Благодаря — каза Хоше. — Аз просто ще, ъъ…
	Махна с ръка към входа на транзитната станция за цивилни. Искаше му се да се промъкне на пръсти покрай взвода. Още малко и щеше да се ухили като ученик.
	Горкият капитан Турвил никога нямаше да разбере какво се бе случило. Паула бе говорила с Висшия ангел, който се бе обадил на Тониея Гал и доста безцеремонно бе поискал предварително уредената пратка за райелите да не бъде проверявана или спирана на пунктовете. Извънземният кораб никога не й бе давал нареждания в толкова прав текст. Вбесена и искрено разтревожена, Тониея Гал веднага се обади на адмирал Колумбия, който нареди на капитана да се оттегли. Веднага.


	Хоше беше единственият пътник на совалката. Стюардите му помогнаха да насочи хибернационната капсула по протежението на свързващата тръба, а след това я прикрепиха здраво към няколко седалки за времетраенето на полета. Акостираха в основата на стъблото Ню Глазгоу, където всички херметически шлюзове бяха съвместими с човешките кораби. Когато вече бяха вътре, е-кономът на Хоше го свърза с вътрешната информационна мрежа на Висшия ангел. Виртуалното му зрение се изпълни със странни течни графики в здрачни цветове. Помисли си, че това е някакъв насочващ дисплей. Закрепващите полета на китките му го захванаха здраво за стената и той огледа коридора. Изтъняващите ивици светлина във виртуалното му зрение се извиваха в нови шарки при всяко движение на главата.
	— Какво е това? — попита той.
	— Детектив Фин, добре дошли отново — каза Висшия ангел. — Показвам ви в коя посока трябва да поемете.
	Лентите се олюляха отново и го преведоха в малък коридор. Хоше даде знак на стюардите, които задърпаха капсулата вместо него. Отвори се врата и зад нея се разкри малка асансьорна капсула. Хоше се понесе вътре заедно с товара си. Използва прикрепващите полета на подметките си, за да се задържи към пода, когато асансьорът започна да се движи.
	Няколко минути по-късно асансьорът се издигна по стъблото до купола на райелите.
	— Можеш ли да изпратиш нещо като робот-носилка, моля? — попита Хоше. Гравитацията на купола беше осемдесет процента от стандартната земна; нямаше начин да вдигне хибернационната капсула, камо ли да я влачи по улиците.
	— Няма да е нужно — каза Висшия ангел. — Товарът ти ще те съпътства.
	— Ясно. Благодаря.
	Вратата на асансьора се отвори. Хоше погледна към града на райелите — ако наистина беше град. Светлината беше все така мрачносива като при предишното му посещение. Пред него имаше улица, оформена от стени от непрекъснат матовочерен метал. В основите на всяка сграда проблясваха линии от миниатюрни червени светлини.
	Ивиците във виртуалното му зрение се извиваха като морски водорасли и се напасваха върху улицата. Той си пое дъх и пристъпи навън. Облата форма, която съдържаше Изабела Халгарт, се плъзна след него. Основата й се намираше на половин метър над повърхността.
	— О, страхотно — промърмори той. Не беше кой знае колко впечатляващо, макар че подобно постижение още бе непосилно за човешката технология. Така или иначе, всеки купол на Висшия ангел разполагаше с изкуствена гравитация; ако корабът можеше да я генерира, то със сигурност бе способен да я манипулира.
	С помощта на насочващия дисплей във виртуалното му зрение Хоше Фин закрачи по тъмните извънземни улици. Този път има повече извивки, помисли си той, а и кръстовищата не бяха само под прави ъгли. Като изключеше това, си беше същият безкраен, лишен от черти метрополис, осветен от многобройни редици малки цветни светлини, подредени в основата на стените.
	Озова се срещу права скала от метал, неразличима от останалите. Светлините по основата бяха лилави, както преди. Пред него се отвори вертикална линия, която се разшири колкото да го пропусне вътре. Отвъд се намираше същото кръгло пространство с греещ смарагдов под и таван, който се губеше в сенките над него.
	Вътре го очакваше Куатукс, не можеше да има съмнение в това. Здравословното състояние на райела не се бе подобрило от последната им среща. Няколко от средно големите му пипала бяха увити плътно; огромният чифт на дъното на врата му си почиваше на пода, сякаш поддържаше извънземното изправено. Предвид това как голямото туловище се държеше немощно върху осемте къси крака, Хоше реши, че преценката му е правилна. Не че собственото му тегло можеше да му създаде особени проблеми — ако се съдеше по това колко изпъната бе кожата му по плочките на скелета, извънземното страдаше от еквивалента на анорексията при хората. Едно от петте му очи беше постоянно затворено, от стиснатия клепач се стичаше синя секреция; останалите четири очи се въртяха независимо едно от друго.
	Хоше се поклони на съществото, чувстваше огромно съжаление към него. „Горкото създание, ако изобщо е имало нужда да се пристрастяваш към нещо, в никакъв случай не е трябвало да са хората, ние не заслужаваме.“
	— Здравей, Куатукс, благодаря, че ме прие — каза учтиво той.
	Куатукс надигна глава.
	— Хоше Фин — въздъхна извънземното. Въздухът избяга през бледите бръчки на плътта му, които изграждаха устата му. — Благодаря ти, че се върна. — Две от очите му се насочиха едно след друго към капсулата. — Това тя ли е?
	— Да. — Е-кономът на Хоше изпрати код към системата на капсулата и върхът на устройството се разтвори. Изабела плаваше в прозрачен гел, очите й бяха затворени, през ноздрите й минаваха тънки тръбички. Стотици фиброоптични нишки бяха имплантирани в обръснатия й череп, оформяйки корона от бяла паяжина. Дълги прорези по ръцете, краката и торса й бяха покрити с ивици от лечебна кожа, по-бледи дори от нейния скандинавски тен. Изглеждаше толкова спокойна, като истински ангел. Контрастът с поведението от последните й съзнателни мигове беше потресаващ.
	— Енергийните й клетки бяха извадени — каза Хоше, — а оръжията неутрализирани. В момента е напълно безобидна.
	— Разбирам.
	— Хибернационната капсула може да повиши степента й на съзнание до каквото ниво пожелаеш. Ако ти трябва будна, нервните блокатори ще й попречат да се движи. — По някаква причина му се стори, че предава човешкото момиче, като я оставя на извънземното в подобно безпомощно състояние.
	— Това няма да е необходимо. Невронен цикъл, доближаващ се до дълбок сън, е всичко, от което имам нужда.
	— Много добре. Искаме да знаем какво има в мозъка й, защо е извършила всичките тези неща. Паула подозира, че в нея има някакво извънземно присъствие или обуславяне.
	— Това познание е ценно. Не съм вкусвал спомените на жив човешки мозък. Благодаря ти за този дар.
	— Не е дар — каза строго Хоше, изненадан, че е намерил куража да говори толкова прямо. — Това е услуга, която те молим да свършиш за нас и която е благоприятна конкретно за теб. Въпреки това трябва да знаем, че в този случай можем да ти имаме безусловно доверие.
	— Можете да сте спокойни, Хоше — изхриптя мекият глас.
	— Колко време ще ти отнеме?
	— Не мога да отговоря точно на този въпрос, докато не започна с прегледа си. От това, което Паула ми каза, методът на подчинение изглежда е трудно уловим.
	— Има ли… — Хоше почеса тила си, тъй като му беше неудобно да попита — … някаква опасност извънземното да вземе контрол над теб?
	— Някакъв мозъчен вирус ли? То се движи от приемник на приемник, размножава се и се разпространява. Не, Хоше, няма от какво да се притесняваш. Ние, райелите, сме се изправяли срещу подобни безплътни създания и преди. Съзнанията ни не са податливи на подобни атаки. Въпреки това ще внимавам.
	— Благодаря ти.
	Хоше се поклони отново и изведнъж му се прииска отчаяно да попита кога и къде райелите са срещали подобни същества. Стената зад него се разтвори, за да го пропусне обратно на мрачната улица. И това беше всичко. Само дето му се искаше да има повече вяра на извънземния наркоман.


	В имението „Тюлип“ беше призори. Жюстин седеше в голямата осмоъгълна оранжерия, облечена в морав пуловер и торбести дънки, свита на износения кожен диван, сякаш търсеше в него утешение. Не можеше да спре ръцете си, които постоянно посягаха да галят корема й. Успокояваха нея или детето й, не беше сигурно точно кого.
	Гор влезе, облечен със семпла бяла риза и тъмнокафяви панталони. Надвеси се над дивана и целуна леко Жюстин. Тя се хвана здраво за предмишницата му.
	— Благодаря, татко.
	Той сви рамене. Жестът издаваше най-голямото смущение, което бе виждала да проявява през последните двеста години.
	— Не беше кой знае какво. Неврооръжията му бяха все евтини боклуци от черния пазар. Можеше да го напердашиш с мокра хавлия.
	— Аз наистина бях в мокра хавлия — каза саркастично тя.
	— Ами, ето, дори не си имала нужда от мен.
	Чу се леко прокашляне. Жюстин вдигна поглед и видя, че Паула стои на входа.
	— Сенаторе, радвам се, че сте добре.
	— Не и благодарение на сбирщината ти от некадърници — сопна й се Гор. — Така ли си вършиш работата? Не съм изненадан, че Колумбия те е изритал от флота, ако това е образец за резултатите от работата ти.
	— Татко — смъмри го Жюстин.
	— Баща ти е прав — каза Паула. — Грешката в операцията е напълно недопустима. Изглежда, че агентът на Звездния странник е чакал в хладилника ви; по-голямата част от храната е била изконсумирана. Трябва да е бил там, когато екипът от сенатския отдел е монтирал подобренията на системата. Те ще бъдат временно отстранени от работа до провеждането на дисциплинарно изслушване.
	— И как точно ще помогне това?
	— Татко, просто престани.
	— Ха. — Гор махна отвратено с ръка. — Благодарение на грешката на следователя трябва да търпя всички новинарски предавания по унисферата, които показват записа, на който се разкарвам по Парк авеню, а пишката ми се вее свободно.
	— И на който екзекутирате убиеца — каза Паула.
	Жюстин прати нареждане на системата на имението и стъклените стени на осмоъгълната стая изчезнаха зад сива мъгла.
	— Това копеле се опитваше да убие дъщеря ми; вече уби сина ми и още безброй други. Смяташ ли, че съжалявам, че го убих?
	— Не, но нюйоркската полиция трябва бързо да реагира по случая.
	— Говорих с детективите, които пратиха на местопрестъплението. Ако искат да знаят още нещо, разполагат с адреса на адвоката ми.
	— Достатъчно — сопна се Жюстин. — И за двамата се отнася. И без да се надвиквате пред мен, съм достатъчно разтреперана. Големият въпрос сега е дали разполагаме с достатъчно доказателства, за да накараме Сената да отдели внимание на Звездния странник.
	— Доказателствата нарастват без съмнение — каза Паула. — Разкрихме Тарло, което ще ни помогне да убедим Халгарт, че това не е просто лична борба за власт. А и хората ще са любопитни кой е изпратил убиеца подир вас, сенаторе.
	— Дяволски правилно — каза Жюстин. Вече бе получила няколко обаждания от колеги сенатори, както и от Патриша Кантил, която изрази загрижеността на президента, предизвикана от инцидента. — Ще очакват доклад от сенатския отдел.
	— Е, какво ще им кажеш? — попита Гор.
	— Това все още зависи от Найджъл Шелдън — каза Паула. Тя се загледа в оформения като полумесец аквариум и в рибите, които плуваха в него. — Ако разгласим съществуването на Звездния странник на базата на доказателствата, с които разполагаме, трябва да имаме подкрепата на поне една династия. Ако Шелдън се изправят срещу нас, ще загубим всяко предимство. Знам, че адмирал Кайм вярва в съществуването на Звездния странник, но ръцете му са вързани заради опорочени доказателства.
	— Уилсън знае, че той съществува? — попита Гор. — Това трябва да е от голяма помощ за нас.
	— Не разбирам обаче позицията на Шелдън — каза Паула. — Всичките му действия говорят, че е загрижен за Федерацията. Въпреки това Томпсън беше убеден, че именно от неговия офис са блокирали проверките на товарите за Далечината, за които настоявах.
	— Съжалявам — каза Жюстин. — Още не мога да разгадая това.
	— Предизвикай го — каза Гор. — Постави го в позиция, в която трябва да вземе труден избор. Това ще ни позволи да разберем в чия полза работи.
	— Това звучи разумно — каза Паула. — Още не знаем как точно Звездния странник контролира хората. Очаквам скоро да получа отговор на този въпрос.
	— Надявам се да не разчиташ на Отдела на Сената да свърши тази работа — каза Гор.
	Жюстин го изгледа свирепо.
	— Не. Пленихме Изабела Халгарт. В момента райелите изследват съзнанието й по моя молба.
	— О — каза Гор, малко изненадан. — Това е доста добър ход.
	— Разполагаш ли с някакви идеи как да подходим към Шелдън? — попита Паула.
	Гор погледна неумолимо към Жюстин.
	— Аз ли? — попита тя.
	— Да, ти. Никой във Федерацията няма да откаже среща с теб точно сега.
	— Не съм сигурна, че е добра идея да излагаме сенатора на нови срещи с агенти на Звездния странник — каза Паула.
	— Колко добре казано — промърмори Жюстин.
	— Кембъл — каза бързо Гор. — Използвай него. Той е достатъчно старши, за да ти осигури пряка връзка с Найджъл.
	— Добре — каза Жюстин. — Може би ще успея да го уредя.
	— Имаш ли някакво предположение какъв ще е следващият ход на Звездния странник? — попита Гор.
	— Нищо конкретно — каза Паула. — Мога да се уповавам само на по-старите съобщения на Пазителите. Ако са прави, той ще се завърне на Далечината. Вече дадох начало на тайна операция по наблюдение на Буунгейт, която да следи именно за такъв опит.
	— Ще я подсиля със собствените си хора — каза Гор. — Ако не съберем достатъчно открита политическа подкрепа, за да накараме Дой да признае заплахата, може да се наложи да затворим червеевата дупка сами, за да му попречим да премине.
	— Това е рисковано — каза Жюстин.
	— По-добре, отколкото да сме мъртви, момичето ми.
	— Къде е Мелани сега? — попита Жюстин.
	— Отиде до ЕлЕй с ескорт на Сената — каза Паула. — Каза, че трябва да вземе със себе си Дъдли Боуз. Притеснявала се за него.
	— Репортерката се е докопала до Боуз? — каза Гор. — Господи!
	— Мисля, че трябва да я включим в групата ни — каза Жюстин. — Следовател, ако вече си убедена, че не работи за Звездния странник, тя може да ни е полезна. Очевидно разполага със собствени връзки. Нуждаем се от информация също толкова, колкото се нуждаем и от съюзници, колкото и невероятни да са.
	— Непременно ще й го предложа — каза Паула.
	— А аз ще се обадя на Кембъл — каза Жюстин.


	Стиг се измъкна от леглото си точно преди зазоряване. Електронно защитената му стая на върха на сградата с апартаменти под наем беше почти празна; имаше варосани бели стени, голи карбонови панели по пода и грубоват скрин, върху който имаше голяма порцеланова купа и кана с вода. Покритите с капаци врати се отваряха към съвсем малък, прибран в сградата балкон, от който разполагаше с изглед към покривите на шотландския квартал на Армстронг Сити. Покрити със слоеве мръсотия, слънчево захранващи се глобуси бяха разположени по стените в поредица от ниши на височината на раменете му. Сиянието им бе отслабнало до бледа лунна искра след осем часа мрак. Тъй като винаги държеше вратите на балкона затворени през деня, все нямаше достатъчно светлина, за да се презаредят напълно.
	Той прекоси стаята и издърпа плътната завеса в бургундскочервено от арката, която водеше до малката баня. Няколко полисветлинни крушки се включиха, когато пристъпи вътре, и изпълниха стаята със зеленикава светлина. Заради липсата на базова инфраструктура в града тоалетната беше самодостатъчен механизъм. Представляваше реактор с водорасли, разработен от екологична компания на Земята преди век. Каквито и биологични процеси да се извършваха в отделението за компост зад стената, водораслите и бактериите без съмнение се нуждаеха от освежаване. Миризмата, която се носеше, всяка сутрин изпълваше със сълзи очите на Стиг. Той се вгледа в образа си в огледалото. Лицето, което видя, не му хареса. Беше препрофилирано след мисията от Дъбов лес до ЕлЕй и сега имаше малки плоски уши, сплескан нос и кожа, която беше с няколко нюанса по-тъмна от неговата. Гъстата му набола брада вече беше абаносова, а късо подстриганата му коса си оставаше убито кафява. Собствената му майка не го бе разпознала, когато се завърна.
	Къщата черпеше вода от големи полуорганични листа за извличане на влага, които висяха от первазите. Водата се нагряваше с помощта на редица слънчеви панели по плоския покрив. Половината от топлия резервоар беше изпразнена от останалите жители на стаята предната нощ, но Стиг винаги се събуждаше рано, затова водата, която плискаше от дюзата на душа, беше приемливо топла.
	Застана под струята и започна да се мие. Водата на Земята винаги го бе държала в захлас — заради скоростта, с която падаше, заради натиска на капките върху кожата. Тук, на Далечината, водата беше много по-нежно вещество.
	Олвен Макона се провря в малката кабинка. Беше само с няколко сантиметра по-ниска от него, имаше слабо тяло, което правеше едрите й гърди още по-внушителни. По закръглените й бузи грееха ОВ-татуси във формата на червени звезди, които пращаха дири надолу по шията й и придаваха още по-ястребов вид на изпитото й лице. Тя се притисна към него и той усети грубата повърхност на белега върху корема й. Лечебната кожа наскоро бе паднала от изгарянето, което бе получила, след като скелетът й със силово поле бе претоварен от плазмен изстрел. Знаеше и за други белези, които бе придобила през последните няколко седмици. Той също разполагаше с телесни спомени за растящото ниво на насилие в Армстронг Сити. Още движеше трудно лявата си ръка.
	— Сутринта — каза Олвен — е единственото време, по което можеш да разчиташ на мъжете.
	Ръката й се плъзна към еректиралия му член и насочи върха му между краката си. Той хвана задника й с две ръце, повдигна я от пода на душкабината и я притисна към покритата с плочки стена, докато проникваше в нея. Тя изръмжа от удоволствие; хвана се за врата му и започнаха тласъците.
	Останаха вкопчени един в друг известно време, след като свършиха, водата пръскаше по тях, докато пламналите им нерви се завръщаха към нормалното си състояние.
	— Мислиш ли, че най-накрая си ме забременил? — измърмори тя, отпускайки крака на пода. — Усещането определено беше хубаво.
	— Е, да благодарим на бленуващите небеса за това.
	— Ако съм бременна, ще трябва да ме оттеглиш от активна дейност.
	— Затова ли ме чукаш?
	Тя се ухили.
	— Да се сещаш за по-добра причина?
	Всъщност не се сещаше, но му беше трудно да го каже. Бяха започнали да спят заедно преди седмици. Постоянната заплаха, танцът на адреналина, всичко това подлудяваше първичните им инстинкти. А и той знаеше, че тя не иска да се оттегли от активна служба.
	Олвен се обърна и подложи гръб на струята. Стиг приключи със сапунисването и излезе. Тя се присъедини към него минута по-късно, когато той вече се бе подсушил.
	През нощта в папката му за изчакване бе пристигнал дълъг списък със съобщения. Той започна да ги преглежда, изграждайки преразказ на събитията в главата си. Институтът бе нападнал още две селища на клановете в планините Десо. За щастие жертвите бяха малко. Клановете вече следяха действията на войниците на Института отблизо; твърде често ги бяха сварвали неподготвени, а когато започнаха набезите, бяха понесли ужасни загуби. Изненадващите атаки от засада се бяха превърнали в рядкост, макар че борбата срещу нашествията на Института изискваше енергията на много членове на клановете, които точно сега трябваше да помагат в подготовката за отмъщението на планетата. Стиг не разполагаше с толкова хора, колкото му се искаше.
	През нощта в града бе имало безредици, но не достатъчно сериозни, за да бъдат определени като метежи. Новините за флотските кораби обаче, бяха повишили нивото на безпокойство. Ограбени бяха магазини, имаше палежи, коли бяха откраднати и използвани като барикади. Изнервени жители бяха обстрелвали полицията и войниците на Института с ракети.
	Екипите, които Стиг бе поставил да бдят по време на нощта, бяха прекарали времето си в следене на войниците на Института. На картата във виртуалното му зрение се виждаше ясно какво правят последните — засилваха хватката си върху широк коридор между Площада на първото пристъпване и началото на Първа магистрала извън града.
	Екип на полицията, асистиран от Института, бе проникнал в склад при доковете. Стиг го разпозна — един от онези, които бе използвал да скрие екипировката им само преди три дни. Институтът определено подобряваше разузнавателните си операции.
	Освен това в китайския квартал бяха направени арести по различни причини. Трима от прибраните работеха за барсумианското имение. Институтът още не смееше да предизвика директно барсумианците, но несъмнено отправяше атаки по периферията. Губернаторът бе одобрил още три договора за сътрудничество между полицейски управления и Института.
	— Мамка му.
	— Какво има? — попита Олвен.
	— Губернаторът им е дал ЗП.
	— На Института? По дяволите!
	— Да.
	Той извади чисти шорти и тениска от малката си чанта, след това облече скелета със силово поле върху тях и го покри с раирана риза и торбести дънки. Най-отгоре сложи дългото кожено яке за мотористи, което бе купил от Санкт Петербург на Земята. Плъзна тънко хармонично острие в горната част на катераческите си ботуши. Сложи йонните пистолети и високоскоростните автоматични карабини в кобурите им, които щеше да скрие под закопчаното яке. Закопча гранати за колана си. Системите и фините им сензори сложи в джобовете на гърдите. На лилава сърфистка лента на врата му висяха стоманени слънчеви очила с усилени визуални функции.
	Олвен също приключи с обличането. Носеше широки жълти панталони и зелено непромокаемо яке с емблема на „Норт Сий Пауър Сърфърс“.
	Излязоха заедно от апартамента. Улиците на практика бяха безлюдни, на витрините на магазините още бяха спуснати стоманени решетки. Древни роботи за градска служба се движеха тихо по тротоарите, събираха боклуци и отмиваха мръсотията от вчерашния ден. Няколко микробуса за ранна доставка препускаха по празните пътища. Автобуси с работници първа смяна, отпуснали се в седалките си, ръмжаха покрай тях сред облаци дизелови изпарения.
	Когато Стиг погледна на изток, слънцето на Далечината се издигаше над хоризонта и розовото му сияние напояваше града. Той спря до една подвижна будка, която тъкмо се установяваше на ъгъла, на триста метра от къщата, в която бяха наели апартамент. Собственикът му се усмихна весело, когато Стиг поръча няколко сандвича с бекон и кафе за закуска. Пийнаха малко прясно изцеден портокалов сок, докато мъжът обръщаше резените бекон в тигана.
	Стиг се обади на Кийли Максоубъл, която дежуреше в помещението над „Железарията на Халкин“.
	— Има ли нещо близо до нас? — попита той.
	— Не, всичко е спокойно, шотландският квартал е съвсем тих. Само че са се заели сериозно да събират хората си на ЗП. И не са само войници. Има някакви техници в сградата, която контролира портала.
	— По дяволите, това не е добре. Можеш ли да разузнаеш вътре?
	— Това е вторият проблем. Връзките на градската мрежа към центъра на ТСП биват елиминирани. Мисля, че ги прекъсват физически.
	— Бленуващи небеса, ще можем ли да пращаме обажданията си?
	— Не съм сигурна. Успях да вкарам наблюдателна програма в системите на ТСП. Не може да праща много информация обратно, без да бъде засечена, особено след като намалиха капацитета на връзките, но, доколкото мога да преценя, Институтът слага цензуриращи програми във всички канали на Междинна станция. Всяко изходящо обаждане, което преминава през връзката с унисферата на Федерацията, ще бъде преглеждано, същото важи и за трафика в обратната посока.
	— Мамицата му. — Стиг довърши сока от портокал и извади цигара от чист никотин.
	— Добра работа, Кийли. Ние ще отидем да разузнаем около ЗП.
	— Внимавайте.
	Взеха сандвичите и кафето си и той започна да разказва на Олвен за последните постижения на Института, докато вървяха по Мантана авеню, което беше най-близкият път до площада ЗП.
	— Това е изключително предизвикателно — каза предпазливо тя. — Особено имайки предвид, че отгоре на всичко останало градът понася действията им.
	— Да. — Той запали цигарата. — Вече покриха с войници маршрута от портала до Първа магистрала, а сега и това.
	— Звездния странник идва — каза тя с вътрешна увереност, която проблясваше в очите й. Това беше мигът, за който мечтаеше всеки Пазител. Разкриването на врага им. Отмъщението на планетата.
	— Да.


	Можеха лесно да ги забележат, докато вървяха по „Мантана авеню“, широката пешеходна улица, която свързваше „Площада на първото пристъпване“ с главния правителствен район. В малко нехарактерен изблик на амбиция градските архитекти бяха построили трилентов път като главна транспортна артерия между най-големия търговски пазар и складовата зона в града и управниците, които трябваше да ги контролират. Тогава някакъв богат руски емигрант бе дарил на града хиляда генномодифицирани фиданки — кленови мъхести тополи. Всички дървета били засадени по протежение на „Мантана“ и израснали до петдесет метра, а листата им приличаха на вълнести пурпурни реси. Почти цял век авенюто с дърветата било известно като една от най-величествените гледки на града. Високите плътни дървета скривали пътя от тротоара.
	Сега над половината от дърветата се бяха съсухрили и умрели заради местен гъбичест вирус, възродил се на южното полукълбо и минал през града преди няколко десетилетия, съсипвайки красивата стена от клюмнали листа, която разделяла трафика от пешеходците. Барсумианците бяха осигурили резистентни дръвчета за заместители, но дърветата вече никога нямаше да се издигат на еднаква височина. А и много от фиданките бяха изпочупени от вандали. Големи участъци от тротоара бяха останали оголени към пътя.
	Стиг се постара да си придаде невинен и замислен вид, когато пореден конвой от шестколесни автомобили лендроувър „Крузър“ преминаха с рев покрай тях по пътя към ЗП. Свиреха раздразнено на всяка кола, дръзнала да пътува по същия път. Сградите отстрани на авенюто бяха високи по три или четири етажа, изисканите им квази-Наполеонови фасади ги правеха най-желаните адреси в Армстронг Сити. Приземните им етажи помещаваха отделни магазини, най-скъпите в града; офисите над тях бяха заети предимно от адвокати и от местните централи на големи федеративни корпорации, единствените, които можеха да си позволят наема.
	— Къде са всички? — оплака се Олвен, когато крузърите изчезнаха пред тях. Дори за ранна сутрин пешеходците бяха изключително малко; движението също бе силно намалено. Обикновено щеше да има поток от микробуси, камиони и коли, отиващи и отдалечаващи се от ЗП, докато течеше подготовката за дневната търговия.
	— Лошите новини пътуват бързо — каза й Стиг.
	На половин километър от входа „Енфийлд“ към ЗП свърнаха от авенюто и си проправиха път през хаоса от малки улички до Пазарната стена.
	— Стиг — извика Кийли. — Мъридън казва, че е видял двама мъже, които се мотаят на края на улица „Голстал“; вече за трети път минават оттам.
	— По дяволите! — възкликна Стиг. „Голстал“ беше само на сто метра от „Железарията на Халкин“. Той и Олвен бяха на петдесет метра от основата на Пазарната стена. Търговците под арките започваха да отварят. Всички изглеждаха по-кротки от обикновено.
	— Кажи му да продължава да ги наблюдава; искам да знам какъв ще е следващият им ход, дали просто не правят обиколки. Кажи на останалите стражи да огледат наоколо.
	— Добре.
	— И, Кийли, подгответе аварийна евакуация.
	— Смяташ ли, че се налага?
	— Да, направете го.
	— Какво става? — попита Олвен, когато той се намръщи.
	— Възможно е да разузнават железарията. — Яд го беше, че не е там, за да направи подобаваща оценка на ситуацията. „Вече трябва да мога да се доверявам на останалите.“
	— Беше въпрос на време — каза тя.
	— Разбира се.
	Стигнаха до основата на Пазарната стена и започнаха да се изкачват по едно от широките каменни стълбища, които водеха до издигнат пазар по арабски тертип. На върха сергиите, покрити с балдахин от соларен плат и износен брезент, споделяха унилия дух, който бе заразил търговците в основата. Опитаха се да се смесят с хората там, но в този час се виждаха само готвачите и собствениците на кафета и ресторанти, които купуваха прясна храна от снабдителите на едро. Те бяха като огромна фамилия и всички се познаваха. Стиг и Олвен се запровираха през хаотично подредените маси и барове, без да обръщат внимание на приветстващите усмивки и предлаганите им сделки, опитваха се да не бият много на очи. Когато стигнаха до масивния каменен парапет, по дължината му се бяха наредили предпазливи, но любопитни хора, които се взираха надолу. Стиг си проби път и погледна натам.
	— Хиляди дяволи!
	В средата на Армстронг Сити сякаш бе кацнала окупационна армия. Пред портала имаше дъга от паркирани крузъри. Кинетичните им оръжия бяха активни и описваха полукръгове около проблясващото силово поле. Още паркирани крузъри блокираха всички входове, с изключение на „Енфийлд“, където бариери и бетонни павета връщаха назад целия трафик от цивилни. Широкият площад беше празен, нещо невиждано досега. Дори успяваше да чуе от Пазарната стена как трите големи фонтана изпомпват белите си пенести струи във въздуха. Взводове от войници на Института, облечени във флексброни, патрулираха покрай основата на Пазарната стена и нареждаха на търговците по сергиите да затворят и да се приберат вкъщи. Имаше няколко шумни протеста, мигновено последвани от удари, викове и плач. Площадът вече беше под пълния контрол на Института.
	— Кийли, искам информация за състоянието на връзката към Междинна станция — каза Стиг.
	— Няма връзки. Отрязали са всеки кабел към контролния център на ТСП освен два, а те имат наблюдателни програми, които не мога да заобиколя. Съжалявам, Стиг, вече нямаме директна връзка с Федерацията.
	Стиг стисна челюсти, докато се взираше към тъмните бронирани фигури, които крачеха важно по прашния площад.
	— Ами Мъридън?
	— Двамата наблюдатели са се махнали, но Феликс докладва за потенциален в неговата зона.
	— Добре, излизайте веднага, това е заповед. Ще преустроим щабквартирата си в точка на изтегляне три. Ясно?
	— Да, сър.
	Връзката прекъсна. Стиг почака няколко секунди и нареди на е-конома си да го свърже с „Железарията на Халкин“. Адресът не работеше. Той се усмихна с мрачно задоволство. Кийли и останалите действаха като професионалисти.
	— Да тръгваме — каза той на Олвен.
	Двамата минаха обратно през сергиите и заслизаха по широките стълби.
	— Какво ще правим сега? — попита Олвен.
	— Не знам. Но не го казвай на останалите.
	— Разбира се.
	— По дяволите, трябваше да го предвидя. Всичко прецаках. Ако Адам направи пробива на блокадата сега, ще се озоват сред най-голямата концентрация на огнева мощ, с която Звездния странник разполага на планетата. А ние дори не можем да го предупредим.
	— Ще намериш начин.
	— Не го казвай, не можеш просто да си пожелаеш всичко да е наред. Звездния странник си е подсигурил всеки маршрут на планетата.
	— Йохансон ще забележи, че комуникациите с нас са спрени; ще разбере, че Звездния странник се завръща.
	— Има разлика между това да знаеш и да можеш да направиш нещо по въпроса. — Той погледна назад към Пазарната стена — здрава конструкция от камък и бетон. — Може да се наложи ние да атакуваме Звездния странник, когато той премине.
	— Но… ами отмъщението на планетата? — каза тя с почти благоговеещ тон.
	— Планетата ще бъде отмъстена, ако Звездния странник умре. Трябва да подготвя тежката артилерия. За всеки случай.


	Като повечето старши членове на династиите, Кембъл Шелдън поддържаше своя лична резиденция на Земята. Тя се намираше на изкуствен остров, Нитачи, който бе построен сред Сейшелите преди няколкостотин години, когато естественият архипелаг бил заплашен от покачващото се ниво на водите. Парниковият ефект така и не бе постигнал най-лошите предсказания, разпространявани от по-евангелистки настроените еколози. Някои от най-малките острови били покрити с блата от изключително високите приливи, но така и не се осъществила евакуация на населението на защитена земя. След като индустриалните замърсители се преместили на Големите 15 и комисарите по екологията на ОФН придвижили армадата си от регулации, климатът започнал да се обръща към идеалното състояние от деветнадесети век, към което се стремели екологичните кампании. Най-тежката щета, понесена от Сейшелите от екологична гледна точка, била обезцветяването на коралите, убило хиляди рифове. Дори за това бил намерен лек. Засадени били нови полипи, което позволило на величествените корали да се развият отново.
	От свръхзвуковия си самолет Жюстин виждаше странния блясък на острова. Останалата част от морето беше чисто черна, нямаше луна, чиято светлина да се отразява във водата, а и звездите бяха малко тази нощ.
	Рязко намалиха скоростта и носът се вдигна нагоре, когато самолетът с делта-криле започна дългата си крива към океана на двадесет километра под тях. Жюстин се свърза към сензорите в най-тънката част на носа. Нитачи едва се виждаше на фона на тъмната вода — топло парче земя сред хладното море. Островът беше квадратен, със страни от по пет километра; имаше дълги вълноломи, които се подаваха от стръмни бетонни стени, където бял пясък оформяше дълбоки извити плажове. Около самотната къща, издигната над северната страна, проблясваха няколко светлини. Когато се приближиха, вече можеше да се види сияещото синьо-зелено петно на плувен басейн.
	По пистата примигваха червени и зелени светлини. Малкият свръхзвуков самолет кацна почти без да се раздруса.
	Двама от сенатските телохранители на Жюстин слязоха от самолета. Чак след като дадоха сигнал, че всичко е чисто, те с Паула пристъпиха навън. Беше топло, дори за среднощ. Жюстин вдиша чистия солен въздух и почувства нови сили след престоя си в пречистения от климатика въздух в кабината на самолета.
	Кембъл Шелдън стоеше отстрани на пистата, обграден от собствените си телохранители. Беше облечен в хавлиена роба в бяло и жълто. Прозя се и направи опит да прикрие устата си с ръка.
	— Радвам се да те видя — каза той и целуна бързо Жюстин по бузата. — Добре ли си? Прегледах репортажите от Ню Йорк, преди да си легна.
	— Добре съм. — Изненада се, че е обут с износени пантофи.
	— Радвам се. — Кембъл гледаше любопитно към Паула. — Следовател. Винаги е удоволствие за мен.
	— Господин Шелдън.
	— Имате ли нещо против, ако се върнем във вилата? — попита Кембъл. — Още не съм се настроил дори на сейшелско време.
	— Би било хубаво — каза Жюстин.
	По края на пистата за кацане бяха паркирани няколко малки коли, които ги откараха до къщата. От архитектурна гледна точка плажната вила на Кембъл представляваше само извити арки и стъклени мехури. Макар и по-големите външни арки да изглеждаха отворени, те ограждаха завеси, които регулираха налягането; ненатрапчиви климатици охлаждаха вътрешността и премахваха голяма част от влажността. Шелдън ги въведе в голяма дневна стая, пълна с обикновени фотьойли. Жюстин потъна в меките бели кожени възглавници и кимна на телохранителите, за да ги освободи. Телохранителите на Кембъл също се оттеглиха. Около стаята се спусна е-печат.
	— Добре — каза Кембъл, потърквайки тъмнорусата си коса. — Разполагаш с цялото ми внимание. По теб стреля най-смъртоносният убиец, а първата ти работа след това е да дойдеш да ме видиш. Защо?
	— Дойдох лично, за да стане ясно колко е важно това. Трябва да знаем какво е отношението на Шелдън по определени въпроси, а нямам време за обичайното шикалкавене в Сената. Аз съм просто сенатор заместник.
	— Но пък си страшно добър сенатор, бих казал. Преглеждам политическия бюлетин на династията ни.
	— Благодаря.
	— Питай тогава. Ще отговоря на въпросите, на които мога, а ако не мога, ще ти кажа. Познаваме се достатъчно.
	— Много добре. — Жюстин се наведе леко напред. — Предстои гласуване в комитета по надзор на сигурността. Дело е на Валета, чиято цел е Паула да бъде отстранена от Отдела по сигурността на Сената. Искам да знам как ще гласуват Шелдън.
	Кембъл я погледна с любопитство. Очевидно не бе очаквал подобна молба. Погледна към Паула и след това отново към Жюстин.
	— Дойде тук за това?
	— Важна е стратегията, която се крие зад това гласуване — каза Жюстин. — И, Кембъл, отговорът трябва да дойде от самия Найджъл, не искам стандартен отговор от някой от помощниците на Джесика.
	Кембъл задържа погледа си върху Паула, очевидно объркан.
	— Не разбирам. Сенаторът знае ли за Мерионет?
	— Не — каза Паула.
	Жюстин се обърна към следователя. Съзнаваше, че току-що бе загубила голяма част от инерцията си.
	— Какво е Мерионет? — попита с раздразнение. Е-кономът й отвори файл във виртуално й зрение, според който Мерионет беше независим свят, напуснал Федерацията преди повече от век.
	— Стар случай — каза Паула.
	— Заради който нашата династия беше и продължава да бъде дълбоко задължена на следователя — каза Кембъл.
	— Това е проблемът — каза Паула. — Затова съм тук да подкрепя сенатора. Трябва да знам каква е актуалната ви политика спрямо мен.
	Кембъл замълча, очите му изучаваха информацията във виртуалното му зрение.
	— Това е свързано с Илюмината, не с опита за убийство, нали? Член на стария ти екип се е оказал нещо като шпионин.
	— Да, Тарло. Но е свързано и с опита за покушение, както и с политическата стратегия на династията ти. Въпросът за бъдещето ми е ключът към това.
	— Затова избрах да се занимавам с развитието на ТСП, а не с политика — каза Кембъл. — Интригите и предателствата, които вие… — Той потръпна.
	— Можеш ли да ни отговориш? — попита Жюстин.
	— Искаш да попитам лично Найджъл дали династията се опитва да уволни Паула?
	— Да, моля.
	— Ясно — каза отривисто той. — Ако искаш това, значи ще го получиш. Изчакай малко.
	Той затвори очи и потъна в меките възглавници на фотьойла си. Жюстин се обърна към Паула.
	— Мерионет?
	— Дълга история отпреди много време. Взех си отпуска от Дирекцията, за да довърша дело на планетата, след като тя стана независима.
	— След? — Жюстин не успя да скрие изненадата в гласа си.
	— Да.
	— О…
	Не за първи път Жюстин се замисли каква скука е животът й в сравнение с този на следователя. „До неотдавна.“
	Кембъл отвори очи. Усмихна се като пакостник.
	— Е, мога да отпиша всякакви други услуги за седмица напред. Прекъснах Найджъл, докато беше, ъъ, зает.
	— Какво каза? — попита Жюстин; прозвуча необичайно нетърпелива. Опитваше се да запази спокойствие, но ръцете й трепереха.
	— Династията Шелдън има пълно доверие в следовател Майо и ще бъде удовлетворена, ако тя продължи да изпълнява длъжността си в Отдела по сигурността на Сената без каквито и да било пречки. Сенаторът от Августа ще го покаже ясно на Халгарт. Ще се противопоставим на всяко предложение за отстраняването й.
	Жюстин въздъхна продължително, почти изхлипа. Очите й се напълниха със сълзи. Знаеше, че хормоните са виновни, и не й пукаше, че Кембъл я вижда в такова състояние. Облекчението й беше неимоверно. Допреди това я сковаваше твърде голям страх, че Найджъл може да е под контрола на Звездния странник.
	— Исусе — каза Кембъл и се втренчи в Жюстин. — Какво става, по дяволите?
	Стана от фотьойла си и хвана ръката й. Тя подсмръкна и избърса сълзите си.
	— Извинявай. Точно сега не съм на себе си.
	— Това не е великолепната Жюстин, която си спомням — каза меко той. — Може би трябва да останеш тук и да си починеш малко, да се възстановиш от случилото се. Не мога да се сетя за по-подходящо място от Нитачи. Има свободно легло. Моето — също.
	Тя се усмихна немощно на игривото му предложение.
	— Трябва да се срещнем с Найджъл Шелдън — каза Паула. — Можеш ли да уредиш среща с него за мен и сенатора?
	Кембъл изглеждаше почти възмутен от липсата на такт от страна на следователя. Жюстин се усмихна още по-широко.
	— Опасявам се, че Паула е права, трябва да се видим с Найджъл. Въпрос на изключителна спешност е.
	— Много добре — каза той с удивително самообладание. — Ще му се обадя отново и ще… — Той млъкна и очите му се разшириха от изненада заради приоритетната информация, която започна да се стича във виртуалното му зрение.
	Жюстин виждаше същото. Свръхсекретен сигнал от флота пращаше подробности относно стотици нови извънземни червееви дупки, които се отваряха в звездните системи на Федерацията.


>	11

	— Марк!
	— А? — Марк отвори рязко очи. Не спеше на работното място. Не. Просто тихо си почиваше, докато инженерният робот завършваше новия си програмен цикъл. Примигна, за да фокусира погледа си, и се концентрира върху сглобката между генератора на силови полета и модула му за пренасочване. Ръцете на робота се бяха оттеглили, след като бяха приключили със сглобката.
	— Да, изглежда добре. Направете теста за захранване.
	— Добре, активирам основните вериги — каза Тейм. Той беше техническият офицер на „Харибда“, още един Шелдън, правнук от девето поколение на Найджъл. На Марк винаги му бе трудно да си изясни йерархията, на която се подчиняваха Шелдън. Най-общо, колкото по-малък беше номерът на връзката ти с него, толкова по-важен те правеше това. Или поне те караше да се мислиш за важен. Въпреки това трябваше да признае, че всички, свързани с проекта за спасителните кораби, бяха изключително компетентни. Само този блед нюанс на превъзходство, когато споменаваха името си, го дразнеше малко.
	Включи се редица червени електродни лампи, вградени в обшивката на модула. Те замигаха една след друга, преди да засветят непрекъснато. Във виртуалното му зрение се плъзнаха съответстващи схеми, допълнени от зелени икони.
	— Добре, имаме функционалност — каза той. Спря за момент, за да се прозее, след това потвърди новата монтажна поредица, която инженерният робот беше извършил, и изпрати съобщението на ОИ на монтажния отсек. Това беше петата, която бяха изпробвали.
	Въпреки всички притеснения преместването на фрегатата от монтажното на „Търсач“ се бе оказала успешна. Затворен в механичния лабиринт и унесен в постоянната работа, той дори не бе усетил полета. Сега бяха спрели в кометния пояс на системата на Уесекс и всички чакаха него и екипът му да завършат „Харибда“. Нито един от тях не бе спал през последните двадесет и четири часа, а повечето бяха изкарали пълна смяна още преди това.
	Инженерният робот се плъзна настрани от генератора. Марк се понесе обратно зад него, като внимаваше за гредите и подпорите. Наясно бе, че започва да допуска грешки; насиненото му лице бе само едно от нещата, които му напомняха за това — беше резултат от най-обикновен сблъсък с портална рамка, който нямаше да се случи, ако не беше толкова изтощен.
	— Какво следва?
	— Термално свързване с резервния генератор на квантови изкривявания, от лявата страна.
	— Тръгвам натам. — Марк дори нямаше представа какво представлява квантовият генератор, нито какво прави. Честно казано, не му пукаше. Просто се концентрираше, за да свърже проклетите части към захранването и поддържащите ги модули. Във виртуалното му зрение се появи схема, която му показа местоположението на генератора. Започна да лази по корпуса. Две трети от активното стелт-покритие вече беше поставено върху фрегатата. Дори в неактивното си състояние то бе плашещо черно, приличаше по-скоро на езеро от мрак, отколкото на проста неотразителна повърхност. Празнините, които предстояха да бъдат запълнени, осигуряваха достъп до системите, които още не бяха оперативни и се нуждаеха от човешки надзор. Над тях се бяха нароили роботи и манипулаторни ръце, заедно с техници от екипа на Марк. Членовете на екипажа на „Харибда“ — Отис, Тейм и Люк — се бяха настанили за постоянно в кабината на фрегатата и оттам осъществяваха диагностични тестове.
	Докато се издърпваше напред, подмина оръжейните учени. Не можа да се сдържи и погледна към тях. Бяха единадесет, съвсем обикновени на вид хора с подплатени работни дрехи за работа в нулева гравитация и шлемове. Всички се носеха около ракетата. На монтажната платформа и долу на Гатчина имаше слухове за това с какво ще бъдат въоръжени фрегатите. Говореше се за супероръжия, способни да защитят флотилията от всяка опасност. Марк не им бе обърнал много внимание въпреки Лиз, която беше гладна за клюки всяка вечер. Откакто „Търсач“ бе отлетял, в екипа му разговаряха почти само за това. Всеки път, когато някой от хората му минаваше покрай него на път към поредната си задача, си разменяха по няколко думи; за своя изненада Марк дори се бе присъединил към спекулациите, като предаваше нататък чутото.
	Монтажният отсек не разполагаше с механизъм за товарене на ракети във фрегатата. Това трябваше да стане на друго място и се налагаше учените да импровизират. Ракетата беше закрепена за средна по размери манипулаторна ръка, която я накланяше бавно към оръжейния отсек на кораба. Изглеждаше съвсем обикновена — гладък, сребристостоманен петметров цилиндър с дебела централна издатина. Крайното внимание и нервността, с които учените се отнасяха към оръжието, изправяше косъмчетата по тила му. Вече знаеше, че каквото и да са конструирали, то е безумно и гибелно. Трябваше само да зърне лицата им, за да се убеди в това.
	Бойната глава щеше да направи геноцида възможен. На Елан, когато бягаха от извънземните, той с радост щеше да натисне бутона. Сега не беше толкова сигурен. Това беше нещо, в което хората като него никога, _никога_ не се замесваха.
	Пристигна при отворения сектор на корпуса, отбелязан върху схемата. Оттук отворът за достъп водеше надълбоко във вътрешността на фрегатата. Генераторът се намираше на половината път навътре в тесния тунел. Представляваше златна сфера, от която се подаваха странни зелени триъгълници. Около нея бе омотано гнездо несвързани термопроводящи нишки, които още носеха етикетите на производителите си.
	— Добре — каза той на Тейм. — Тук съм. Какво са опитали роботите досега?


	Звездният кораб на Оскар, „Дъблин“, орбитираше на хиляда километра над финския свят Ханко, когато се включи сигналът за опасност. Досега службата беше изключително досадна, пет души бяха прекарали десет дни, натъпкани в единствената кръгла кабина. На теория тя не беше твърде скапана; широка бе цели осем метра, между плоските преградни стени имаше по три метра. След като се махнеха отделеното спално помещение и другото, кръстено смехотворно „баня“, останалото пространство бе незначително. В нулева гравитация не беше чак толкова тясно, но и това беше относително. Петте стола за полет — обемни меки повърхности със защитени и-точки от модифицирана пластмаса, вградени тръби за човешки отпадни материали и канали за течни храни — бяха подредени по продължение на задната преграда. След като се закопчаеха на тях, опитвайки се да не забият колене и лакти в хората до себе си, столовете се плъзгаха плавно в операционния сегмент. Оскар го оприличаваше на това да лежиш върху езика на динозавър, който се прибира в устата му.
	Когато вече се намираха в операционния сектор, на половин метър от лицата им имаше матовочерна извита контролна конзола и високоразделителни и-портали, които изпълваха празното пространство с проекции на тактическия дисплей и схеми на корабното състояние. Първият офицер на Оскар, лейтенант-командир Хайуел, твърдеше, че ковчезите са далеч по-малко клаустрофобични, макар и не толкова цветни.
	Хайуел се намираше отляво на Оскар и следеше показанията на сензорите. Останалите три стола бяха за Тийг, офицер-инженерът, Дервла, която наскоро бе квалифицирана за техник на свръхсветлинния им двигател, и Рубен, пратен от проекта „Сиатъл“, за да отговаря за оръжията.
	Дервла беше в спалното помещение, а в главната кабина Хайуел ядеше стоплено на микровълнова печка говеждо в лигав сладък сос, когато във виртуалното зрение на Оскар пламнаха червени икони. Детекторни станции на Ханко и високо в орбита засякоха отварянето на седемдесет и две червееви дупки, които оформиха груба сфера на три астрономически единици от звездата.
	Прилив на адреналин бързо прогони летаргията и леката депресия на Оскар.
	— Какво правят тук, по дяволите? — запита се той. Информация от защитената им връзка с база Едно през унисферата на Ханко показваше, че в момента няколко свята на Федерацията са подложени на подобна обсада. — Дервла, Хайуел, идвайте веднага.
	— Преминават кораби — каза Тийг. — Господи, бързи са. Червеевите дупки не променят местоположението си като предния път.
	— Разбрано.
	Оскар наблюдаваше графиките, които се разгръщаха около него, след това се концентрира върху една от червеевите дупки. Виждаше се как корабите на Първите преминават през нея. Десет през първата минута. Всеки от останалите седемдесет и един отвора бълваше същото количество.
	— Корабите са идентифицирани като трети боен тип — каза Тийг. — Ускоряват с осем же, в широко разпръсната формация. По дяволите, никога няма да успеем да засечем тези червееви дупки с ракетите „Дювоа“.
	— Умно — прошепна Оскар. Видя на графиката как от десетте защитни станции в орбитата на Ханко се изстрелват ракети „Дювоа“. Бяха като неоновозелени линии, устремили се от планетата към червеевите дупки на Първите. Щеше да им отнеме цели осем минути, за да стигнат до целите си. — Просто ще променят местоположението си преди сблъсъка. По дяволите!
	Виртуалните му ръце работеха бясно върху иконите и активаторите на скоростните контролери. Синхронизираше се с Рубен, докато извеждаха „Дъблин“ в бойна готовност.
	— Какво е състоянието на планетата?
	— Защитните полета на градовете набират мощ — каза Тийг. — Изстрелват аероботи. Орбиталните защитни станции са под наш контрол.
	— Много ще ни помогнат, няма що — измърмори Оскар.
	— Ракетите „Дювоа“ могат да поразят корабите. Те няма как да избягат.
	— Анализирай формациите им на разпръсване — каза му Оскар. — По една ракета „Дювоа“ на кораб не е добро съотношение. Това разгръщане има за цел да залее системата с техни кораби, а ние не разполагаме с нищо, което има капацитета да ги спре. Ракетите „Дювоа“ бяха предназначени за поразяване на стратегически цели.
	— Планетарните защити могат да се справят с всяка приближаваща сила — каза Тийг.
	— Не и с армада. Първите могат да пращат по десет хиляди кораба на час срещу нас.
	— Не можем да се евакуираме — каза Хайуел. — Не и отново. Трябва да има начин да ги задържим.
	Оскар не каза нищо. Не можеше да измисли как да отблъсне потопа от кораби на Първите. „Дъблин“ вероятно можеше да свали около стотина, но в системата вече имаше много повече. Провери флотските данни и видя, че четиридесет и осем свята на Федерацията са подложени на атака. Първите използваха същата дългообсегна стратегия във всяка система.
	Когато ракетите „Дювоа“, изстреляни от защитните станции на Ханко, се приближиха до червеевите дупки на Първите, те започнаха да променят местоположението си.
	— Да изпратим ли ракетите „Дювоа“ да преследват червеевите дупки? — попита Рубен. — Или ще свалим някой друг кораб?
	Оскар провери тактическия дисплей и видя, че в системата вече има над две хиляди кораба на Първите.
	— Засега продължавайте да тормозите червеевите дупки. Флотското командване ще ни уведоми, ако иска да променим тактиката.
	— Капитане — каза Хайуел, — има нова активност на червееви дупки.
	— Къде?
	— Хисрадарът долавя появяване… на четиристотин и осемдесет хиляди километра от короната на звездата.
	— Къде? — Оскар си помисли, че не е чул правилно.
	— Точно над слънцето.
	Съсредоточи се върху тактическия дисплей, който се преконфигурираше, за да покаже последното развитие. Нямаше съмнение, близо до звездата от клас G в системата на Ханко се бе отворила червеева дупка. През нея започнаха да се плъзгат кораби.
	— Изстреляй две ракети „Дювоа“ срещу нея — нареди той, макар да знаеше, че от това няма смисъл; на ракетите щеше да им отнеме няколко минути, за да стигнат до новата точка на нашествие. — Какво правят там, по дяволите?
	— Не знам — каза Хайуел.


	В офиса на Уилсън беше дори по-напрегнато, отколкото по време на първата инвазия. Пет минути след началото на атаката той вече обмисляше дали да не изпълни програмата си за дълбоко дишане.
	Всички светове от Големите15, както и останалите развити светове, бяха произвеждали масово части за ракетите още след първото нашествие. Цената беше феноменална, колкото тази на цялата флотилия с кораби от клас „Москва“. Дори Димитри беше доволен от защитата, с която бяха подсигурили планетите на Федерацията през последните няколко седмици. Сега изглеждаше, че отново са подценили сериозно Първите.
	На ракетите „Дювоа“ им трябваше твърде много време, за да стигнат до червеевите дупки. Флотското командване, което работеше в център на няколко етажа под офиса му в Пентагон-II, разработваше евентуални сценарии, които Първите можеха да използват, за да атакуват планетите — масирани вълни или единичен блиц. Докато корабите още се сипеха през порталите, те изчакваха с преценката си; във всеки случай обаче, планетарните защити разполагаха със сериозни граници на възможностите си, дори подпомогнати от флотските кораби.
	Вече на няколко пъти се предлагаше евакуация. На Уилсън му беше противно да предлага това на планетарните правителства и ТСП, но беше достатъчно фаталистично настроен, за да види, че нашествието сочи към този ход.
	Разбира се, към него се присъединиха Ана и Рафаел. Димитри също чакаше в готовност в Пентагон-II и сега се бе отпуснал в един от фотьойлите, наблюдавайки холограмните петънца светлина, които се вихреха около него. Засега бе казал много малко, от време на време се свързваше с екипа си в Санкт Петербург, за да обсъди плана на атаката. Тънди Сътън и Наташа Кърсли от проекта „Сиатъл“ присъстваха посредством свръхсекретна връзка. От двете страни на Уилсън се бяха материализирали холограмните образи на президента Дой и Найджъл Шелдън. Президентът не бе казала почти нищо до този момент; разтревоженото изражение на Найджъл изглеждаше почти обвинително.
	— Потвърдени са четиридесет и осем точки на атака — каза Ана. — Всички се намират в космоса от етап две, с изключение на Омолой, Виборг, Иличио и Лоуик.
	— Грубо казано, разпределението, което очаквахме — каза Димитри. Не задълба повече по темата. Именно той и екипът му бяха допринесли най-много за решението как да бъдат разпределени планетарните защити и звездните кораби в допълнение към тях, избор, които засега се оказваше удивително правилен. Само девет от световете, подложени на нападение, не бяха защитени от звездни кораби.
	Уилсън отдели миг да изучи стратегическия дисплей. Проекторите в офиса показваха космоса на Федерацията като груба сфера с диаметър малко над двеста светлинни години и изключително неправилни граници. Нашествието на Първите представляваше полусферично алено петно, съсредоточено в Изгубените23 и проникващо на почти деветдесет светлинни години навътре.
	— Опитват се отново да превземат Уесекс — каза Найджъл.
	— Можеш ли да използваш пак дупките на ТСП, за да отклониш атаката? — попита Рафаел.
	— Ще проверя — каза Найджъл. Образът му замръзна.
	Когато Уилсън прехвърли вниманието си към Уесекс, дисплеят се разгърна и му показа „Токио“ над света от Големите 15, както и ракетите „Дювоа“, които преследваха червеевите дупки на Първите, но така и не успяваха да стигнат до тях. Над четиристотин кораба вече бяха в системата. Поне там Първите щяха да срещнат страховита съпротива. Индустриалните съоръжения в орбита около Уесекс бяха все сериозно защитени със силови полета, атомни лазери и техни собствени близкообсегни прихващащи ракети. Нараби беше покрит с многослойни силови полета. Големи аероботи патрулираха високо над града. Там имаше повече орбитални защити, отколкото на която и да е друга планета.
	— Кога ще използваш квантовите разрушители? — попита сприхаво президентът.
	— Когато тактическата ситуация го позволява — отвърна Уилсън. — Те са проектирани за употреба срещу цели от първостепенна важност или гъсти струпвания от кораби. В момента нито едно от двете не е налице. Корабите на Първите летят далече един от друг. Ще се прегрупират, когато се доближат до планетите.
	— Имаш предвид, че квантовите разрушители са безполезни?
	— При тези обстоятелства ефективността им е ограничена — каза Наташа.
	— Някой да ми каже, че можем да ги използваме _ефективно_.
	— Когато корабите започнат да се събират отново, ще имаме възможност да ги изстреляме с известен успех — каза Димитри.
	Дой го погледна яростно.
	— Искам да наблегна на факта, че дори когато работят в режим на действие в минимален радиус, не трябва да активираме квантовите разрушители на по-малко от милион километра от който и да е обитаем свят — каза Наташа Кърсли. — Това е абсолютният минимум, за да си осигурим безопасност. Дори да разполага само с масата на един техен кораб, радиационното лъчение ще доведе до сериозни поражения върху биосферата. Това са оръжия на Страшния съд, госпожо президент. Не са предвидени за дребни схватки.
	— Смяташ, че не трябваше да ги натоварваме на звездните кораби на флота? — попита Дой.
	— Аз ги проектирах и препоръчвам да бъдат използвани — каза физикът. — Но в крайна сметка решението за употребата им трябва да бъде политическо.
	— Благодаря, Наташа — намеси се Уилсън, преди спорът и взаимните обвинения да излязат извън контрол.
	— Засичаме нова активност — каза Ана. — Червееви дупки на Първите се отварят до звездите на планетите, които атакуват. По дяволите, отварят се много близо; приблизително на половин милион километра над короната. Досега са се появили седемнадесет.
	— Над звездите? — попита намръщено Тънди. — Не разбирам. Какво преминава през тях?
	Бледите вълни от цветове, които го обграждаха, се пренаредиха бързо и показаха хисрадарните резултати от новите сканирания, направени от звездните кораби.
	— Множество кораби — каза Ана. — Всички кораби изстрелват ракети „Дювоа“ по тях; червеевите дупки ще се затворят след няколко минути.
	— Ще се преместят — каза Димитри. — Ще се преместят след няколко минути.
	Тънди и Наташа си размениха няколко думи.
	— Не ми харесва това позициониране — каза Тънди. — То е константно, вижте. Червеевите дупки се отварят над екватора на звездата и са подредени в права линия към обитаемата планета на системата. С други думи, това е най-близката права от звездата до планетата.
	— Какво означава това? — попита Рафаел.
	— Не знам, но не може да е съвпадение. Адмирале, трябва да разберем какво минава през тях.
	— Може ли да е нещо като квантов разрушител? — попита Уилсън. Въпросът предизвика няколко мига на пълна тишина в офиса. Уилсън погледна към замръзналия образ на Найджъл; водачът на династията още бе зает с Уесекс. Уилсън се зачуди какво може да прави, което да е по-важно от това?
	— Не мога да кажа — каза Тънди. — Очевидно е възможно.
	— Какво може да стори един квантов разрушител на звезда?
	Физиците се спогледаха, никой не смееше да заговори първи.
	— Ще причини силно смущение във фотосферата — каза Тънди. — Може да се стигне дори до натиск на върха на конвективната зона. Но като цяло щетите ще са минимални.
	— Радиационната емисия няма да е минимална — каза Наташа. — Това ще бъде изключително опасно.
	— Съвсем не е ефективна употреба на квантов разрушител.
	— Какво друго може да бъде? — Уилсън се опита да запази гласа си спокоен.
	Тънди вдигна ръце в неловък жест на съмнение.
	— Ние разполагаме с оръжия, използващи отклонени енергийни функции — каза бързо Наташа. — Както и Първите. Може би се опитват да приложат процеса в огромни мащаби, със захранване от самата звезда.
	— Тези планети са на астрономическа единица от звездите си — възрази Рафаел. — Или повече в някои случаи. Да не искаш да кажеш, че това може да е лъчево оръжие?
	— Искахте алтернативи — каза Наташа с обвинителен тон.
	— Мрежата ни от детектори е открила четиридесет и осем червееви дупки близо до целевите звезди — каза Ана.
	Виртуалният пръст на Уилсън се пресегна към иконата на „Токио“. Но спря. Мразеше се, как само се мразеше за това. Но тази атака беше повратен момент. Всяко негово действие днес можеше да реши съдбата на Федерацията. Трябваше да разполага с информация, на която да се довери безусловно. Това означаваше, че му трябва източник, на когото има доверие. Докосна иконата на „Дъблин“.
	— Оскар?
	— Здравейте, адмирале.
	— Трябва да знаем какво преминава през червеевата дупка близо до звездата.
	— Хисрадарът засича данни, които съвпадат с показанията на кораби на Първите от класове четири и седем. Изстреляхме двойка ракети „Дювоа“, за да я затворим.
	— Знам, но ни трябва потвърждение. Прелетете наблизо. Останете в хиперпространството, но искам да видя какво са намислили тези копелета във висока разделителна способност.
	— Искаш да напуснем орбитата на Ханко?
	— Да, планетарните защити са гаранция, че никакви червееви дупки няма да се отворят наблизо. Ако планът на нашествието се промени, ще се върнете незабавно.
	— Разбрано, напускаме орбита веднага.
	— Буунгейт докладва за червеева дупка близо до звездата на планетата — каза Ана. — Списъкът е пълен, всички четиридесет и осем звезди са покрити. Каквото и да правят, го правят във всяка звездна система, която нападат. Преминават огромни количества кораби.
	— Корабите на Първите трябва да имат адски добри силови полета, за да функционират на такова разстояние от звездите — каза Рафаел. — Дяволски близо е.
	— Може ли кораб от клас „Москва“ да лети толкова близо до звезда? — попита Уилсън. Автоматично бе предположил, че „Дъблин“ няма да се намира в опасност в реалното пространство на половин милион километра от звезда от клас G.
	— Да — каза Тънди. — Но не бих препоръчал продължителен престой по време на битка в такава среда. Нивото на напрежение върху силовото поле без съмнение ще доведе до претоварване.
	— В такъв случай същото важи и за корабите на Първите — каза Рафаел.
	— Несъмнено.
	— Какво са намислили? — прошепна Уилсън. Виртуалните му ръце преподредиха иконите с образи, а тактическият дисплей на офиса се сви леко, за да вмести хисрадарните данни от „Дъблин“. Четиристотин и осемдесет хиляди километра над звездата на Ханко червеевата дупка на Първите беше стабилна. Вече бяха преминали над петдесет кораба. Двойката ракети „Дювоа“, изстреляна от Оскар, се приближаваше бързо. Десет секунди преди сблъсъка червеевата дупка се затвори.
	— Отваря се отново — каза Тънди, като гледаше втренчено проекцията. — На двайсет милиона километра.
	— Ракетите я прихващат — каза Ана. — Още нищо не преминава през нея.
	Хисрадарните данни от „Дъблин“ показваха шейсет и три кораба на Първите, които ускоряваха здраво от точката си на появяване. Всеки изстрелваше ято бързоускоряващи се ракети. Разгръщащият се глобус от метал вече беше широк пет хиляди километра. По периферията му започнаха да примигват ядрени оръжия. Хисрадарният образ се разпадна веднага в хаотична бъркотия.
	— Какво става? — попита Уилсън.
	— Интерференция — докладва Оскар. — От ядрените глави някак си излизат пулсации на екзотична енергия. Това пречи на хисрадара ни.
	— Това определено е оръжие с отклонени енергийни функции, с което ние не разполагаме — каза Тънди. — Директно обръщане към екзотично състояние. Наташа?
	— Е, очевидно е възможно — каза Наташа; звучеше повече заинтригувана, отколкото притеснена. — Не разбирам как механизмът издържа в такива условия.
	— Пропускате най-важното — каза Димитри.
	— И то е? — попита Наташа с хладна учтивост.
	— Те пръскат много усилия над тези звезди, за да скрият нещо от нас. — Той посочи образа от „Дъблин“, който показваше обширната извивка на звездата. Еднаквостта на образа беше нарушена от блещукащ участък от сребърни и жълти частици, които скриваха над половината от повърхността. — Това е единственото сляпо петно за сензорите в цялата система. Нещо се случва зад тази интерференция, нещо, което те очевидно считат за изключително важно, що се отнася до атаката им.
	— Първите генерират идентични интерференции в останалите системи — каза Ана. — Сценарият е еднакъв навсякъде.
	— Оскар — каза Уилсън, — трябва да знаем какво крият.
	Надяваше се, че напрежението в гласа му не личи. Само че, ако Първите разполагаха с нещо равно или дори превъзхождащо квантовите разрушители, тази война вече беше приключила. Голяма част от фамилията му щеше да замине със спасителните кораби, които бяха в последен етап на монтаж над Лос Вада. „Ако разполагат с време, за да стигнат до тях.“ Предполагаше, че той самият ще е в относителна безопасност на Висшия ангел, макар че само Господ знаеше накъде ще отлети корабът.
	— Разбрано — каза Оскар. — Стандартните сензори са безполезни толкова близо до звездата. Ще се приближим още.
	— Успех — каза му Уилсън.


	Първият трус завари Оскар неподготвен. Сърцето му подскочи в отговор.
	— Какво беше това?
	Всички вдигаха глави от креслата и оглеждаха кабината. Какво ли търсеха, Оскар не можеше да си представи. Пукнатина в корпуса, която пропуска соларен вятър? Глупости. Винаги бе знаел, че всяка атака, достатъчно мощна, за да повлияе физически на звездния кораб, направо ще го разруши. Още една вибрация премина през съда, този път по-силна — а те още бяха живи и невредими.
	— Някой да ми каже нещо.
	— Мисля, че екзотичните взривове на ракетите им с отклонени енергийни функции току-що удариха нашата червеева дупка — каза Дервла. — Определено са налице много необичайни флуктуации в динамиката на компресията във вълновия ни фронт.
	— О, страхотно — каза Оскар. — Нова заплаха. Колко зле може да ни нарани това?
	— Не съм сигурна — каза тя. — Никога не сме покривали нещо подобно в тренировките. Не мисля, че може да ни пробие.
	Нов трус накара Оскар да напрегне цялото си тяло, докато коланите на креслото вибрираха около него. Беше като да се вози на сал по разпенена река. Холограмният дисплей трепереше, а очите му се опитваха да намерят фокус. Той премина към виртуалното си зрение като основен източник на информация. Точно навреме, тъй като нов трус раздруса тялото му. В тесния операционен сегмент се разнесоха ругатни.
	— Десет секунди до ракетната формация — каза Хайуел.
	Оскар се консултира с навигационната решетка. Летяха към звездата със скорост почти четири пъти по-голяма от светлинната. Искаше му се да каже на Дервла да провери отново курса им. Само че не можеше да тормози хората си в неправилния момент. Затова й се довери, с живота си.
	Тя прекарваше „Дъблин“ по голяма крива на юг спрямо соларното местоположение на нашествениците. Щяха да ги подминат на височина от четиристотин хиляди километра над звездата. Тресенето започна да намалява, когато се откъснаха от чадъра от експлозиви зад тях.
	Хайуел и ОИ включиха филтриращи програми и хисрадарният образ започна да се изяснява. Сега пулсациите на екзотична енергия се виждаха като черни кръгови вълнови фронтове, които избледняваха с разширяването си.
	— Корабите още са тук — каза Хайуел. — И изстрелват ракети с невероятна скорост дори по стандартите на Първите. О… Почакайте… — Образът се промени драстично, след като инструктира ОИ да смени главния фокус със сто и осемдесет градуса. — Какво е това?
	В средата на проекцията една самотна точка летеше стремително към звездата.
	Оскар прочете цифрите.
	— Мили Господи, това е ускорение от сто же.
	— Две минути, преди да стигне до короната — каза Хайуел. — Какво е това?
	— Не знам, но изобщо не ми харесва. Уилсън, получаваш ли данните от хисрадара?
	— Да — долетя отговорът. — Можете ли да го ударите с ракета „Дювоа“?
	— Не и толкова близо до соларна маса — каза Рубен. — Гравитационното изкривяване е твърде голямо.
	— Прав е — каза Дервла. — Генераторът ни на червееви дупки поддържа трудно границите ни с пространството. Налице е голямо гравитонично изкривяване.
	— Оскар, трябва да разберем какво ще направи това устройство — каза Уилсън. — Можете ли да излезете от свръхсветлинния полет и да го наблюдавате със стандартните сензори?
	Оскар чу поне две резки вдишвания в операционния отсек.
	— Разбрано, готови за наблюдение с пълен набор сензори.
	— Колко точно е силно полето ни? — измърмори Хайуел.
	— Може да устои при такава близост — каза Тийг. — Но трябва да избягваме сражения с корабите на Първите.
	— Ще се опитам да го запомня — каза сухо Оскар. — Добре, Дервла, извади ни от червеевата дупка. Хайуел, направи пълно сензорно сканиране веднага щом сме в реалното пространство.
	— Да, сър.
	Оскар не можеше да се успокои; тялото му се напрегна, когато свръхсветлинният двигател отвори червеевата дупка и „Дъблин“ се плъзна в реалното пространство. Нищо не се случи. Нямаше ослепително бяла светлина и непоносим прилив на топлина в кабината. „Дявол да го вземе, толкова съм нервен.“ Той премигна и започна да изучава образите от сензорите.
	Камерите показваха вселена от две половини. Една бяла и една черна. За миг отново се върна обратно във „Втори шанс“ над бариерата около Дайсън Алфа, където космосът беше разделен на две ясно разграничени части. Този път в бялата повърхност на четиристотин хиляди километра от тях нямаше нищо пасивно. Короната на звездата се намираше в състояние на нестихващо бурно движение, вълни и приливи излъчваха буря от частици; призрачни възвишения танцуваха над врящия газ, огъвайки и извивайки се в ослепителното магнитно поле. Космосът над тях беше нашарен с неонови графики, обозначаващи кораби на Първите и ракетите им.
	— Видяха ни — каза Хайуел. — Ракетите променят курса на полета си. Ускоряват с двадесет же.
	— Колко ни остава? — попита Оскар.
	— Пет минути, докато достигнат разстояние, от което могат да ни наранят.
	— Добре. Ами устройството, което са изстреляли в звездата?
	Образът се разгърна и Хайуел проследи машината с колкото сензори успя. Тя още ускоряваше към короната със сто же. Дълга следа от виеща се плазма се простираше на хиляди километри зад нея. От защитното й силово поле се пръскаха шокови вълни, които създаваха разбунени кръгове, разкъсвани веднага от гневния соларен вятър.
	— Това е изключително мощно силово поле — каза Тийг. — Не съм сигурен, че можем да устоим на подобна околна среда. Трябва да са го построили специално за този полет.
	— Е, какво устройство би пратил в звезда? — попита Хайуел нервно.
	— Лошо устройство — каза Рубен. — Не ми пука колко добро е силовото му поле, няма да оцелее дълго. Плътността на короната се увеличава, а тази скорост ще генерира удари, които могат да пробият всичко.
	— Но няма никакъв… — започна Хайуел. — О, двигателят на синтез се изключи.
	Оскар наблюдаваше тъмното петно, докато то дълбаеше през свръхбързата плазма. Осъзна, че сдържа дъха си.
	— Ами ако е квантов разрушител? — попита той.
	— Тогава най-вероятно сме мъртви — каза Рубен. — Но дори силовото му поле да издържи, докато стигне до хромосферата, ефектът от взрива ще бъде минимален, що се отнася до Ханко. Ако имаш такива оръжия, трябва да ги използваш право срещу планетата. Не да играеш глупави игри и да ги взривяваш по такъв начин на цяла астрономическа единица.
	Оскар изчакваше, докато устройството се виеше надолу. Зачуди се дали има време да обнови защитения си трезор. Вероятно не. Сутринта се бе колебал отново и реши, че така или иначе сигурно няма да иска да си спомня това време в „Дъблин“. Въпреки това… дали не трябваше да прати съобщение от настоящето на бъдещата си инкарнация, за да й каже, че не е искал да си спомня? „Тъпа идея.“
	— Започва се — каза лаконично Хайуел.
	Оскар бе изненадан да види, че промяната се случва на скенера, отчитащ квантовото излъчване. Сякаш от устройството се развиваха листенца, гигантски, дълги по хиляда километра овали от променени квантови полета, които се припокриваха и извиваха. Започнаха да се въртят.
	— Магнитният ефект нараства — предупреди Хайуел.
	Гигантските потоци на звездата се изкривяваха около ефимерните квантови криле. Последва ги плазма, повлечена в издължен вихър, който се извиваше около правата следа на устройството.
	— Какво е това, по дяволите? — прошепна Дервла с ужас.
	— Уилсън? — попита Оскар. — Някой от проекта „Сиатъл“ да има мнение по въпроса?
	Квантовият ефект, който устройството излъчваше, вече беше пет хиляди километра в диаметър. Започна да се ускорява. Възелът, който разбуждаше в короната, се виждаше през силно филтрираните оптични сензори на „Дъблин“.
	— Още не — отвърна Уилсън.
	— Капитане — обади се Рубен, — ракетите на Първите се приближават. Ако се наложи едновременно да отблъскваме някакъв енергиен удар и да се справяме с тях, ще изпаднем в тежка ситуация.
	— Изстреляйте контраудар — нареди Оскар. — Трябва да останем тук и да докладваме. — Знаеше, че действията им са от критична важност.
	— Още една минута, преди да удари горната корона — каза Хайуел. — Влиянието му над соларния вятър е огромно.
	— Сигурен ли си, че няма да оцелее след физически удар?
	— Не знам. Промени се доста, квантовите флуктуации в ядрото му са доста по-различни. Вече не съм сигурен какво е.
	— Какво имаш предвид?
	— Вече може и да не е чиста материя. Това изкривяване е много странно. Изглежда, че обхваща силовото поле, а квантовото излъчване… никога не съм виждал нещо подобно.
	Оскар се консултира с проектора, свързан към сензорите. Въртящите се криле на устройството вече бяха широки почти седем хиляди километра. Дисплеят в оперативния отсек ги наложи върху короната като черни елипси. Около тях се гърчеше плазма и мяташе плътни вихри, които изскачаха в космоса и се разпръскваха с изкачването си. Мащабът на ефекта беше смущаващ.
	— Ако не е материя, какво е тогава?
	— Някакъв енергиен канал, така мисля. Не съм сигурен. Ефектът му върху свойствата на околната маса е необичаен.
	Устройството на Първите се завъртя надолу в короната. Сякаш наблюдаваше комета, врязваща се в атмосферата на животоподдържаща планета. В горещия милиони градуси външен слой на звездата се отвори рана като корона от пера. Издигна се по-високо, отколкото кое да е възвишение. Плазмени водопади колкото континенти се извиха надолу само за да бъдат изкривени от усукания магнитен поток. В сърцевината на първата се издигна вторична корона. По-хладната материя на хромосферата се издигна нагоре, за да избяга от удивителната деформация, произведена от удара на устройството.
	— Мамицата му — изсумтя Оскар.
	— Е, с какво им помогна това? — оплака се Дервла.
	— Квантовият ефект още функционира и расте — докладва Хайуел. — Устройството възбужда короната, вероятно и фотосферата. Достатъчно голямо е.
	— Държи раната отворена — прошепна Оскар. Петното върху повърхността на звездата беше видимо във всички спектри: квантов, магнитен, визуален. — Радиация — каза рязко той. — Хайуел, каква е емисията на радиация?
	— Покачва се, и то бързо. Исусе. Капитане, трябва да се махаме, точно над него сме.
	— Подкрепям — каза Рубен. — Една минута до сблъсък с ракетите.
	— Дервла, премести ни на четвърт милион километра нагоре и настрани.
	— Да, сър.
	„Дъблин“ премина в свръхсветлинен полет за тридесет секунди, нужни най-вече за да може Дервла да потвърди относителната им позиция, преди отново да излязат от червеевата дупка.
	Когато сензорите на кораба се насочиха към зоната на сблъсъка, турбуленцията в короната представляваше плътен конус, който бълваше дълги ивици от отворената си основа. Виждаха го как расте.
	— Устройството е още активно вътре — каза Хайуел. — Квантовите флуктуации са на същото ниво като преди. Магнитната активност се увеличава. Проклетото нещо затяга потоците като турникет.
	— Оскар — обади се Уилсън. — Тънди и Наташа смятат, че това, което виждаме, е слънчева бомба.
	— Какво? — попита той, сепнат. — Имаш предвид нещо като онази, използвана срещу Далечината?
	— Може би. — Гласът на Уилсън беше съвсем равен. — Смущението в короната произвежда огромно освобождаване на частици, което продължава да нараства. Радиацията ще насити Ханко, а ние нямаме представа колко дълго ще продължи. Пламъкът на Далечината продължи седмица. Оскар, биосферата няма да оцелее след това.
	— О, по дяволите!
	Въпреки катастрофата, която грозеше планетата, от него се очакваше да бъде неин защитник. Опитваше се да измисли как Първите са се сетили да използват слънчева бомба. Звездния странник трябва да им бе дал информацията как да построят такава. „Това ли предаваше чинията на «Втори шанс»?“
	— Те ще стерилизират всяка от новите звездни системи, които нападат — каза Уилсън. — Ще сме принудени да евакуираме четиридесет и осем свята.
	— И това само днес — изсумтя Рубен.
	— Какво ще правим? — попита Оскар. — Тънди и Наташа смятат ли, че квантов разрушител ще подейства срещу слънчевата бомба?
	— Не знаем. Но трябва да разберем. Искаме да приближиш „Дъблин“ възможно най-близо до звездата и да изстреляш квантовия разрушител в пламъка. Настрой го за максимален радиус на действие.
	— Разбрано.
	— Адмирале, ако използвате квантов разрушител срещу звезда в тази ситуация, само ще увеличите количеството енергия, която тя изпомпва — каза Рубен. — Това ще направи потока още по-голям.
	— Наясно сме с това, Рубен — каза Наташа. — Но дори при най-широк радиус на действие процесът на трансформация на материя в енергия, извършван от квантовия разрушител, е много кратък. Ако обезвреди слънчевата бомба, тогава само половината планета ще пострада от радиацията. Нямаме избор. Трябва да се молим това да сработи.
	— Разбрано.
	— Добре — каза Оскар. — Рубен, приготви квантов разрушител и го настрой на максимален обхват. Зареждам кода си за оторизация сега. Хайуел.
	— Въведен — каза първият офицер.
	Виртуалното зрение на Оскар му показа, че квантовият разрушител е активен.
	— Благодаря ти. Дервла, приближи ни колкото е възможно по-близо. Нямаме много време.
	— Да, сър.
	— Можем да оцелеем в продължение на пет секунди на сто хиляди километра — каза Тийг.
	— Тогава нека да бъде на това разстояние. Да тръгваме, хора.


	— Марк, _наистина_ трябва да интегрираме тези поточни регулатори.
	Тейм се опитваше да запази гласа си спокоен, но в него се промъкваше твърде много напрежение; грачеше като човек, който бе оцелял през последните четиридесет часа без никакъв сън и с твърде много кофеин. Човек, който изпадаше в отчаяние. Недалеч от „Търсача“ корабите на Първите прииждаха масирано. В звездата на Уесекс се спускаше слънчева бомба. Началото на края на човешката раса се случваше съвсем близо до тях.
	„Не се поддавай на напрежението.“
	Марк не си направи труда да отговори. Не смееше да се концентрира върху каквото и да било друго освен върху работата. Зрението му бе заето наполовина от кървавочервени петна. Ръцете му трепереха. Не че това беше очевидно; беше облечен в космически костюм, а дебелите му ръкавици имаха микрочувствителни пръсти. Монтажният отсек, в който се намираше фрегатата, беше във вакуум. Готови бяха да пуснат бойния кораб в празнотата, където да се присъедини към битката. Само че регулаторите отказваха да сработят както трябва. Марк всъщност работеше по захранващата рамка до едно от деветте устройства. Всички висококапацитетни кабели бяха застопорени по местата си в захранващата мрежа; сега работеше с регистъра на управляващите програми. Линии от блед смарагдов текст, простиращи се по-високо от небостъргачи, потекоха през виртуалното му зрение. Той променяше и модифицираше линиите, докато те се нижеха една подир друга. Вече действаше по инстинкт, следваше ехото на спомени за захранващи системи, с които бе работил в миналото, използваше прости трикове и поправки, складирани в стари файлове на имплантите му, редактираше ги, за да паснат на новите инструкции, преформатираше ги, префасонираше софтуера в нещо, което просто му се струваше, че може и да сработи.
	— Съжалявам, че питам, Марк, но можеш ли да ми дадеш някакъв ориентир във времето? — попита Найджъл Шелдън. Гласът му беше много по-добре контролиран от този на Тейм, но въпреки това загатваше неистова нужда.
	— Опитвам се — изпъшка Марк. — ОПИТВАМ СЕ!
	Зрението му се замъгли окончателно, когато очите му се изпълниха със сълзи. Той ги прогони с мигане. Последните сияещи линии текст се изнизваха през виртуалното му зрение. Вмъкна софтуерна поправка, която бе написал, за да наглежда директивите за сигурност и обратна връзка на автоматизираните берачи в долината Улон. Можеше да подуши влажния въздух, захарния аромат на лозите, когато нареди на програмата да се активира.
	Нещо премигна от червено в зелено.
	— Работи! — извика Тейм. — Захранването заработи. Марк, мамка му, ти успя.
	Пред визьора на Марк червените светлини по обшивките на захранващите канали превключваха в зелено. През тялото му преминаха тръпки на облекчение. Е-кономът му прати копия на програмата във всеки захранващ канал на фрегатата.
	— Фантастична работа. — Дътън-Смит го потупа по рамото. — Да тръгваме.
	Марк не помръдна. Не можеше. Мускулите му бяха схванати. Започна да се свива в ембрионална позиция.
	— Добре, Марк — каза благо Дътън-Смит и изтегли шефа си от тясното пространство, в което беше допълзял. Едва излязоха, когато тежка манипулаторна ръка приплъзна корпусната част на мястото й. ОИ на монтажното прикрепваше още осем идентични части над останалите регулатори на фрегатата.
	Дътън-Смит се хвана здраво за скелето, докато то бавно се отделяше от „Харибда“, придържайки неподвижното тяло на Марк далеч от пъпните връзки, които се изтегляха назад. Фрегатата се плъзна покрай тях с плавно, рибешко движение и излезе в космоса. Нямаше отходни газове, нямаше груби ракетни пламъци, ревящи от камбановидни дюзи; „Харибда“ се придвижваше чрез директна гравипространствена манипулация. Идеално черното й туловище скри малкото бледи звезди. И изчезна.


	Отговорът на човешкия флот спрямо началото на второто нашествие отговаряше на прогнозите на ПланинаНаЗората. Ракетите и лъчевите им оръжия щяха да са достатъчно адекватни, за да защитят планетите и звездните системи, ако отново бе отворил червеевите си дупки в близката орбита. Вместо това изпрати флотилиите си в звездните системи на голямо разстояние от човешките светове. Те веднага изстреляха свръхсветлинните си ракети, но времето, нужно за полет, позволи на ПланинаНаЗората да изпрати стотици кораби, преди да има каквато и да било опасност за червеевите дупки. Когато ракетите се доближаваха, той променяше местоположението на червеевите дупки и пращаше още кораби през тях.
	Тъй като разпръскването на флотата му продължаваше по план, ПланинаНаЗората премина към втория етап. Отвори червееви дупки възможно най-близо до звездите на всяка нова система. През порталите преминаха ярки лъчи светлина и озариха астероидите и екипировката, които орбитираха около междузвездната червеева дупка при междинния пост. В опасната среда бяха пратени кораби, които оформиха защитен периметър. Както бе предвидено, хората не бяха помислили да разположат каквито и да било защити около звездите си.
	ПланинаНаЗората започна да изстрелва машините си за пробив на слънчевата корона към четиридесет и осемте звезди. Корабите-пазачи задействаха стратегията за прикриване чрез интерференция.
	Само при една звезда, Ханко, хората изпратиха разузнавателен кораб. ПланинаНаЗората нямаше какво да направи, освен да наблюдава и да чака. Машините за пробив на короната бяха най-автоматизираните устройства, които някога бе строил. Никога нямаше да може да постави група неподвижни в един от малките съдове, затова трябваше да разчита на електроника, което беше притеснително.
	Няколко вражески неподвижни бяха разработили свои собствени версии на техниката за коронален пробив през вековете, преди бариерата да ги плени. Никой никога не бе успял да я изпробва; това щеше да означава да убият собствения си вид върху родната им планета. Разработките бяха останали теория повече от хиляда години, докато пленът им не бе приключил.
	Когато изличи останалите групи от неподвижни, ПланинаНаЗората бе _изненадан_, че няколко от тях всъщност са построили и поддържали машини за пробив. Когато анализира свиващите им се мисли, установи, че те са разтревожени от нарастващата му доминация и разчитаха на машините като на последни препятствия пред него. След като отвори червееви дупки към други звездни системи, ПланинаНаЗората започна мащабен изследователски проект. Изстрелваше различни машини за коронален пробив, с които разполагаше, и наблюдаваше резултатите. Използваше ги, за да подобри моделите. Беше _задоволително_ да открие, че собственият му проект е сред най-добрите.
	Сега наблюдаваше началото на пробивите. Те се развиваха в слънчеви взривове, пръскащи огромни облаци от радиация, която щеше да обгърне световете на Федерацията. Целият живот на планетите, различен от Първите, щеше да се разболее и да умре. Беше най-простото и ефективно решение на проблемите, пред които бе изправен. ПланинаНаЗората се бе сблъскал с неочаквани пречки, когато започна да увеличава посевите си на новите двадесет и три свята. Често ставаше свидетел как семената поникват, но младите филизи скоро се поболяваха от незнайна болест и умираха. Болестите бяха различни на всяка планета и често се различаваха на континентите.
	Странно, но именно информация, която бе открил в човешките източници, му разкри причината. Навсякъде почвените бактерии бяха различни: не-Първи. Нещо, което той не бе осъзнал, но в _ретроспекция_ му се стори очевидно. В допълнение към това имаше многобройни спори и вируси, микроорганизми и насекоми, които изяждаха или се бореха с растенията на Първите. Хората се справяха с проблема чрез генетично модифицирани земни растения, които можеха да растат на новонаселени светове. Те променяха хранителните си растения в извънземни техни версии; посевите изглеждаха същите, но клетъчните им биохимични функции бяха фино променени. Нищо от действията на хората вече не _изненадваше_ ПланинаНаЗората; но той не успяваше да проумее как могат да предадат толкова лесно биологичното си наследство. Чистотата на еволюцията им не значеше ли нищо за тях? Очевидно не.
	Човешкият звезден кораб при Ханко бе скочил настрани от нарастващия слънчев взрив, но сега се завърна, толкова близо до звездата, че ПланинаНаЗората срещна трудности с проследяването му. Сензор на един от корабите му пазачи засече нещо като пулсация на електромагнитна енергия. Това може и да бе знак, че корабът е изстрелял нещо с двигател, използващ ядрен синтез. Тогава корабът отново скочи надалеч. ПланинаНаЗората изчака, за да види какво ще стане. Не можеше да си представи оръжие, способно да унищожи машина за коронален пробив.
	След като радиацията от взрива прочистеше всеки от новите четиридесет и осем свята от антагонистичния чужд живот, ПланинаНаЗората щеше да насели всички с животоформи от родния му свят. Това щеше да е началото на подмяната на живота в галактиката. След като храната и световете им загинеха, хората щяха да са принудени да напуснат световете си, изоставяйки ценни индустриални съоръжения след себе си. Ако изберяха да останат и да се сражават за собствеността над мъртвите планети, флотилиите бяха готови да пометат защитите им без риск за самия него. Това беше _икономически_ метод за нашествие. ПланинаНаЗората бе вложил огромни ресурси, за да издигне наново и да спаси останките на новите двадесет и три свята, както и за да отговори на партизанските нападения. Човешките съоръжения и технологии бяха полезни, но той _плащаше_ твърде висока _цена_, за да се сдобие с тях. Това второ нашествие включваше света от Големите15, Уесекс, и обширните му индустриални мощности. Този път ПланинаНаЗората нямаше да бъде победен.
	Мощта на експлозията беше невероятна. ПланинаНаЗората помисли, че сензорите на корабите са се повредили едновременно. Повърхността на слънцето на Ханко се надигна. Долу, във фотосферата, набъбна титаничен кратер и погълна още изкачващата се слънчева бомба. От центъра му полетя гигантска сфера от плазма, сякаш звездата раждаше бебе от собствения си вид. Твърдата радиация от средата на експлозията преряза с лекота силовите полета на всеки кораб, който ПланинаНаЗората бе пратил на стража, и ги изпари мигновено.
	За миг ПланинаНаЗората нямаше как да разбере какво се случва със звездата на Ханко. Когато отвори отново червеевата дупка на пет милиона километра от нея и внимателно подаде сензорите си, видя как стената на кратера във фотосферата се срива и изпраща кръгови вълни по повърхността на звездата. Сферата от плазма се бе отделила от короната и препускаше в космоса с почти релативистична скорост, разширявайки се бързо. ПланинаНаЗората вече не можеше да засече слънчевата бомба сред огнените бури, които бушуваха в короната. Нямаше и следи от квантовия ефект, който произвеждаше машината му.
	ПланинаНаЗората беше шокиран от мащабите на събитието. Нямаше представа, че хората разполагат с толкова мощни оръжия. Бяха много по-опасни, отколкото бе подозирал. За първи път от падането на бариерата той започна да се съмнява в адекватността на действията си.


	— Работи — каза Тънди, усмихвайки се предпазливо. — Изличихме слънчевия взрив.
	— Да, под много по-голям радиационен залп — каза Рафаел.
	Всички в офиса бяха заковали погледи в образите, предоставени от „Дъблин“, който в момента се намираше на десет милиона километра от звездата на Ханко. Уилсън наблюдаваше как след експлозията на квантовия разрушител по короната се разпространяват мудни вълни. В следващия миг си припомни за какви размери става дума и осъзна, че скоростта ни най-малко не е мудна. Възвишенията на звездата се гърчеха диво, докато магнитното поле трепереше. На два милиона километра над разсейващото се понижение сферата от плазма вече бе достигнала диаметъра на Сатурн и се охлаждаше рязко. Единството й се разпадаше, което й позволяваше да изхвърля ефимерни реки от отслабващи йони, ярки като опашките на комети. Емисията от твърда радиация от центъра на експлозията също намаляваше. Дори на десет милиона километра силовото поле на „Дъблин“ се напрегна сериозно, за да не се пропука под натиска.
	— Но пък по-кратък — веднага му отвърна Тънди. — А и законът на обратнопропорционалния квадрат работи в наша полза. Все пак Ханко е на цяла астрономическа единица.
	— Нямаше алтернатива — каза Наташа. — Така планетите имат шанс да оцелеят биологически.
	— Знам — каза мрачно Рафаел. — Съжалявам, исках решение, което да е по-щадящо за нас.
	— Това все пак е решение — каза Уилсън. — И е единственото, с което разполагаме. Ана, искам звездните кораби да изстрелят квантови разрушители във всички слънчеви бомби. Изгасете ги.
	— Да, сър. Има девет звездни системи от четиридесет и осем, които не разполагат със звездни кораби. — Звучеше разстроена, че се налага да му напомня.
	— По дяволите. Прати кораби откъдето можеш.
	— Флотското командваме работи, за да изчисли най-бързите варианти.
	Тактическият дисплей на офиса показа как звездните кораби преминават в свръхсветлинен режим, за да напуснат планетарните орбити. Уилсън си позволи вярата, че действията им ще бъдат навременни, че щетите от радиацията ще бъдат минимални. Знаеше, че дори и така, дори по-голямата част от биосферата на всеки свят да оцелее, жителите щяха да искат да напуснат. Хората щяха да са ужасени. И с пълно право. В другата част на Федерацията щеше да се изсипе потоп от емигранти. Планетарните правителства нямаше да успеят да се справят с тях. Все още имаше огромни проблеми с настаняването и издръжката на настоящите бежанци от Изгубените23.
	— Можем ли да затворим мрежата на ТСП? — попита той президента. Найджъл Шелдън още не се беше върнал. Застиналият му образ се таеше в офиса като призрак. Уилсън започваше да се чуди дали главата на династията не бяга вече към спасителния си кораб.
	— Моля? — попита Дой.
	— Трябва да блокираме паническите масови бягства от атакуваните светове. Останалата част от Федерацията няма да успее да се справи с населението на четиридесет и осем планети. Съмнявам се дали дори ТСП може да превози толкова хора.
	— Ако останат, ще пострадат от радиационни болести. Не можеш да ги подложиш на това, а аз със сигурност няма да наложа подобна мярка.
	— Никой под защитата на силовото поле няма да пострада.
	— Ами хората отвън?
	— Получаваме доклади, че гарите на ТСП са затворили на повечето от атакуваните светове — каза Рафаел.
	— Какво?
	— Изглежда, че Уесекс е прекъснал всичките си връзки с космоса от етап две.
	Както Уилсън, така и Дой се обърнаха към образа на Найджъл Шелдън. Уилсън се опита да изпрати съобщение до личния, приоритетен унисферен адрес на водача на династията, но то беше върнато.
	— По дяволите. Какво правиш?
	— Предполагам, че използва червеевите дупки на ТСП, за да обърка тези на Първите — каза Рафаел.
	— Разполагаме ли с информация за това? — Уилсън попита Ана.
	— Адмирале — каза Димитри, — моето уважение, но това не е толкова важно в момента. Трябва да се съсредоточите върху Портата на Ада и да намерите начин да я неутрализирате. Докато Първите запазят възможностите си да отварят червееви дупки в космоса на Федерацията, могат да пускат слънчева бомба след слънчева бомба в звездите ни. Току-що им показахме, че разполагаме с оръжия на Страшния съд; разполагаме с достатъчно доказателства, че те провеждат погром срещу нас. Отговорът им ще е бърз и напълно смъртоносен. Трябва да ги спрете. Следващият час ще реши дали изобщо ще има Федерация, в която да пътуват хора.
	Уилсън кимна бавно и започна техниката си на дишане с обратен контрол. Усещаше как ръцете му треперят в неестествената тишина на офиса. Въпросът с бегълците беше класическа диверсия за отвличане на вниманието. Истината беше, че не искаше да взема предстоящите решения. „Това е твърде много за един човек. Не съм готов.“ Тих, предназначен за него самия кикот, се изплъзна от устните му и привлече учудените погледи на останалите. „Колко точно му трябва на човек, за да се подготви? Аз разполагах с триста години, по дяволите.“
	— Ана, кажи на „Кайро“ и „Багдад“ да летят право към Портата на Ада. Нареди им да използват квантовите разрушители срещу съоръженията на Първите, които открият там. Искам тези силови полета да бъдат свалени и генераторите на порталите да бъдат разрушени.
	— Да, сър. — Тя започна да праща инструкциите към флотското командване.
	Той изучи тактическия дисплей. Сега, след като го бе направил и бе поел отговорността, решенията и заповедите всъщност му се струваха съвсем логични и лесни. Сърцето му отново биеше нормално.
	— Колко време ще е нужно? — попита Дой.
	— Ще им отнеме три дни да стигнат дотам, което може и да се окаже твърде дълго, но може и да не е. Ако не успеят да се доближат до Портата на Ада, могат да разкажат играта на онази звезда с квантовите разрушители. Това трябва да нанесе поражения на Първите там.
	— Разбирам — каза Дой. Звучеше победоносно, сякаш всичко бе свършило.
	Уилсън не искаше да я погледне. Ако Първите започнеха да изстрелват тези бомби срещу други звезди, Федерацията вече беше мъртва. Разполагаха с три дни, за да вземат мерки. „Дадох им три дни.“
	Тактическият дисплей показваше взривове на квантови разрушители, които неутрализираха активните слънчеви бомби. Комбинираната мощ на бомбите и експлозиите пращаше смъртоносни потопи от радиация към беззащитните светове на Федерацията.
	— Предупредете планетарните власти — каза Уилсън. — Кажете на хората да се скрият.
	— Вече го правят — каза Рафаел. — Уилсън, съжалявам, но трябваше да го направим.
	— Да. — Той си пое дълбоко дъх и прегледа тактическия дисплей, който му показваше изливащата се от експлозиите радиация, която в крайна сметка щеше да причини смъртта на милиони хора. Заради неговата заповед.


	— Кофти ден — промърмори Найджъл Шелдън. — И става все по-зле.
	Разгърнатото му съзнание се вмъкна в системите, които управляваха генераторите на червееви дупки на Уесекс. Входящият и изходящият трафик бяха спрени в съгласие с неговата заповед и червеевите дупки бяха свободни. Той откачи осем от тях от далечните им портали и издърпа изходите им обратно в системата на Уесекс. Сензорите над Големите 15 бяха изчислили местонахождението на червеевите дупки на Първите по негово нареждане. Над три хиляди кораба вече бяха преминали през тях. Освен това Първите бяха изстреляли слънчева бомба срещу местната звезда. „Токио“ бе изстрелял квантов разрушител, за да я обезвреди.
	— Ще загубим цялата реколта на планетата — изпъшка Алан Хътчинсън. — Силовите полета ще защитят Нараби, но континентите са напълно беззащитни.
	— Знам.
	Квантовият разрушител се взриви.
	— Исусе! — изпъшка Алан Хътчинсън. Сензорите показваха цялостните поражения, които оръжията на Първите и хората бяха нанесли на измъчената звезда. — Това ще увеличи над четири пъти радиационната емисия. Те ще могат просто да продължат да изстрелват слънчеви бомби срещу нас. Лекът е също толкова лош, колкото проблема.
	— Задръж, Алан. Може и да успея да спра това.
	Найджъл следеше „Харибда“ по следите, които оставяше двигателят на кораба. Фрегатата се приближаваше бързо към една от червеевите дупки на Първите, но това не се виждаше на нито един хисрадар в системата. „Затова да се надяваме, че и Първите няма да я видят.“
	— Готов ли си? — попита той Отис.
	— Да, татко.
	— Да започваме. — Найджъл подаде поток от инструкции към генераторите на червееви дупки, които контролираше. Този път не му трябваше помощ от СИ. От ТСП бяха доразвили ОИ на Уесекс, за да може да манипулира незакотвени червеееви дупки с нападателни цели.


	ПланинаНаЗората наблюдаваше как звездните кораби на хората изстрелват супербомбите си в звездите, където той бе посял машините си за коронален пробив. Във всички случаи огромни експлозии унищожаваха устройствата му. Не бе очаквал такъв отговор. Ако разполагаха с подобни оръжия, защо не ги бяха използвали срещу междинния пост или собствения му роден свят? Без съмнение _етиката_ им нямаше да ги спре, нали?
	Една от червеевите му дупки на Уесекс изведнъж бе подложена на екзотична интерференция, след като осем човешки червееви дупки се пресякоха с нея. ПланинаНаЗората бе очаквал това; отклони захранване от сондите за магнитна енергия, за да стабилизира собствения си портал. След като направи анализ на естеството на атаката, която хората бяха използвали предишния път, беше убеден, че може да им отвърне ефективно. Беше модифицирал механизмите на генераторите си, за да ги направи по-малко податливи на нестабилност вследствие на претоварване. Хиляди групи от неподвижни съсредоточиха вниманието си върху червеевата дупка, готови да контрират всеки модел на интерференция, приложен върху екзотичната материя.
	Нямаше такъв. Това беше различно. Човешките червееви дупки някак си се сливаха с неговата собствена, а енергията, която излъчваха помагаше за задържането на отвора във време-пространството. За миг ПланинаНаЗората не можеше да разбере нищо. Тогава осъзна, че вече не може да затвори червеевата дупка. Хората инжектираха толкова много енергия в нея, че стабилизираха тъканта; освен това застопоряваха изхода на място в системата на Уесекс. Имаше дупка, отворена насред междинния му пост, върху която той нямаше контрол.
	ПланинаНаЗората се опита да причини нестабилности чрез резонанс и модифициране на енергийните честоти. Хората с лекота отбиваха всичките му опити. Сензорите засякоха релативистична ракета, устремена към изхода на червеевата дупка. ПланинаНаЗората заздрави силовото поле, което покриваше изхода, и започна да изтегля току-що преминалите кораби, струпвайки ги в защитна формация. Силовите полета в зоната на междинния пост бяха подсилени. Беше се подготвил за релативистична експлозия като тази от последната им атака, в случай че хората ударят отново. Щетите трябваше да са минимални.
	Изведнъж в самото силово поле, което покриваше изхода на червеевата дупка, се материализира звезден кораб. Беше труден за засичане: корпусът беше напълно черен и абсорбираше цялата електромагнитна радиация. ПланинаНаЗората разбра, че е там само защото частично затъмняваше следите, оставени от двигателите на собствените му кораби. Нямаше предупреждение за съществуването му, нямаше ги ярките вълни на квантово изкривяване, които бяха характерни за човешките кораби и ракети. Бяха построили нещо ново.
	Корабът се придвижи бързо към изхода на червеевата дупка. ПланинаНаЗората превключи цялата си налична мощ към генератора в един последен трескав опит да разколебае червеевата дупка. Нищо не се случи; порталът си остана същият благодарение на човешката намеса. ПланинаНаЗората събра собствените си кораби около генератора в готовност за стрелба. Насочи сензорите в същата посока, за да се опита да научи нещо за естеството на новия двигател.
	Човешкият кораб се показа от червеевата дупка. Корабите на ПланинаНаЗората стреляха с всяко лъчево оръжие, с което разполагаха, по врага. Той изчезна.


	— Преминава втора партида от слънчеви бомби — докладва Ана.
	— О, Исусе! — възкликна Уилсън. Дисплеят показваше още тридесет устройства, които бяха преминали и ускоряваха със сто же към звездите.
	— Наташа?
	— Ако не можете да ги пресрещнете с ракетите, „Дювоа“, ударете ги с квантовите разрушители.
	— Мамка му! — Уилсън кимна на Ана. — Добре, оторизирам заповедта; стреляйте с всички снаряди „Дювоа“ в близост. Някои от тях трябва да успеят да ударят слънчевата бомба.
	— Да, сър.
	— Един от нас ще остане без супероръжия преди другия — каза Димитри. — Това ще реши кой печели днес.
	— Това ще реши кой печели. Точка — каза Рафаел.
	— Да, адмирале.
	Образът на Найджъл се раздвижи отново.
	— Направих каквото мога — каза той. — Би трябвало да видим резултати в следващия четвърт час.
	Уилсън бързо провери частта от тактическия дисплей, която покриваше Уесекс. Една от червеевите дупки на Първите бе изчезнала. „Само една?“
	— Какво направи?
	— Изпратих кораб при Портата на Ада.
	Уилсън погледна към Ана и след това към Рафаел. И двамата изглеждаха еднакво слисани.
	— Какъв кораб? — попита изумен Димитри.
	— Боен кораб — каза Найджъл. — Тежковъоръжен.
	— С какво? — попита Наташа.
	— С подобрен квантов разрушител.
	— Подобрен.
	— Ще видите. — Той направи пауза. — Ако проработи.


	ПланинаНаЗората не можеше да засече човешкия кораб където и да е в системата на междинния пост. Повечето от сензорите му не бяха отчели нищо, когато той излезе от червеевата дупка. Визуалните образи бяха най-силни и най-информативни. Показваха черен овоид, който засмукваше светлина. Нямаше квантово излъчване, никакви показания в детектора на маса. Най-объркващо и притеснително бе, че не можеше да засече червеева дупка. Каквото и да беше измислила кастата на човешките учени, то беше коренно различно от всичко, с което бяха действали преди.
	Сега ПланинаНаЗората можеше само да гадае какво ще направи корабът. Несъмнено предстоеше някаква атака. Не можеше да разбере защо хората просто не са изстреляли една от супербомбите си веднага щом корабът бе преминал. Какво можеше да нанесе по-големи поражения от това? Без съмнение огромна част от екипировката и корабите при междинния пост щяха да бъдат разрушени. Дори междузвездната червеева дупка щеше да бъде поставена в опасност.
	Защо никога не можеше да разбере напълно хората?
	Сензорите на няколко от платформите с ракети, орбитиращи около звездата, засякоха мощен източник на магнитна дейност, който се появи сред нищото на сто хиляди километра над короната. ПланинаНаЗората бе поставил четири хиляди подобни платформи около звездата, за да защити сондите си. Без тях нямаше да може да захранва генераторите на червееви дупки във Федерацията. Тази ракета обаче не беше изстреляна към която и да е от сондите, а се насочваше право към звездата и вече бе недостижима. Предвид местоположението и курса й, имаше само две възможности: или хората бяха разработили собствени устройства за пробив на короната, или беше една от супербомбите им. Нямаше как да разбере преди удара.
	ПланинаНаЗората пресметна поражението, което слънчевата бомба щеше да нанесе по сондите му за магнитна енергия, докато минаваха над нея. Ако всичко беше нормално, сигурно щеше да успее да използва тръстерите им и да промени орбиталния им наклон, отдалечавайки ги от радиационния поток. Хората не можеха да не го знаят. Една супербомба щеше да нанесе много по-големи щети, макар че дори експлозия от такава величина можеше да разруши само малък процент от сондите му. Може би корабът щеше да изстреля поредица от супербомби. Това сериозно щеше да намали настоящите му възможности да се разпространява в космоса на Федерацията. Предвид тактическата ситуация ПланинаНаЗората изпрати още една вълна от собствените си машини за пробив на короната към четиридесет и осемте системи, в които нахлуваше. Освен това започна да разглежда местоположението на останалите звезди на Федерацията. Постепенното, премерено поглъщане на човешките планети беше за предпочитане. Така ги отслабваше и използваше оставената от тях индустриална инфраструктура, но те го принуждаваха да действа по-бързо.
	Десетките хиляди струпвания на групи, които контролираха генераторите на междинния пост, започнаха да изчисляват нови изходни координати. Започна да подготвя кули, натоварени с машини за коронален пробив. Струпвания от неподвижни анализираха и подготвяха насочваща електроника върху всички останали устройства. ПланинаНаЗората не разполагаше с толкова от тях, колкото му се искаше. Построяването им беше изключително трудно, дори за неговите технологични способности и ресурси.
	Сензорите на ракетните платформи около звездата, които се намираха най-близо до човешкия снаряд, засякоха внезапен взрив на квантова активност, когато той достигна хромосферата. Тогава комуникационните им връзки прекъснаха. Захранването прекъсна едновременно от всички сонди около зоната на сблъсъка и ПланинаНаЗората бе принуден да премине на аварийни резерви от енергия, за да поддържа над сто и петдесетте червееви дупки във Федерацията. По-далечните платформи показаха отчетлив кратер от взрив на супербомба, който започваше да се оформя в короната. Тогава се случи нещо друго. Детекторите на квантови емисии засякоха активност, която прехвърли възможностите им. Магнитното поле на звездата се увеличи многократно и произведе пулсация, достатъчно силна да изтласка една пета от сондите и ракетните платформи на ПланинаНаЗората извън орбита. Докато те се премятаха с изцяло прогорени електронни системи, ПланинаНаЗората превключи към още по-далечни платформи от мястото на сблъсъка, за да се опита да разбере какво се случва. Около зоната на кратера от хромосферата се надигаше плътна плоскост от ярка светлина. От нея потече свръхтежка радиация. Вълновият фронт беше достатъчно мощен, за да пререже и най-здравото силово поле.
	Още ракетни платформи и сонди отказаха да работят. ПланинаНаЗората вече не можеше да сканира директно зоната на сблъсъка; единствените му останали платформи се намираха от другата страна на звездата. Сензорите на междинния пост още показваха звездата отпреди шест минути, в нормално пасивно състояние. Резервите от енергия вече бяха недостатъчни, за да осигуряват алтернатива на всичките загубени сонди. Той се съсредоточи върху поддържането на по две червееви дупки на всяка от пленените планети във Федерацията.
	Първата флотилия от платформи, които излязоха изпод сянката на първоначалния взрив, показаха нещо, което приличаше на полумесеца на синьо-бял гигант, материализиращ се зад звездата на междинния пост. Тогава ПланинаНаЗората най-сетне осъзна какво са направили хората.
	Звездата се превръщаше в нова.


	Ози бе събуден от рехави лъчи светлина, които се плъзгаха по лицето му. Остана да лежи неподвижен известно време, без да отваря очи. По лицето му играеше усмивка. „Да видим.“ Отвори очи и вдигна ръка пред лицето си. Според древния му часовник бе спал девет часа.
	— О, така ли? — Гласът му отправяше самодоволно предизвикателство към вселената.
	Той разкопча спалния си чувал и се изпъна. Хладният въздух облиза тялото му и той се пресегна за панталоните си. След като стегна колана на кръста си, вдигна раираната си блуза и се ухили досетливо. Много внимателно промуши ръцете си в ръкавите. Не се чу звук на късане от нито един шев.
	— Мой човек, на това се вика напредък!
	Забеляза, че и двата му палеца се подаваха през дупки в чорапите му, докато пъхаше крака в ботушите.
	— Е, добре де, може би не, все пак. — Без съмнение още се нуждаеха от изкърпване. Потупа джоба на стария си тъмносив елек, където бе скрил малка игла и конец. — Може би утре.
	Едва потискаше смеха си, когато дръпна завесата настрана и пристъпи навън от грубия заслон.
	— Добро утро — викна весело на Орион, който стоеше до току-що напаления огън. Очуканите им метални чаши бяха поставени върху подобен на плоча къс корал над пламъците, а в тях се загряваше вода.
	— Имаме още пет кубчета чай — каза Орион. — Две с шоколад. Какво искаш?
	— Разнообразието е подправката на живота, мой човек, хайде днес да го караме на чай, става ли?
	— Добре. — Орион погледна замислено малките златни кубчета шоколад.
	— Добре, благодаря — каза Ози. Седна на един от абаносово-червеникавите изпъкнали полипи, примигвайки, докато изпъваше крака.
	— Моля? — каза Орион.
	— Коляното, много по-добре е, но ще трябва да продължа с упражненията, за да го отпусна. Още е доста схванато след вчера. — Той погледна весело обърканото момче. — Спомняш си вчера, нали? Разходката до шпила в края на острова?
	— Да. — Орион започваше да се дразни. Не можеше да разбере каква е шегата.
	Точий се показа от джунглата. Манипулаторната му плът се бе увила около многобройни съдове, които бе напълнил с вода.
	— Добро утро, приятелю Ози — каза извънземното през портативната система.
	— Добро утро. — Ози взе чашата, която Орион му подаде, без да обръща внимание на намусеното момче. — Откри ли нещо интересно? — попита той голямото извънземно.
	— Не засякох никаква електрическа активност с оборудването си. — Точий вдигна няколкото сензора. — Машините трябва да са много надълбоко в рифа.
	— Да, ако има такива.
	— Нали каза, че има — оплака се Орион.
	— Нещо генерира гравитацията. Предполагам, че е нещо твърде сложно, за да е машина. Решетка за специфични кваркове, огънати квантови полета, гравитонично-молекулно сечение, построено на субатомно ниво, нещо такова. Кой знае, на кого му пука. Не затова сме тук.
	— А защо сме тук? — попита раздразнено Орион.
	— Заради обществото на силфените.
	— Ами те не са тук, нали? — Момчето описа широк полукръг с ръката си, за да илюстрира липсата на хуманоидни извънземни. От чашата му се разплиска чай.
	— Още не. — Ози вдигна един от синкавосивите плодове, които бяха събрали, и започна да го бели.
	— Какво трябва да означава това?
	— Добре, помислете за това. Никой от нас не смята, че се разбихме в Остров Две случайно, нали? Какви са шансовете за това, мой човек? Газовият ореол е огромна машина по всякакви стандарти. А старият „Пътеводител“, да си го признаем, далеч не е „Титаник“.
	— Естественият сблъсък не беше вероятен — каза Точий.
	— Значи не сме тук случайно. А какво открихме вчера? Какво има в края на рифа?
	— Шпилове — каза несигурно Орион.
	— И всички се съгласихме, че от тях стават страхотни писти за кацане за силфените. 
	Ози захапа грубоватия плод и се ухили на приятелите си.
	— Те ще дойдат при нас! — усмихна се широко Орион.
	— Това е чудесно разсъждение, приятелю Ози.
	— Хиляди благодарности. — Ози обърса сока от брадата си. — Поне си струва да се пробва. Не мога да се сетя за друга причина за днешния ден.
	По лицето на Орион се оформиха съвсем малки бръчки, но той остави коментара без реплика. Ози не можеше да реши дали момчето и Точий са истински, или не. Връщането на времето не беше нещо, в което вярваше. Имаше много начини за манипулация на времето в червеева дупка, така че времевият поток да изглежда по-бърз около наблюдателя, но пътуването назад беше фундаментално невъзможно. Затова, ако този ден на рифа беше изкуствено произведена реалност, то тя беше наистина перфектна и логиката диктуваше, че приятелите му ще копират истинските си азове до последния нюанс. Но пък, кой знае, може би споделяха съня — но тогава защо не си спомняха вчерашните дни? Разбира се, може би в газовия гигант имаше някакъв затворен темпорален цикъл, микроконтинуум, опериращ паралелно на вселената, но по различни закони за течение на времето. Не беше сигурен, че подобно нещо е възможно. Беше интересна идея за анализиране, макар че бе минало страшно много време, откакто последно се бе пробвал с толкова сложна математика. А и днес, реши той, не беше денят, в който щеше да се захване отново.


	След закуска накара Орион и Точий да съберат принадлежностите си и да ги вземат със себе си по време на пътешествието през гората на рифа. Дори да не разбираше дали случващото се е истинско, не можеше да рискува да изгубят и малкото ценни неща, с които разполагаха, ако откриеха пътека и се придвижеха някъде другаде. Затова взеха палатката, водната помпа и малкото останали инструменти.
	— Трябва ли да берем плодове? — попита Орион, докато се извиваха през участък с дървета, които бяха отрупани с гроздове алени плодове. — Обикновено берем плодове.
	— Ако искаш — каза Ози. Съсредоточен беше върху това да пази главата си от тавана, който най-ниските клони оформяха, докато подскачаше напред. Дърветата бяха огромни и стари и изграждаха обширна сплетена мрежа от клони и вейки. Слънчевата светлина около стъблата им проблясваше като нежен здрач, допълнена от сух въздух, ухаещ леко на подправки.
	Орион извика победоносно и веднага се закатери по най-близкия ствол. Ози виждаше откъде минава благодарение на чупещите се клонки и падащите от време на време листа.
	— Не използваш ли сензорите си, приятелю Ози? — попита Точий.
	— Малко от тях работят — оправда се Ози. Не му се искаше да обяснява на Точий точно сега, че те двамата може да не са нищо повече от измислици в сънищата на силфенското общество. Ако не бяха, устоите му щяха да бъдат разклатени доста сериозно. — Ще запазим по-сложните, в случай че се появи нещо интересно.
	— Разбирам. Аз ще продължа да записвам цялостния фон, може да ни помогне да установим…
	— Хей! — кресна Орион.
	Ози не можа да разбере дали беше вик на болка, или на изненада. На пет метра от него саванът на гората изведнъж се размърда. Надолу се свлякоха счупени клонки и цял наръч листа. Краката на Орион се появиха в отвора. Завъртяха се няколко пъти настрани и той се пусна, като падна бавно на тънкия слой песъчлива почва, която покриваше полипа. Заедно с него паднаха няколко грозда от червените плодове. Той погледна право нагоре с объркано изражение.
	— Какво има? — Ози се насочи към момчето с ловко скокливо движение. Точий побърза да го настигне, двигателните му ивици се разшириха за по-добро сцепление.
	Орион отстъпваше трескаво назад, очите му не се откъсваха от процепа, който бе създал. Право през него минаваха по-ярки лъчи светлина.
	— Там горе има нещо — рече паникьосано момчето. — Нещо голямо, кълна се.
	Предната част на тялото на Точий се надигна от земята и извънземното насочи пирамидалното си око към отвора.
	— Нищо не виждам, приятелю Орион.
	— Не точно отгоре, по-насам — посочи Орион.
	— За какви размери говорим? — попита нервно Ози. Държанието на детето го плашеше. Дали беше нарочно? Или бяха излезли от илюзията? Ако беше така… Ръката му се плъзна към калъфа, в който висеше ножът му.
	— Не знам. — Орион се изправи. — Просто видях движещ се силует, това е всичко. Голям силует. Колкото мен, може би по-голям.
	Точий започна да се плъзга в посоката, указана от Орион, извивайки се отляво надясно с кратки, пестеливи движения. Цветните му палмовидни листа бяха настръхнали гордо върху козината му и се поклащаха леко заедно с тялото. Нещо в решителността и увереността на извънземното напомняха на Ози за индианските ловци в Америка. Когато погледна отново нагоре към неравния таван от клони и листа, нямаше какво да види, само зеленината, която потрепваше от време на време. Сенчестата пъстра покривка постоянно помръдваше на случайни места.
	— Какво е… — започна Орион.
	Ози хвана сочещата ръка на момчето и я снижи.
	— Защо просто не продължим към шпила? — каза той, опитвайки се да звучи небрежно, докато слагаше пръст на устните си. Очите на Орион се разшириха.
	Точий се изправи — внушително движение дори и при ниската гравитация на рифа. Предните краища на двигателните му ивици се извиха в куки, които се стегнаха около един клон и го задържаха в отвесна позиция. Манипулаторната тъкан от двете му страни се пресегна напред, сплесквайки се в две пипала, които се изстреляха сред растителността на гората. За миг не се случи нищо. Тогава Точий пусна клоните и дръпна с пипалата си. Тежкото му тяло плавно се спусна надолу. През горския таван се свлече хуманоидно тяло.
	Ози вече правеше големи скокове напред. Приземи се право върху фигурата на земята до Точий. Двамата започнаха да се превъртат, докато Ози се опитваше да захване опонента си. Когото и да държеше, той се гърчеше като октопод, подложен на електрошок. Всеки път, когато Ози уловеше някой крайник, онзи се отскубваше от хватката му с нечовешка сила. Нещо като дебело кожено наметало се удряше постоянно в лицето му. Накрая се удариха в основата на едно дърво. Ози беше отгоре му. Яката тъмна материя отново удари лицето му. Затова той просто скочи напред. Не беше уличен боец, отскочи право нагоре и удари силно коленете си.
	— Ау. Мамка му, това боли.
	— Тогава спри да риташ, идиот такъв — обади се на английски строг глас с тежък акцент.
	Ози замръзна. Коженото крило падна от лицето му и в следващия миг той гледаше право към мъжки силфен, чиито тесни котешки очи се взираха нетърпеливо в него.
	— Какво? — попита смаян Ози.
	— Казах ти да се успокоиш малко. И без това не те бива за бияч.
	Ози пусна силфена като опарен.
	— Ти можеш да говориш?
	— Ти можеш да мислиш?
	Изненадата му беше примесена с раздразнение.
	— Извинявай, мой човек — каза той по-кротко. — Стресна ни, нали се сещаш, това промъкване там горе.
	Орион бе дошъл до тях и се взираше удивено в силфена. Бавно издърпа висулката от ризата си и премигна срещу ярката зелена светлина. Погледна към нея и след това обратно към силфена, който елегантно се изправяше на крака. Той плесна с крилата си, които изшумоляха и поръсиха земята с прашливия пясък, преди да ги свие обратно. Те оформиха изящни гънки под ръцете му. Опашката му направи бързо махване, подобно на камшик, преди да се закрепи в плитка U-образна извивка, която не й позволяваше да се влачи по земята.
	Малко смутен, Ози изтупа собствените си дрехи.
	Точий се плъзна между него и Орион, за да погледне силфена.
	— Мисля, че спомена, че тези същества не говорят езика ти? — каза гласът на системата.
	Силфенът се обърна към Точий. Имплантите на Ози доловиха лъчението, но само толкова: хуманоидните очи проблеснаха с ултравиолетова светлина. По манипулаторните ивици на Точий пробяга вълна и извънземното започна да проектира езиковите си образи в отговор. Те започнаха да се ускоряват, двамата общуваха изключително бързо. „Ако е симулация или сън, защо му трябва да си говори с Точий?“
	— Не знаех, че говорят английски — прошепна Орион на Ози, едва поемайки си дъх.
	— Нито пък аз.
	Силфенът приключи комуникацията с Точий и се поклони леко, примигвайки. Ултравиолетовата светлина избледня в очите му.
	— Кой си ти? — попита Ози.
	Кръглата уста на силфена се отвори широко и позволи на тънкия му език да вибрира между зъбите.
	— Аз съм онзи, който танцува в безкрайните потоци на вятър, които текат между премятащите се бели облаци, докато кръжат в безкрайна орбита около звездата на живота. — Той подсвирна високо. — Но можете да ме наричате Танцуващия с облаци. Знам, че винаги държите да сте бързи и повърхностни.
	— Благодаря. — Ози наклони глава на една страна. — А защо ти е този немски акцент?
	Езикът на Танцуващия с облаци потрепери.
	— За авторитет. Изглеждам като един от легендарните ви демони. Ако започна да говоря като напушено хипи, трудно ще ми повярвате, нали?
	— Напълно вярно, мой човек. Е, дошъл си да ми кажеш каквото ме интересува, нали?
	— Не знам, Ози. Какво искаш да знаеш?
	— Кой е издигнал бариерите около двойката Дайсън и защо?
	— Дълга история.
	Ози махна към здрачната гора с двете си ръце.
	— Изглежда ли, че бързам за някъде?
	Закрачиха обратно през гората до поляната, която бяха подминали преди половин километър. На Ози му се искаше да са на по-открито, за да може да се концентрира върху подробностите. Орион бе напълно захласнат по крилатия силфен, който можеше да говори английски.
	— Къде го научи? — попита момчето.
	— Там, откъдето идвам, това е стандартно познание, хлапе.
	— Къде е това?
	— Тук. Според теб къде другаде някой с моето тегло може да хвърчи наоколо? Исусе, какво им става на невроните на вашия вид? Някакъв естествен недостатък ли е, или окапват, докато растете?
	— Тук? В газовия гигант?
	— Така ли сте го нарекли?
	— Да. Бяхме на един от водните острови. — Орион направи гримаса при спомена. — Паднахме от него.
	Езикът на Танцуващия с облаци потрепери и той изсвири.
	Ози бе чувал силфените да се смеят и преди; това приличаше на нещо като презрително изсумтяване.
	— Трябва да сложите някой и друг предупредителен знак, мой човек — каза остро Ози.
	— Паднали сте, защото сте прибързани, глупако — каза Танцуващия с облаци. — Трябвало е да почакате, да наблюдавате околната среда, да предвидите евентуалните проблеми. Това е умният начин.
	— Глупости. Вие ни зарязахте там. Вие носите отговорност.
	Танцуващия с облаци спря. Крилете му изшумоляха, опашката се заизвива настрани.
	— Не, не носим. Не сме отговорни за никого освен за нас самите. Ти си избрал да крачиш по пътеките ни, Ози, ти решаваш къде ще свършат. Поеми отговорност за собствените си действия. Не вини всички останали; иначе ще се превърнеш в адвокат. Това ли искаш?
	Ози го изгледа гневно.
	— Как можем да решим къде да ни отведат пътищата? — попита Орион. — Как работят те?
	— Пътищата са стари, много стари. Напоследък са се отдалечили от нас. Как работят си е тяхна работа. Опитват се да помагат колкото могат, слушат тези, които вървят по тях. Понякога.
	— Имаш предвид, че те извеждат там, където искаш да отидеш?
	— О, не. Рядко се променят; не обичат промените. Най-често остават затворени. Малко е тъжно, когато го правят, но винаги се отварят нови. Вие винаги трябва да продължавате напред, нали? Ето нещо, което всички споделяме.
	— Да нямаш предвид… — Орион погледна към Ози, за да подкрепи самочувствието си. — Значи ако искам да намеря мама и татко, те в крайна сметка ще ме отведат при тях?
	— Може. Целта ти е малко трудно постижима, хлапе.
	— Ти знаеш ли къде са мама и татко?
	— Далеч оттук, това е сигурно.
	— Живи са! — извика невярващото момче.
	— Да, да, още кръстосват насам-натам.
	Орион заплака, сълзите зацапаха мръсотията по бузите му.
	— Приятелю Орион — каза Точий, — радвам се за теб.
	Извънземното протегна пипало и докосна рамото на Орион, а момчето стисна благодарно манипулаторната тъкан.
	— Добри новини, мой човек. Най-добрите. — Ози прегърна момчето през раменете. — Надявам се да са верни — каза предупредително към Танцуващия с облаци.
	Силфенът сви рамене и разтърси крилете си.
	— Когато това приключи, ще тръгна отново на път и ще ги намеря — обяви Орион. — Вече знам какво правя. Мога да оцелея по пътеките. Но първо ще си набавя прилична екипировка. — Той погледна краката си. — И ботуши.
	— Ще ти купя най-добрите — каза Ози. — Обещавам, мой човек.
	Поляната беше покрита с плътна мъхеста трева, озарена от силната светлина на звездата над тях. Ози свали раницата си на земята и седна, опирайки гръб в нея. Орион беше твърде възбуден, за да седне, крачеше наоколо и се усмихваше всеки път, когато погледнеше към обширното небе.
	Ози подаде шишето с вода на Танцуващия с облаци.
	— Искаш ли да пиеш?
	— Вода? Не, по дяволите. Да имаш някаква свястна пиячка? — Крилатият силфен клекна на гъбестата земя срещу Ози. Езикът му се стрелкаше от устата му с гущерска скорост.
	— Не взех. Реших, че искам да съм трезвен за това.
	— Добре си направил. Ще започваш ли играта с въпросите вече?
	— Разбира се. Заслужил съм си го.
	Танцуващия с облаци издаде нещо подобно на човешко сумтене, без да използва езика си.
	— Вие ли вдигнахте бариерите около двойката Дайсън? — попита Ози. Това не беше точно начинът, по който си представяше края на пътуването му, историческия момент на контакт с истинските силфени. Понякога си представяше себе си в древна извънземна библиотека, подобна на катедрала, може би изоставена. Вървеше между редовете, активираше компютри с огромни банки от проблясващи светлини. Това щеше да е по-готино, вместо да си мокри задника на тревата, докато дърдори с някакъв демон, сякаш са стари другари по чашка. „Да, определено не си представях нищо подобно.“
	— Не, не бяхме ние — каза Танцуващия с облаци — Ние не се разхождаме, за да съдим останалите видове. Нямаме _егото_, което някои във вселената притежават.
	Ози не обърна внимание на подигравката.
	— Какво имаш предвид под „осъждане“?
	— Създателите на бариерата бяха по-млада от нас раса с технологични възможности, доближаващи се до нашите. Глупаците вярваха, че това ги натоварва с отговорност. В това отношение много приличаха на хора.
	— Кои бяха те?
	— Наричахме звездата им Аномина — кратка версия на истинското й име, но точна.
	— Говориш за тях в минало време.
	— Така е, радвам се, че някой внимава. Вече ги няма такива, каквито бяха тогава. Винаги бяха по-бързи, винаги гладни за напредък. Отново, точно като вас. Еволюираха над този етап и прескочиха върху изцяло нов път, различен от нормалната физическа еволюция; сляха се с машините си и след това направиха трансцендентален скок. Нямам предвид повсеместно; някои от тях не бяха съгласни с посоката, по която бяха поели технофилите. Те още съществуват в старата си физическа форма. Сега са се успокоили малко и са отхвърлили технологичната култура и последиците от нея, обработват земята на стария си свят като обикновени живи същества. Радват се на младите, не обръщат внимание на звездите — макар да посрещат посетители от краищата на галактиката. Познавам те, Ози, виждам глада в теб. Ще ги харесаш. Ние ги харесвахме.
	Само за миг Ози ги видя, или поне планетата им, пътят дотам. Съзнанието му се бе успокоило в приятното топло състояние на полуунес. Пред него дълъг път го водеше към много проблясващи пътеки като златни нишки, опънати между звездите.
	„Сън в съня.“
	— Жестоко — каза доволно той. — А защо са бариерите?
	— Разумният вид, който еволюира на Дайсън Алфа, желаеше свои лични империи и власт над останалите. Мисли за тях като за най-големите маниаци на тема власт. Истински копелета от вашата културна перспектива, или поне така предполагам. В нормалното им състояние не мислеха за нищо друго освен за унищожението на всяка форма на живот в галактиката, както и отвъд, за да гарантират собственото си безсмъртие. Когато аномините ги откриха, те се доближаваха рязко до технологичното ниво, което щеше да пренесе изкривения им еволюционен път през галактиката върху дулото на оръжие. Затова аномините, каквито си бяха либерали с кървящи сърца, решиха да ги изолират. Страхуваха се, че ще се стигне до геноцид, ако дайсъните стигнат до друга звездна система. Не особено сложно предположение. Оказаха се прави. Корабите с подсветлинна скорост на дайсъните стигнаха до съседна звезда, докато аномините бяха заети с построяването на бариерните генератори. Дайсъните почти изличиха местните видове в звездната система, поробиха оцелелите и усвоиха познанието им, използвайки го, за да подсилят военната си мощ. Затова около двете системи бяха вдигнати бариери.
	— Аха! — Ози се засмя доволно. — Всички се чудеха каква е мотивацията, която се крие зад тези бариери. По дяволите, мой човек, ти си прав, щеше да ми е приятно да се срещна с аномините, докато са били на върха на развитието си. Нещо като стария „Грийнпийс“ на Земята, но със зъби. Трябва да са помогнали за опазването на много видове. Ако не са били те, сигурно ние самите щяхме вече да сме история.
	— Значи тези дайсъни са били поставени в нещо като затвор? — попита Орион.
	— Точно така — каза Танцуващия с облаци. — Бяха в затвор. Аномините се надяваха, че ако нямат възможност за разрастване, те ще намерят еволюционен път, разграничаващ ги от имперската им природа. За ваше сведение, това не се случи.
	— Какво имаш предвид под _бяха_? — попита Ози. Чувството за неспокойство, което съпътстваше лошите му сънища напоследък, изведнъж излезе на преден план в съзнателните му мисли. Той затвори очи.
	— Ами познай какво се случи, когато нечий звезден кораб започна да ръчка тук и там? Проклетото нещо беше натъпкано с учени, които отчаяно искаха да разберат какво има вътре. Имам предвид, че е пълна мистерия за всеки защо вие, глупаци такива, смятате любопитството за една от най-висшите си добродетели? Някога да сте чували за предпазливост?
	— Ох, по дяволите. Какво сме направили?
	— Звездният ви кораб се намеси в работата на бариерния генератор около родния свят на дайсъните. Бариерата падна.
	— Не го вярвам. Трябва да бъркаш.
	— Лъжец ли ме наричаш? Да продължим ли по болезнения начин?
	— Няма начин хората да се опитат да свалят бариерата. Знам как работят правителствата ни. Трябва да попълнят осем милиона формуляра в три екземпляра и да пуснат молбата през сто подкомисии, преди да бъде позволено дори да прочетат наръчника с инструкции на генератора.
	— Изключили са някои от функциите на генератора. Не знам как. Не следяхме действията отблизо, а ние не хвърчим из галактиката в лъскави ракетни кораби, за да задоволим любопитството си за такива неща. Но това не е било случайно, няма никакъв шибан начин. Тези генератори трябваше да оцелеят колкото звездите, които ограждаха, може би по-дълго.
	— Какво се случи след падането на бариерата?
	— Дайсъните използваха знанието, които плениха от вас, за да разработят собствени червееви дупки. Беше осъществено нахлуване на двадесет и три планети на Федерацията по време на първия етап на експанзията им.
	— Мътните да го вземат! — извика Ози. — Найджъл, глупако, колко тъп си? Казах ти, че тази мисия за космически кадети ще ни удари обратно по топките. По дяволите, казах ти!
	— Нахлули ли са на Силвъргалд? — попита със страх Орион.
	— Не, нашият свят си остава недокоснат.
	— А останалите? — попита Ози. Знаеше, че новините ще са лоши, просто се нуждаеше от потвърждение.
	— Федерацията ги изостави. Те понесоха огромни екологични щети и още са арена на сражения между хората и дайсъните.
	— По дяволите! Значи аномините са били прави?
	— Да.
	— Ще помогнат ли?
	— На кого?
	— На хората. Ти каза, че генераторът е изключен. Може ли да бъде пуснат отново? Можем ли да изтикаме дайсъните обратно зад бариерата?
	— Ти слушаше ли изобщо какво ти говорех, по дяволите? Ние не се месим. Никога не сме се месили и няма да го направим. А технологично напредналите аномини вече са преминали периода, в който се намесваха в делата на други видове. Също като нас те оставят еволюцията да тече сама. Ако искате да превключите генератора и да затворите дайсъните обратно зад бариерата, направете го сами.
	— Имаш предвид, че ще оставите дайсъните да нападат хората?
	— Вече сам видя отговора на този въпрос, Ози. — Танцуващия с облаци вдигна ръцете си за миг, позволявайки на плътната мембрана на крилете му да потрепери в нежния бриз. — Смъртта на който и да е вид е нещо тъжно, но ние сме станали свидетели на много смърти. Аз самият съм се отправял на поклонения пред спомените им и чувствам огромна скръб, когато се сблъскам със съдбата им. Ние ще си спомняме за вас, когато паднете.
	— Е, това много ме успокои, благодаря. За минута си помислих, че приятелството ни не значи нищо.
	Танцуващия с облаци разтегли устни и разкри трите си пръстена със зъби.
	— Това е спор, който сме приключили преди хилядолетия. Вие пуснахте дайсъните навън. Вие сте отговорни. Това е най-лошият сценарий на макроеволюционно ниво. Да наблюдаваме подобни развои винаги е било болезнено за нас.
	— Ами аномините, напредналите представители на вида им? Мога ли да ги помоля за помощ? Има ли пътища, които водят към тях?
	— Не и пътека. Можем да разговаряме с тях, когато го пожелаят. Това не се е случвало вече три века. Помислихме си, че падането на бариерата им може да ги размърда. Но не стана така. Не сме сигурни, че още съществуват в основното си трансцендентално състояние. Знаем за видове като техния, които продължиха да се развиват. Тези същества вече просто не могат да се свържат с тези от нас, които сме останали във физическите си форми.
	— Добре, вместо няколко батальона силфенски имперски щурмоваци, какво ще кажеш да ни дадеш информация? — попита Ози. — Има ли нещо, някакво оръжие, което някога сте създали и което може да победи дайсъните? Дори само черновата ще свърши работа.
	— Малко съм изненадан, че точно ти от всички хора питаш за това, Ози. Всъщност доста съм обиден от намека, че ние изобщо бихме си пилели времето за подобни лайна.
	— О, така ли? Ще ми е интересно да чуя какво ще кажеш, ако видът ти някога бъде застрашен от изчезване. Разбира се, няма да сте сами. Ние ще ви помогнем, ако ни помолите, ще застанем до вас.
	— Знам. Възхищаваме ви се заради това, което сте. Не очакваме да се промените. Вие очаквате ли го от нас?
	— Не. Просто си мислех, че сте различни, това е всичко.
	— Различни? Как? По-човешки? Вие сте изтъкали легенди около нашия образ. Те не са съвсем верни. Твърде късно е да обвинявате нас за собствените си грешки.
	— Майната ти.
	— Но аз съм ваш приятел — каза настоятелно Орион и вдигна висулката си. — Виж. И други хора са ви приятели. Това нищо ли не означава?
	— Разбира се, че означава, хлапе. Ако останеш тук с нас, ще те пазим на сигурно място.
	— Искам всички хора да са на сигурно място.
	— Това е желание, с което можеш да се гордееш, но е само желание. Ще станеш велик човек, когато пораснеш. Най-добрият от вида си.
	Орион разклати висулката пред себе си и се втренчи злочесто в нея.
	— Тогава какъв е смисълът?
	— Животът е смисълът. Да се присъединиш към другите, да си ги познавал. Ние те познаваме, силфенски приятелю Орион. Това ни прави щастливи.
	— Едно време се радвах, че ви познавам.
	— Да, съжалявам, хлапе. Забавлявахме се добре в онези гори, нали? Надявам се, че един ден отново ще се радваш, че ни познаваш.
	— Прав ли съм за вас? — попита Ози. — Има ли някакъв ваш еквивалент на СИ, където се качва цялата информация? С него ли говоря всъщност?
	Танцуващия с облаци се засмя.
	— Почти, Ози, почти.
	— Откъде да знам, че разполагаш с нужния авторитет, за да говориш тези неща?
	— Не можеш. Но аз те наричам приятел на силфените, Ози Фернандес Айзъкс. — Той вдигна висулка, същата като тази на Орион. — Твоя е свободата на пътищата. Върви където искаш с нашата благословия. Ако си мислиш, че съм просто лъжлив кучи син, потърси онези, които говорят истината.
	Ози се вторачи във висулката. Почти беше готов да я хвърли обратно по Танцуващия с облаци. Както щеше да постъпи Орион с целия си великолепен тийнейджърски гняв. Но пък цялото това събитие се случваше заради него, не заради Орион; бе научил каквото го интересуваше, макар и да не беше онова, което искаше да чуе. Висулката очевидно беше кулминацията. Беше важна по някакъв начин, дори още да не можеше да разбере как.
	— Благодаря ти, Танцуващ с облаци — каза той учтиво и прие висулката с малък поклон.
	Когато постави верижката на шията си, зрението му веднага беше изместено от мъгливо смарагдово искрене. Сякаш всяко от сетивата му беше изострено докрай. Усещаше повея на вятъра по кожата си, достатъчно силен, за да го нарани, топлината на слънцето, която заплашваше да опърли рошавата му коса, шумоленето на листата, звучно като какофония от цял оркестър. Можеше да помирише аромата на всеки плод и цвете на рифа. Ароматите се смесваха като вулканична сяра. А в съзнанието си усещаше мислите на силфенския Дом навсякъде около него — огромно царство на живота, което със самите си размери носеше пълен покой на всяко същество, докоснало се до него. Размери, които несъмнено го правеха неуязвимо. То беше навсякъде в газовия гигант, извиваше се през физическите и биологичните елементи като духовна сила в ядрото им. Неосезаеми връзки се плъзгаха и през най-малките процепи във време-пространството и свързваха всички силфени, които бродеха през вселената. Семейство, което надминаваше всяка обозрима човешка мечта за свързаност и любов.
	Ози им завиждаше за това. Но въпреки цялото чувство за принадлежност, което излъчваше, Домът им беше извънземен. Силфените наистина нямаше да помогнат на хората в битката срещу дайсъните. Те не виждаха в това недостатък в характера си. Това беше правилно, жизненоважно, защото така работеше вселената.
	— Еха! — Ози се зарадва, че е седнал. Емоционалният удар не беше толкова голям, както когато бе погледнал в спомена за мъртвия свят. Все пак това беше поглед към рай, болезнено красив въпреки несъвършенствата си.
	Мигът отмина, макар че той щеше да го помни винаги.
	Танцуващия с облаци се взираше в него, слабото му лице беше отпуснато, мускулите на бузите му бяха леко свити, устните — издължени, а езикът — неподвижен. Изражение, което Ози познаваше — на състрадание и тъга.
	— Един ден — обеща той на силфена, — ще построим мост над тази бездна между сърцата ни.
	— Ще те прегърна в този ден, приятелю Ози. — Танцуващия с облаци се обърна към Орион, който бе възвърнал обичайното си лошо настроение. — Сбогом, хлапе. Надявам се да откриеш майка си и татко си.
	Ози усещаше, че момчето е на път да каже нещо неприятно, и му каза:
	— Дръж се като голям човек. Никой не е съвършен.
	— Разбира се — изсумтя Орион и сви рамене. — Все пак благодаря, че ми каза за родителите ми.
	— За нищо.
	Танцуващия с облаци се обърна към Точий. Очите му припламнаха с виолетова светлина. Голямото извънземно му отвърна по същия начин.
	— Трябва да тръгвам — каза Танцуващия с облаци. — Идва дълъг вятър. Трябва да разкърша крилете си.
	— Забавлявай се, пич — каза Ози. Силфенът се оттегли в гората.
	Ози погледна към Точий, чието око сочеше към гората, където бе изчезнал Танцуващия с облаци.
	— Добре ли си?
	— То имаше същата форма като теб. Но беше много различно.
	— Да. Едва започвам да го осъзнавам.
	— Какво ще правим сега? — попита Орион.
	— Ще се върнем в заслона, ще съберем храна и ще си закърпя чорапите.
	— Защо?
	— Защото утре се омитаме оттук.


	Мортън разузнаваше ниските била, които оформяха източната граница на Регентите, високо над Трине’ба. Отново ръмеше. Ледените капки правеха гниещата стрелотрева коварна под краката дори за бронята му и адаптиращите се към терена подметки на ботушите му. Роякът разузнавателни роботи се бяха отделили пред него в широк периметър и търсеха следи от Първите. Напоследък наблюдаваха увеличена активност в този район, повече среднощни прелети и по няколко патрула. Дори подвижният Боуз не беше сигурен защо. Тук нямаше нищо. Нищо не можеше да бъде построено по острите била и дългите сипеи. Никакви посеви нямаше да поникнат в бедната наквасена почва.
	— Не мога да открия нищо — каза той. — Ако са посели сензори наоколо, значи са твърде сложни за нашата техника.
	— Не го вярвам — отвърна Роб. — Тяхната електроника още е в каменната ера. Аз лично почти привърших. Ще те чакам при сборния пункт.
	— Добре. — Картата във виртуалното зрение на Мортън му показа иконата на Роб на високата земя над кратера от разтопено стъкло, където се бе намирал Рандтаун. В интерес на истината, не беше далече от дъсчената къща, в която бяха открили подвижния Боуз.
	Малката зелена светлинка показваше, че Котката се намира в задната част на долината, до скалата Блекуотър. ПланинаНаЗората още използваше маршрута като главен транспортен път към по-широките долини. Подвижните подготвяха големи земни участъци за култивация и разораваха наквасените полета и акри със стрелотрева по хълмовете. Не много от растенията на Първите вирееха в такъв климат, така твърдеше подвижният Боуз. Полетата, върху които имаше посеви преди нашествието, произвеждаха съвсем немощни на вид филизи. Голям процент от растенията се бяха удавили в наводнените бразди. Напаст от местни за Елан гъбички се бе разпростряла по оцелелите. По увехналите листа започнаха да се разтварят вълнести, млечнобели цветове.
	Котката уж трябваше да каталогизира тракторите, които ПланинаНаЗората използваше, за да пръска подготвената земя с препарати против вредителите. През последните две седмици армия от земеделските машини на Първите беше пръснала огромни количества отровни химикали. Саймън Ранд анализира събраните проби и обяви, че отровата ще има ограничен ефект срещу гъбичките. Пестицидите също нямаше да въздействат кой знае колко на насекомите на Елан.
	— Виждам основи в единия край на Хаймарш — обяви Котката. — От вида на оборудването, което са натрупали, бих казала, че строят нещо като химически завод. Има смисъл, внасят адски много химикали. По-евтино е да ги произвеждат на място.
	Ноктите на Котката бяха наблюдавали през сензори и разузнавателни роботи как големите резервоари, пълни с токсични земеделски химикали, пристигаха през портала. ПланинаНаЗората го беше устроил в новото си селище само на два километра по брега от радиоактивната празнина, където бяха взривили ядрената глава. Строителството бе започнало, докато хората още празнуваха успеха си. От небето отново се спуснаха кораби с ядрени двигатели, които носеха огромно количество подвижни-войници и летателни апарати. ПланинаНаЗората просто повтори операцията по кацането си и устрои въоръжен лагер. След това вдигна силово поле. Вътре в него изгради портал на червеева дупка, започна да монтира индустриални машини, внесе големи захранващи генератори. Булдозери изчистиха пътища от новия център до пътя покрай скалата Блекуотър. В рамките на седмица операцията му възстанови предишните си размери, с една разлика: гарнизонът от подвижни-войници нарасна четворно. Във водите на Трине’ба бяха построени кошари и новата рафинерия започна да изпомпва гъстата черна течност, наситена с базови клетки. Първите подновиха земеделската си работа.
	Това били характерни за ПланинаНаЗората действия, обясни им подвижният Дъдли — да се разраства.
	— Докъде? — попита го Мортън.
	— До безкрая — каза подвижният. — Мисли за него като за разумен вирус. Животът му започва още от еволюционните му корени, вероятно дори отпреди това. Всичко, което Първите са правили, е да растат и да се състезават един срещу друг. Сега този е постигнал пълна доминация, изличил е останалите от вида си, макар че в интерес на истината между тях никога не е имало кой знае какви разлики. Ако го попиташ защо прави това, няма да разбере въпроса. То е растеж.
	След красивия успех, който бяха постигнали, унищожавайки Рандтаун, истината ги беше ударила тежко. Оттогава бяха извършвали дребни саботажи, пазеха оцелелите живи и си мълчаха за подвижния Боуз в докладите до флота. Съобщенията на Мелани продължаваха да ги уверяват, че се опитва ги измъкне, но засега не бе успяла да даде конкретен срок. Роб ставаше все по-докачлив по отношение на това. Мортън попита Котката:
	— Има ли силово поле около основите?
	— Не. Но има много подвижни-войници. Оттук преброих шестнадесет флаера, които патрулират над мястото. Чакай… това е странно.
	— Какво става? — попита Мортън.
	— Флаерите. Стоят на едно място. Просто се реят.
	— И аз виждам същото — каза Роб. — Копелетата спряха напълно. Защо ще го правят?
	Мортън погледна към брега на Трине’ба към новото селище на Първите. Облачните основи се носеха ниско над водата, както винаги тези дни. Одеяла от светкавици проблясваха през издутия им корем откъм невидимия южен бряг. Тътенът на съпровождащите гръмотевици разнасяше ехото си сред околните планини. Самото езеро умираше. Пламъците от ядрения синтез на корабите и замърсяването с базови клетки най-накрая бяха умъртвили крехката и неповторима екология. По повърхността се носеха мъртви риби, гниещите им тела се струпваха и оформяха огромни килими от разлагаща се сива плът. Безжизнените корали под тях бавно загниваха и изпускаха мокри отпадъци, които изплуваха на брега и се превръщаха в пенещи се дюни от гъсти кафяви мехури.
	Във въздуха над пустото езеро постоянно се носеха летателни машини, кръжаха над брега в търсене на вражеска активност и държаха повърхността около силовото поле под постоянно наблюдение. Всеки път ПланинаНаЗората пращаше патрул от поне шестнадесет. Тази сутрин бяха двадесет. Сега Мортън не можеше да забележи движение у нито един от тях. Силовите им полета бяха включени, а струите от двигателите им бяха във вертикална позиция.
	— Подвижните също са застинали — каза Роб. В гласа му имаше тревога. — По дяволите, това е зловещо. Просто си стоят там. Дори войниците.
	Виртуалната ръка на Мортън докосна иконата за комуникации.
	— Саймън, какво прави подвижният Боуз?
	— Дъдли е добре. Няма нищо нередно.
	Мортън използва комуникационните икони и направи пряка връзка с Боуз.
	— Нещо става там. Всички подвижни замръзнаха.
	— Не знам защо. Единствената възможна причина е да са получили такава заповед.
	Мортън използва електромагнитните сензори на костюма си, за да претърси честотите, които ПланинаНаЗората използваше. Сигналният трафик на извънземното бе спаднал до около десет процента от нормалните нива.
	— Задръж, ще те свържа към каналите му. Кажи ми каквото разбираш от приказките му.
	Виртуалните му ръце прикачиха данните от сензорите към връзката. Не му харесваше да излага Боуз на комуникациите на Първите. Не бяха сигурни дали ПланинаНаЗората няма да го задвижи като поредната си кукла. Освен това нямаше начин да потвърдят историята, разказана им от подвижния Боуз, макар че Мортън смяташе, че е вярна. Като предпазна мярка се бяха съгласили да го изолират от всички комуникации между Първите. Все пак реши, че ситуацията сега е оправдано изключение.
	— О, Исусе! — възкликна подвижният Боуз.
	— Какво има? — попита Котката.
	— ПланинаНаЗората е започнал ново нашествие във Федерацията. Използва нещо, наречено бомба за коронален пробив, срещу звездите ни. Ние самите разполагаме със супербомба, която може да обезвреди устройствата, но това само усилва радиационните лъчения.
	— Затова ли всички са спрели? Защото той се концентрира върху нашествието?
	— Не. Един от нашите кораби е преминал в системата на междинния пост. Изстрелял е нещо в звездата, което… О… Разрушенията са огромни. ПланинаНаЗората губи всичките си сонди за магнитна енергия. Червеевите дупки се затварят. Онази в селището до Трине’ба я няма. Местните му струпвания на групи с неподвижни трябва да поддържат контакт през червеевата дупка в орбита. Не разбирам какво сме направили със звездата при междинния пост. Със сигурност… О, Господи, тя се превръща в нова. Задействали сме нова! Нищо няма да оцелее. Той разполага само с броени минути.
	— Йу-хуу! Убихме ли го? — попита Котката.
	— Да, на междинния пост — отговори подвижният Боуз. — Всички генератори на червееви дупки към Федерацията ще изчезнат.
	— Значи сме спечелили?
	— Нашествието е спряно. ПланинаНаЗората още съществува. Както и генераторът на междузвездната червеева дупка. Това не е добре. Сега той вече възприема хората като истинска и съвсем непосредствена заплаха за съществуването си.
	— Но той трябва да осъзнава, че ако ни нападне отново, можем да го унищожим напълно — каза Роб. — Не е глупав.
	— Не, не е — каза подвижният Боуз. — Нито пък е разумно и отворено за преговори същество, каквото всеки човек би бил на този етап. Не съм сигурен, че сме постъпили правилно, макар да признавам, че не виждам друга алтернатива.
	— Можем да превръщаме звездите в нови. — В гласа на Котката се долавяше възхищение. — Колко прекрасно!
	— Сега флотът трябва да го направи и с Дайсън Алфа — каза Мортън. — Това е единственото решение.
	— Давай, флот! — извика Роб.
	— Ето го взривът — каза Боуз. — Виждам растящата вълна. Радиацията достига самия междинен пост. ПланинаНаЗората оттегля междузвездната червеева дупка. Всички останали вече ги няма.
	Мортън върна вниманието си към флаерите, които се носеха над Трине’ба. Все така стояха на място. Сигналният трафик на Първите почти го нямаше.
	— Какво ще правят неподвижните, останали тук?
	— Не съм сигурен — каза подвижният Боуз. — Всички неподвижни отново са независими. Засега са обединени копия на ПланинаНаЗората, но това няма да продължи дълго. Ще се върнат към автономия и ще се опитат да извоюват собствени територии. Тези на повърхността ще се съюзят с групите, които контролират големите кораби за приземяване.
	— Ще се сражават ли помежду си? — попита с надежда Саймън.
	— Не и с векове — каза подвижният. — Заемат много територия, няма да има нужда да се съревновават дълго. Ако предположим, че Федерацията им позволи да се разраснат в системите на Изгубените23.
	— Това няма да се случи — каза Мортън. — Вероятно ще ни изтеглят и ще взривят звездите.
	— Това не е препоръчително — каза подвижният Боуз. — Радиацията, която новите изпускат, може лесно да стерилизира целия живот в съседните звездни системи. Ще изтриете целия този сектор от Федерацията.
	— На кого му пука за подробностите? — каза Роб. — Можем да спечелим. Изоставените неподвижни ще бъдат избити един по един, докато ние пердашим ПланинаНаЗората в родната му система.
	— Оцелелите неподвижни все още са страховита сила — каза подвижният Боуз. — Разполагат с хиляди кораби и няколко генератора на червееви дупки, останали в системите на Изгубените23. Вероятно ще се опитат да се пренесат отвъд човешкия досег.
	— Нищо от това не ни засяга — каза Мортън. — Сега трябва да се тревожим само как ще реагират местните момчета. Някакви предположения?
	Докато говореше, видя как флаерите се задвижват отново. Връщаха се към силовото поле.
	— Местните неподвижни са съгласни да работят заедно и да останат свързани. Без канала за доставки от Дайсън Алфа всички налични операции по разрастването ще спрат. Ще се концентрират върху ресурсите си и укрепването на границата срещу атаките ви, както и срещу бомбардиране от страна на флота. Ще продължат комуникация с другите групи на Елан, за да решат какво да правят. Ще зависи най-вече от действията, които Федерацията предприеме срещу тях.
	— Би трябвало скоро да разберем какви ще са те. Следващата комуникация през червеева дупка е планирана след седем часа.
	— Ще ни приберат у дома — заяви Роб. — Няма смисъл да се лигавим със саботаж, когато можем да изличаваме цели звезди. Какво ще кажете? Свободни сме. А не изкарахме и половината от времето, с което ни заплашваха.
	— Свободни? — попита мило Котката. — И как по-точно ще обясниш факта, че не им предадохме нашата версия на Дъдли?
	— Мамка му!
	Синята икона на Роб се промени в кехлибарена и той се свърза с Мортън по шифриран канал.
	— Мортън, трябва да измислиш как да уредим това с флота. Може просто да го оставим тук и да се престорим, че нищо не се е случило. Оцелелите са ни много задължени, няма да ни издадат.
	— Възможно е. Искам да чуя какво ще каже Мелани в следващото съобщение.
	— Дяволите да го вземат! — изруга Роб. — Тая ти е стъпала на врата. Е, дай на малката вещица ясно да разбере, че няма да позволя нито на нея, нито на конспиративните й теории да застанат между мен и чистото ми досие. Това се отнася и до теб и психокучката. Когато флотът ни прибере, искам свободата си. Заслужих си я, мамка му.


>	12

	Найъл Суолт караше колело към работното си място в „Приключения сред Голямата Триада“, когато атаката започна. Все още идваше всеки ден, макар и туроператорът да не бе имал нито един клиент, откакто Мелани се върна след кратката си ваканция. По някаква причина главният офис в Уесекс не бе разтрогнал работния му договор. Всяка петъчна вечер счетоводителската им програма превеждаше заплатата му; затова всеки понеделник сутринта той се връщаше в офиса за още една седмица, през която си правеше каквото си иска в платеното от компанията време. А това се изразяваше най-вече в достъп до телесензорни предавания. Свързваше се към „Смъртоносно съблазняване“ поне веднъж седмично.
	Докато караше по последната отсечка от пътя към портата за служителите, му направи впечатление тишината. Тъй като офисът се намираше в края на главния терминал на гарата на ТСП, беше свикнал с постоянния ропот на тълпата, която обсаждаше входа. Според местните новинарски предавания над една трета от населението на Буунгейт бе напуснала и всички останали нямаха търпение да ги последват. Найъл не беше сигурен за официалните цифри; смяташе, че е повече от това. Всеки ден караше колело до работа от двустайния си апартамент, изминавайки дългия път около огромния гаров двор. Така не попадаше в огромния трафик от хора, които пристигаха по магистралата. Имаше толкова много коли, паркирани покрай пътищата, че правителството изпрати седемнадесет екипа да извозват изоставените превозни средства. Не че успяваха да смогнат. Разбира се, не бяха задръстени само страничните части на магистралите. Много хора караха през същия лабиринт от улици в търговския квартал около гарата, които той използваше, и паркираха на всяко свободно място, преди да отидат пеша до терминала. Някои сутрини откриваше, че през нощта са се появили стотици коли, превръщайки улиците в сериозно изпитание, през което трябваше да намери път.
	Всеки, който пристигнеше и зарежеше колата си, трябваше да чака почти два дни, докато огромната тълпа от хора бавно се преместваше напред към убежището, което представляваше главният терминал. Найъл не знаеше колко хора има между магистралата и входа; но му се струваше, че е цялото население на планетата. Носеха скъпи полуорганични дрехи или увиваха пластмасови листове около раменете си, за да се защитят от слабия дъжд на Буунгейт в тези ранни зимни месеци. Имаше много дни, когато Найъл пристигаше и заварваше останки от суграшица. Веднъж бе валяло сняг в продължение на тридесет и шест часа. Това усмири тълпата, направи ги нещастни, разгневи ги, но нищо не бе предизвиквало подобна тишина.
	Найъл беше само на триста метра от портата за служителите, когато осъзна, че няма никакъв шум; през повечето дни се чуваше от километър. Заобиколи голяма тойота с десет места, модел „Лизон“, паркирана насред един от складовете за разпределение на доставки, и наби спирачки. Когато вдигна очилата си, видя, че е спряло да вали. Добри новини, да, но не достатъчни, за да спрат постоянния рев на едва сдържания гняв на тълпата. Той погледна нагоре. Силовото поле се бе включило над града; тъмни облаци се плъзгаха около проблясващата му повърхност. Второ силово поле покриваше гарата и отклоняваше мъглите, пленени под градския купол.
	— О, по дяволите! — прошепна уплашено той. Никога не си бе позволявал да вярва, че извънземните ще се върнат.
	Филтърът за новини на е-конома му пропусна предупреждение, че червеевите дупки са насочени към много от звездните системи във Федерацията. Мигновената му реакция беше да погледне към огромната сграда на терминала и дългите й извити стъклени покриви. Задейства се инстинктът му за самосъхранение и той започна да пресмята маршрути в главата си. Като служител разполагаше с достъп до няколко ограничени зони вътре в комплекса на гарата. Имаше няколко начина да стигне до пероните, без дори да му се налага да се присъединява към ордата навън.
	Пусна спирачката и отново завъртя педалите. Днес пред портата за служители имаше осем пазачи, всички облечени с еластични брони и въоръжени. Обикновено имаше само двама служители от охраната, които стояха в кабината си и винаги му махваха да продължава напред, когато покажеше фирмения си пропуск. Този път го накараха да сложи дланта си на сензора, който един от тях носеше, за да проверят биометричните му данни.
	— Трябва да се майтапиш — изсмя се пазачът иззад шлема си. — Представител на туристическа компания?
	— Още сме активни — възрази Найъл. — Истински е. Проверете досието ми. Бях тук всеки ден в продължение на седмици. Имам групи на Далечината, които се връщат. Някой трябва да е тук, за да ги посрещне.
	— Имам новини за теб, синко, няма да стигнат дотук. Огледай се.
	— А ако се върнат?
	Последва дълга пауза, докато пазачът се съветваше с началника си.
	— Добре — каза той накрая. — Можеш да преминеш.
	— Благодаря.
	Подсилената бариера върху тротоара се вдигна нагоре. Найъл избута колелото си напред, чувствайки тръпки по кожата си, докато преминаваше през силовото поле. Точно докато го качваше на другата страна, пазачът каза:
	— Синко, ако имаш акъл, ще отидеш право към пероните и ще хванеш влак за Гралмънд или за някоя от съседните планети.
	— Ако групите ми се върнат, ще го направя.
	Дори дебелата броня не можа да скрие поклащането на главата му.
	Найъл завъртя педалите с всичка сила и се понесе към офиса си. Е-кономът му пращаше новини за ситуацията през целия път дотам. В системата на Буунгейт се изсипваха извънземни кораби, около орбитата на третия газов гигант. Още хиляди се появяваха в други системи. От местните новини разбра, че червеевата дупка към Уесекс беше временно затворена от ТСП.
	— Дяволите да ги вземат.
	Щеше да има метеж. Знаеше, че ще има.
	Когато стигна до офиса си, зави с колелото през рецепцията и го паркира до плота. Имаше голяма торба с много резервни дрехи, която пазеше отзад. Взе я оттам и се огледа в малката стая. „Приключения сред Голямата Триада“ разполагаше с малък сейф, в който пазеха дребните пари и различните пътнически ваучъри. Господин Спентън, мениджърът, бе дал на Найъл временен биометричен достъп, когато замина „на почивка“ точно след първата атака на Първите. Парите в брой бяха натрупани на купчини от различни валути. Не си губи времето с каквото и да е от Буунгейт или съседните звезди, тъй като прецени, че трезорите им няма да могат да подплатят националните си валути още дълго време. Разполагаше със сума на стойност от около петнадесет хиляди земни долара във валута от планетите, които се намираха далеч от новата атака. Натъпка ги в джобовете на якето си и се обърна към системата на офиса, която разполагаше с директна връзка към системата за билетна разпродажба и информация на ТСП. Изненадващо, но правото му на достъп все пак успя да го вкара вътре. Не че там имаше много налична информация. Уесекс, изглежда, беше затворил половината си червееви дупки за трафика, а върху останалите имаше наложени сериозни ограничения. Нямаше индикации кога ще бъдат отворени отново.
	„Само ако флотът отблъсне нашествието“, помисли си Найъл. Но ако по някакво чудо това станеше, той щеше да е готов. Използва сметката на „Приключения сред Голямата Триада“, за да си купи билет първа класа за Гралмънд, точно както го бе посъветвал пазачът. Беше на четиристотин светлинни години оттук, от другата страна на Федерацията, общо взето възможно най-далече от Буунгейт. Той задържа дъха си, докато системата на ТСП обработваше молбата му, но след няколко секунди билетът първа класа беше начислен към идентификационната му татуировка.
	Някой почука на вратата на офиса. Найъл подскочи, най-вече защото изпитваше угризения заради действията си. Отвън стоеше някакъв мъж. Беше висок и много привлекателен, с мека и отпусната руса коса. От типа мъже, които спортуваха много. Широките му рамене определено засрамваха доста по-отпуснатото тяло на Найъл. Онзи говореше нещо и сочеше с пръст офиса.
	— Съжалявам. — Найъл потупа ухото си и сложи ръка на сензорната ключалка на вратата. — Не можах да ви чуя — каза той, когато вратата се отвори.
	— Благодаря, че ме пусна — каза мъжът. Говореше с отчетлив американски акцент от Земята.
	— Не сме заети.
	„Това беше тъпо.“ На Найъл му се искаше да погледне към вратата, която водеше към задната стая. Беше почти сигурен, че мъжът няма да види отворения сейф.
	— Трябва ми помощ. Ъъъ… Не знам името ви. — Усмивката му беше от онези, които веднага обезоръжават жертвите си.
	— Найъл. Как мога да помогна?
	— Ето какъв е проблемът, Найъл. Няколко мои приятели са на Далечината от известно време и не могат да мръднат оттам, но току-що ми пратиха съобщение, че са успели да се измъкнат. В момента се връщат. Какъв ужасен късмет, а? Да се върнеш насред извънземно нашествие. Както и да е, трябва да отида на перона и да ги посрещна. След като се срещнем, ще се опитаме да се махнем от Буунгейт.
	— Точно сега няма заминаващи влакове от Буунгейт. Преди малко проверявах именно това.
	— Знам, но ще тръгнат веднага щом нашествието приключи. Не се тревожа за това. Проблемът са приятелите ми. Не мога да ги подведа. Можеш ли да ме отведеш до портала към Междинна станция? Бих отишъл сам, но около него има много системи за сигурност. Опасявам се, че няма да ме допуснат, за да се срещна с тях, тъй като всички са толкова изнервени сега. Те ще се върнат и ще са като в капан тук. Това ще са много лоши новини за всички нас. Ако това е от значение, мога да те възнаградя щедро. Много щедро.
	Мъжът започна да се харесва на Найъл още повече. Очевидно беше обикновен пич, а освен това и много богат. Всички, които отиваха на Далечината, бяха богати. А и беше прав за системите за сигурност: трябваше само да се сети какво се беше случило при портата за служителите тази сутрин. Можеше да се възползва много добре от ситуацията, ако изиграеше картите си добре, може би дори щеше да добави няколко бона към новооткритото си богатство.
	— Ами, добре, фирменият мерцедес има пълномощно да стигне чак до транзитната зона за Далечината. Мога да те преведа, няма проблеми.
	Уверената усмивка на мъжа стана дори по-широка.
	— Това исках да чуя.


	Хоше тъкмо бе стигнал до лондонския офис, когато започна атаката на Първите. Огромни силови полета покриха древния град и придадоха тъмносив цвят на небето. Той погледна навън към Темза и видя тъмните фигури на аероботи, които се издигаха над силозите си. Бяха по-големи от всяка летателна машина, която бе виждал.
	Е-кономът му каза, че го търси Инима.
	— Добре ли си? — попита тя.
	— Да, в офиса съм. А ти?
	— В безопасност ли сме тук, Хоше?
	— Най-безопасното място във Федерацията, обещавам ти. Да си дойда ли вкъщи?
	— Не. Остани там. Не искам да се тревожиш за мен.
	— Не се тревожа. Обичам те. Сега си тръгвам.
	— Не, Хоше. Пуснала съм новинарските репортажи във виртуалното си зрение. Нападенията дори не са близо до Земята. Остани на работа.
	— Искам да съм с теб, за всеки случай. — В случай на какво, не знаеше. Ако Земята паднеше, всичко щеше да свърши. И дори Паула нямаше да може да им уреди места в кораба на някоя от династиите.
	— Точно сега ли трябва да пътуваш?
	— Разбира се. Ако нещо мине през това силово поле, няма да има значение къде съм. Ще си взема такси.
	— Не искам да създавам проблеми.
	— Не създаваш.
	Хоше грабна палтото си от закачалката на вратата. Във виртуалното му зрение засвети червена приоритетна икона. Беше капитан Куманчо, който водеше частите на сенатския отдел по следите на Виктор Халгарт.
	— По дяволите! — Хоше докосна иконата с тюркоазения си виртуален пръст.
	— Току-що пристигнахме на Буунгейт — каза Куманчо. — Виктор отиде до един от складовете на двора за сортировка на гарата. Принадлежи на компания на име „Сънфордж“, местна транспортна и куриерска фирма. Сега я проучваме.
	— Добре. Заехте ли позиции?
	— Най-добрите възможни. Хоше, тук е хаос. Половината население на планетата живее пред гарата. ТСП току-що затвори червеевата дупка. Трябва да сме дошли с последния пристигащ влак. Хората ми се тревожат, че може да не успеем да се върнем.
	— По дяволите! Добре, остави това на мен. Екипът на Халгарт с вас ли е?
	— Да.
	— Добре, това е хубаво. Ще се свържа с Уорън Халгарт. Ще съчетаем подхода си и ще започнем процес по изтеглянето ви веднага щом ТСП отвори отново червеевата дупка. Ще се опитам да потърся информация и за това.
	— Благодаря, Хоше.
	— Знаеш ли какво има в склада на „Сънфордж“?
	— Още не. Ще започнем операция по проникване, след като се ориентираме добре.
	— Имате ли нужда от помощ от местните служби? Мога да подам молба от офиса. Ще е по-авторитетна.
	— Мисля, че трябва да разчитаме на себе си, Хоше. Правителството тук изглежда току-що е спряло да функционира. Екипите от сигурността на ТСП и градската полиция все още действат сплотено, или поне донякъде, но няма да им пука особено за някакви шпиони, на които им трябва помощ. Не се тревожи, можем да се справим с Виктор и склада.
	— Добре, дръж ме в течение на всеки час. Ще съм в офиса си. — Хоше застана напълно неподвижно за миг и изпсува всеки бог, за когото бе чувал, а след това окачи палтото си обратно на закачалката. Тюркоазеният му пръст докосна иконата на Инима. — Мила, съжалявам. Изникна нещо.


	— Не се тревожи — каза Ана. Малката й уста се сви в усмивка, докато изправяше раменете на униформата на Уилсън и изпъваше намачканите места. — Знаеш, както и аз, че направи всичко, което можеше да се направи. Нямаше алтернативи, нямаше умни отговори. Каза им нещата каквито са и те ти дадоха бюджета, който поиска.
	Няколко души ги гледаха, докато двамата стояха пред подземната зала на Сената. Бяха помощниците на останалите членове на Военния кабинет, който заседаваше вече тридесет минути. Сякаш Уилсън и Ана бяха радиоактивни. Никой не ги поздравяваше, никой не ги заговаряше, дори Даниъл Алстър и Патриша Кантил. Това че Уилсън не беше на заседанието на Военния кабинет ясно показваше какво се обсъжда вътре. Не се провеждаше информативен балансиран дебат, а чист сблъсък на власт.
	— Дяволите да вземат Найджъл, задето не ни каза с какво разполага — промърмори Уилсън. Гласът му стигна достатъчно далеч, за да провокира няколко погледа от страна на най-близките до тях помощници. — Дяволите да го вземат!
	— Те едва са подготвили кораба навреме — каза Ана и потупа ръката му.
	— Така твърди той — изсъска Уилсън. — По дяволите, чуй само какви ги говоря. Никой вече не се доверява на никого.
	— Как е възможно изобщо? — Ана се огледа наоколо и го придърпа по-далеч от безупречно облечените, учтиви и покорни помощници. — Не знаем кой работи за Звездния странник.
	— Това не е само заради Звездния странник. Погледни ги. — Той наклони глава към помощниците. — Всички династии и велики фамилии виждат шанс да издигнат някого за сметка на другите. Концентрират се върху вътрешната политика, докато човешката раса е изправена пред изчезване.
	— Не е справедливо.
	— Да, да. — Напрежението и тревогата го караха да трепери. „Да ме карат да чакам навън като ученик пред кабинета на директора. Не може така. Свърших добра работа.“ — По дяволите, май се самосъжалявам.
	Виртуалното му зрение показваше тактически дисплей от Пентагон-II, където флотът бдеше за нови знаци на активност от страна на Първите. Бяха минали само седем часа, откакто червеевите дупки в космоса на Федерацията се бяха затворили. Той нямаше време за тези глупости. Трябваше веднага да организират отговора на флота. В случай че той щеше да е човекът, който щеше да го организира.
	— Ей, стига. — Тя потърка нос в лицето му. — Сигурно просто решават какъв медал да ти дадат.
	Той я погледна уморено.
	— Благодаря.
	— Знаеш, че аз ще остана с теб, нали?
	Той я целуна.
	— Нямаше да стигна толкова далеч без теб.
	— Ще е хубаво да имаме истински живот. Никога не съм имала богат съпруг. Все още не съм виждала дома ти на Йорк5.
	— Ще го обикнеш. Имаме площ с размерите на Орегон, която оформям и засаждам от доста години. А и шатото се нуждае от преобзавеждане.
	— Звучи добре. Ще имам неограничена кредитна татуировка и всеки вътрешен дизайнер от тази страна на Федерацията, който си пожелая.
	Той я прегърна силно.
	— Ще бъде хубаво. Наистина.
	Вратите на конферентната зала се отвориха. Рафаел Колумбия пристъпи с големи крачки навън. Той също носеше пълната си официална униформа; беше безупречно ушита и му стоеше прекрасно. Дори помощниците застанаха мирно, когато той се появи.
	Уилсън не знаеше, че Рафаел е във Военния кабинет. Това можеше да означава само едно.
	— По дяволите! — Поне знаеше, че вече не се налага да чака. Сега му беше ясно със сигурност. „Дори не се налага да търпя унижението, наистина не се налага.“
	— Уилсън. — Рафаел го поздрави с въздържано изражение, подобаващо за случая. Подаде му ръката си.
	„Мога просто да му кажа да си я завре отзад.“
	Ана въздъхна едва доловимо.
	Уилсън стисна ръката му.
	„Като порядъчен офицер, с достойнство. В академията щяха да се гордеят с мен — ако все още съществуваше.“
	— Съжалявам — каза Рафаел. — Влязох вътре, след като те повикаха.
	— Всичко е наред. — „Както казал Цезар на Брут.“ — Не мисля, че който и да е от нас е в завидна позиция.
	Рафаил кимна със съчувствие.
	— Чакат те.
	— Разбира се.
	Ана стисна ръката му. Той влезе заедно с Рафаел в конферентната зала, за да се изправи пред Военния кабинет. Беше изненадващо, но само президент Дой срещна погледа му, когато се изправи на челото на масата. Хедър Антония Халгарт просто изглеждаше отегчена, а Найджъл Шелдън пръскаше светкавици от гняв. Фактът, че мъжът, чийто фамилен боен кораб и лични оръжия току-що бяха спасили цялата Федерация, може да претърпи политическа загуба веднага след това, бе показателен.
	Рафаел застана точно зад Уилсън.
	— Адмирале — каза президент Дой, — обсъдихме действията на флота и вашите собствени преди и по време на последното наистина катастрофално нашествие. Ако кажем, че ги намираме за незадоволителни, ще е най-голямото омаловажаване на века. Предвид катастрофалните загуби на животи, искаме моменталната ви оставка.
	„Спори. Кажи й да ходи на майната си. Никой нямаше да се справи по-добре.“
	— Както желаете — каза хладно той.
	Рафаел се приближи до него.
	— Адмирале, флотските ви кодове за оторизация са отменени. Ще бъдете поставен в неактивния списък, от този момент.
	Уилсън стисна зъби.
	— Разбира се.
	— Благодаря ти за това, което направи, Уилсън. Персоналът на флота го оценява — каза Рафаел, наблягайки на думите си.
	Уилсън се обърна към новия главен адмирал на флота, който очакваше назначаването си.
	— Искам всички тук да знаят нещо.
	— Ако имате да казвате нещо, моля ви, споделете го в доклада си — каза учтиво Дой.
	Той й се усмихна, наслаждавайки се на желанието й да се отърве от него с минимално усилие. Все още не разполагаше с увереността да му дава заповеди.
	— Звездния странник е истински. — Нарочно гледаше право в Рафаел и зърна леката изненада в иначе спокойните му черти. — Манипулира ни от много време.
	— Достатъчно, господин Кайм! — каза Дой.
	— Агентите му са били на борда на „Втори шанс“. Те са изключили генератора на бариерата.
	Рафаел изглеждаше смутен. Уилсън огледа хората около масата. Единственият, който гледаше към него, беше Жюстин Бърнели. Изглеждаше по-скоро виновна, отколкото изненадана. „Интересно.“
	Той сви рамене към Военния кабинет, сякаш вече не го интересуваше.
	— Провери това — каза той на Рафаел, когато се обърна към вратата.


	Найджъл гледаше гърба на Уилсън, докато последният напускаше залата на съвета. Избликът му беше невероятен. Реакцията на останалите около масата го развесели. Дой, както можеше да се очаква, беше ужасена от твърдението на Уилсън. Хедър изглеждаше слисана, Рафаел загрижен, а Жюстин правеше същото като него — оглеждаше останалите. Той срещна погледа й и се усмихна. Тя нарочно му отвърна с каменно изражение.
	Нямаше как да забрави спешното обаждане на Кембъл преди по-малко от двадесет и четири часа, когато го бе попитал от нейно име каква е политиката на династията спрямо Майо. След атаката на Първите Кембъл му каза още, че сенаторът и следователят искат спешна лична среща с него. Не беше сигурен за какво става дума, но предвид това, което наблюдателният екип на Нелсън му бе казал за действията на Мелани на Илюмината, това не беше молба, която можеше да отхвърли. Само че сега започваше да се чуди какви ли връзки свързваха Жюстин с Уилсън. Едно беше сигурно, срещата им щеше да е много по-интересна от тази.
	— Мисля, че можем да продължим — каза Дой, след като вратите се затвориха и конферентната зала отново бе екранирана. — Искам да предложа адмирал Колумбия да поеме цялостното командване на флота, от този момент.
	— Подкрепям предложението — каза Тониея Гал.
	„Естествено“, помисли си Найджъл. Забеляза усмивката на одобрение на лицето на Хедър.
	— Всички „за“ ли са? — попита Дой.
	Найджъл вдигна уморено ръка заедно с всички останали. Алан Хътчинсън му се усмихна с ожесточение и разбиране; усмивка, която той пренебрегна. Ако Хедър беше изненадана, не го показа. Спорът, който се бе разразил между династиите преди три часа посредством свръхсекретни канали, бе свиреп. Само малка част от негативната енергия бе преляла в първата част от срещата на Военния кабинет. Дори страстите, разразили се тук, обаче, бяха скандализирали по-умерените членове като Тониея Гал и Криспин Голдрайх. Но пък, когато се намираше зад непробиваеми защити, Хедър винаги псуваше като строителен работник.
	— Искам да ви благодаря за доверието — каза Рафаел. Звучеше съвсем искрен. — Искам да ви уверя, че съм решен да сложа край на заплахата, която представляват Първите. Господин Шелдън, вие казахте, че ще дадете достъп до оръжието си.
	Всички се обърнаха към Найджъл. „Дори сега“, помисли си уморено той. За миг му се прииска да излезе с много шум навън, да настигне Уилсън, да го прегърне през рамо и да отидат заедно в някой бар.
	Федерацията, която бе създал и предвождал толкова дълго, сега искаше оръжията му. „Не трябваше да става така.“ Денят, в който бе стъпил на Марс, за да се посмее на Уилсън и останалите астронавти, беше денят, в който наруши старата система: двамата с Ози бяха освободили всички. „А сега помогнах за построяването на най-отвратителното оръжие, за което някой някога е мечтал. Исках да живеем сред самите звезди, а не да загасяме живота в тях.“
	— Да — каза презрително той. Колко много Рафаел приличаше на старите офицери, дръзки в официалните си униформи, толкова уверени, докато изнасяха докладите си за прецизни атаки и минимални косвени жертви. — Освен ако Първите не се съгласят да договорим спиране на враждебните действия, ще използвам оръжието срещу родния им свят.
	— Това ще гарантира ли изтреблението им? — попита Ханс Браунт.
	— Когато бъде изстреляно в звездата, оръжието освобождава взрив с енергията, характерна за нова, и в процеса унищожава звездата. Подобно събитие ще погълне цялата цивилизация в Дайсън Алфа. Тъй като те със сигурност са се разпрострели отвъд първоначалната си система, тактиците на династията ми предложиха стратегия за издирването им и справянето с тях. Ще осъществим разузнавателни мисии с център Дайсън Алфа и ще превърнем в нова всяка звезда, около която засечем присъствието им. Това, разбира се, ще стерилизира целия живот в съседните звездни системи.
	Около масата се спусна гробна тишина.
	— Искахте да спечелите — каза им безкомпромисно Найджъл.
	— Преди имахме резерви по отношение на геноцида, и с право — каза Рафаел. — Това е нещото, което ни прави хора. Но не можем да чакаме повече. Ако позволим на Първите да оцелеят, те винаги ще представляват заплаха за съществуването ни. Разполагат със слънчеви бомби и не се свенят да ги използват. Имат червееви дупки и с тях ще успеят да разработят кораби със свръхсветлинни двигатели. Ако това се случи, ще се разпрострат сред галактиката като вирус и ще застрашат и други видове. Не можем да позволим това. Всичко опира до един много прост въпрос: те или ние.
	— Много добре — каза Дой. — Препоръката на Военния кабинет е да се използва всяко възможно средство, за да се отървем от заплахата в лицето на Първите, включително пълното им изличаване. Предлагам това за гласуване.
	— Подкрепям — каза Рафаел.
	— Моля ви, гласувайте, дами и господа — каза Дой.
	Вотът беше единодушен.
	— Благодаря ви — каза Рафаел.
	— Как ще се справиш с Първите в космоса на Федерацията? — попита Криспин.
	— Изгубените23 ще са най-лесни — каза Рафаел. — В тези системи има много малко кораби. Просто ще изтеглим партизанските части и ще използваме квантовите разрушители срещу всяка планета. Няма да оцелеят след това. Новите48 ще са по-голям проблем.
	— Мислиш ли? — отвърна рязко Алан Хътчинсън. — Като за начало, Уесекс няма да бъде класифициран заедно с останалата част от инвазията. Пуснете квантов разрушител на моя свят и ще пратя династията ти в каменната ера.
	— Никой няма да унищожи Уесекс — каза Хедър. — Успокой се, Алан. Това е свят от Големите 15, може да се възстанови от радиацията. Нараби е защитен от силови полета, а фермерските земи ще могат да бъдат засети скоро. Останалата земя, онази, която си оставил некултивирана, не се брои; тя няма икономическа стойност и никой не живее там.
	— Въпреки това е нужна функционираща биосфера — каза Жюстин.
	— Половината земна маса ще бъде напълно незасегната — каза Ханс. — Слънчевият пламък действа по-малко от час. А и действието на радиацията върху океана ще е съвсем минимално. Биосферата на Уесекс още е цялостна, както и на останалите Нови48.
	— Не е толкова просто — каза Жюстин. — Роякът от частици ще се разпростре върху планетата. Навсякъде ще има радиационен дъжд.
	— Най-тежко ще го понесе полукълбото, обърнато към звездата по време на действието на слънчевия пламък. Останалата повърхност няма да е толкова зле. Да вземем за пример Далечината; пламъкът продължи седмици там, а ние успяхме да възстановим континентите. Цялата планета е жива отново. На хората няма да им свърши кислородът. Времето, което ще отнеме, за да се възстанови въглеродният цикъл, е незначително в планетарни мащаби.
	— Аз всъщност съм била на Далечината — каза Жюстин. — Обитаемостта там е на минимално ниво, и то след век и половина кански усилия. Огромна грешка е да бъде класифицирана сред нормалните животоподдържащи светове. Тези Нови48 няма да бъдат животоподдържащи; ще трябва да преместим населението им. Не знам за Уесекс, това е изключение, но останалите трябва да бъдат евакуирани.
	— Не предлагам да изоставим Уесекс — каза Рафаел. — Въпреки това в момента има четири хиляди и петстотин тежковъоръжени кораба в системата на планетата. Не разполагаме с четири хиляди и петстотин ракети „Дювоа“, да не говорим за сто и седемдесетте хиляди, от които ще се нуждаем, за да елиминираме корабите на Първите на територията на Новите48.
	— Наистина ли са изпратили толкова много? — попита Тониея Гал.
	— Да — каза Рафаел. — Което означава, че ще трябва да евакуираме множеството от тези системи. Флотът не може да се справи с четиридесет и осем армади.
	— С колко можеш да се справиш? — попита Дой.
	— Ако приемем, че производството на кораби от клас „Москва“ продължи без прекъсване, оценката ни е, че можем да прочистим пет звездни системи, преди да започнем да търпим поражения. Още не знаем каква заплаха представляват тези кораби. Те имат две възможности, като и двете ще изправят защитите ни пред огромни трудности. Първо, могат да се отправят към животоподдържащите планети и да пробият защитите ни с численото си превъзходство, а след това да се приземят и да установят въоръжени колонии. Това, разбира се, означава, че можем да използваме квантовите разрушители срещу тях, когато са долу и са концентрирани на едно място.
	— А втората възможност? — попита Криспин.
	— Могат да избягат. Разполагайки средно с по три хиляди и петстотин кораба във всяка система, имат достатъчно оборудване и производствени възможности, за да изработят свръхсветлинен двигател рано или късно. Отново ще трябва да се съберат, за да започнат производствения процес, което ще ги направи уязвими за ракетите „Дювоа“.
	— Колко време ще отнеме направата на сто и седемдесет хиляди ракети „Дювоа“? — попита Тониея Гал.
	— Вероятно можем да ги изработим в рамките на девет месеца, при положение че дадем начало на проект с върхов приоритет. Не съм сигурен дали разполагаме с такова време. Ако още планират колонизиране на Новите48, могат да навлязат в орбита около всяка от тях в рамките на седмица.
	— Намекваш за евакуация независимо от действията на Първите — каза Жюстин.
	— Да. Това е предпочитаната възможност. Да ги оставим да се приземят и да ги унищожим с квантов разрушител.
	— Вече имаме чудовищен проблем с бегълците от Изгубените23, а повечето от тези планети бяха нископродуктивни светове. Колко хора живеят на Новите48?
	— Без да броим Уесекс — каза Найджъл, — около тридесет и два милиарда души.
	Този път тишината беше още по-тежка.
	— Не може да стане — каза Ханс Браунт. — Нали?
	— Физическото им преместване през червееви дупки е възможно — каза Найджъл. — Въпреки това установяването на диаспора в подобен мащаб в останалата част от Федерацията е напълно непрактично. Няма къде да живеят толкова много хора; само изхранването им с основни дажби ще причини банкрута на всички ни.
	— Тогава трябва да приемем тази възможност — каза Жюстин. — Аз поне няма да приема каквото и да е предложение да изоставим тези хора. Войните неизменно предизвикват промени в обществото; изглежда, това предстои и на нашето.
	— Демонстрираш благородство, мила — каза Ханс Браунт. — Но дори Сенатът да предприеме драконови мерки и да натресе бегълците на останалата част от Федерацията, някои планети ще се противопоставят.
	— Не можем да обърнем гръб на тридесет и два милиарда живота! — разгневи се Жюстин.
	— Има алтернатива — каза тихо Найджъл. — Разбира се, рискована е. — Този път не почувства друго освен презрение към начина, по който всички се обърнаха към него с надежда и отчаяние в погледите си. — Отваряме четиридесет и седем нови планети и просто прехвърляме населението директно, за да могат да построят наново обществата си.
	— За бога, човече — каза Алан. — Не можеш просто да стовариш милиарди хора на неразвити светове. Трябват им градове, инфраструктура, правителство… храна!
	— Знам — каза Найджъл. — Всичко това ще трябва да бъде подготвено предварително.
	— Но… ние имаме по-малко от седмица — напомни Тониея Гал.
	— Както е казал някога Айнщайн, времето зависи от относителната позиция на наблюдателя.


	Когато президент Дой закри официално заседанието на Военния кабинет, Жюстин остана в креслото си. Останалите водачи на династии се отправиха към Найджъл, за да му предложат благодарностите и поздравленията си. Дори Хедър беше достатъчно отстъпчива, за да му благодари. Що се отнася до Дой, Жюстин никога не я бе виждала в пристъп на такава жалка радост. Тя почти изтича към чакалнята, за да каже резултата на Патриша Кантил. Лицето на Патриша скоро сияеше от широка, невярваща усмивка.
	„Колко глупаво“, помисли си Жюстин. Сякаш щом обявяха нещо, то щеше да се случи. А всичко, на което се бяха съгласили в кабинета, зависеше от това нищо друго да не се обърка. „Как ще реагира Звездния странник?“
	— Мисля, че искаше да ме видиш? — каза Найджъл. Беше застанал до креслото й. Жюстин погледна към него.
	„Какво точно се предполага, че трябва да почувствам, ако гледам към агент номер едно на Звездния странник във Федерацията?“ Ръката й покри малката издутина на корема й. „Трябва да си осигуря място на един от спасителните кораби, за всеки случай.“
	— Така е — каза тя.
	— Отлично. При едно условие.
	— Какво е то? — попита тя с безпокойство.
	— Да вземеш Мелани заедно с теб и следовател Майо.
	Жюстин зяпна.
	— А?
	— Мелани Рескорай. От доста време очаквам да се срещна с нея. Тя е със следователя, нали? Върнали са се заедно на Земята от Илюмината.
	— Да — каза Жюстин, докато се опитваше да запази спокойствие. „Откъде знае това? Още по-важното е, защо го знае?“
	— Отлично. Ще го направим, след като всички приключим с глупавите обществени изказвания. Офисите на ТСП на Нюарк би трябвало да ни осигурят достатъчно уединение. — Той се усмихна. — Радвам се, че си добре след опита за покушение. Кажи на Гор, че съм впечатлен, както винаги.
	— Ще му кажа — обеща Жюстин.


	Едмънд Ли знаеше, че е постъпил глупаво, оставайки на планетата. Трябваше да напусне Буунгейт преди седмици, когато хаотичното сборище от приятели и роднини, които съставляваха семейството му, беше заминало с влак на Таниата. Обаждаха му се всеки път, когато имаха достъп до връзка с унисферата, график, който беше дори по-лош от връзката към Далечината. Показваха му изображения на палатката, в която живееха, както и сцени от ежедневието на Таниата. Така че имаше добра представа за тяхното състояние, както и за това на още петдесет хиляди други в импровизирания град недалеч от океана. Това беше едно от осемте градчета около гарата на ТСП. Всички помагаха с полагането на основите на новия град, изграждаха инфраструктурата, вършеха работата, която нормално се падаше на роботите. Всички помагаха, всички познаваха съседите си. Усещаше се пионерски дух, който човешките светове не познаваха от отварянето на първите планети преди триста години. Въпреки трудностите изглеждаше добро място за живот.
	И все пак Едмънд не бе напуснал. Най-глупавото от всичко беше, че технически той вече нямаше работа. Товарният инспекторат за Далечината вече нямаше никаква работа. Никой не внасяше нищо. Нямаше какво да се сканира и анализира. Освен това останалите си бяха тръгнали няколко дни след посещението на хората от флотското разузнаване. Сега беше сам. Наблюдавал бе как всички останали офиси в малкия административен блок намаляват и се свиват до нищо, което де факто го правеше правителствен отговорник за целия трафик към Далечината.
	Продължаваше да го прави най-вече заради парижкия офис на флота, които го помолиха да продължи с наблюдението на трафика от и към Далечината. Било важно. След известно време му стана интересно какво се случва на Далечината — това не беше достатъчно добра причина да остане и все пак… Хората, които напускаха Далечината, бяха почти едни и същи. Всеки полет на въглеродните гъски беше претъпкан с емигранти, които на практика бяха продали всичко, за да си купят билет. Пристигаха изгърбени под тежестта на свят със стандартна гравитация и допълнително натоварени с жалки очаквания за Федерацията. Справяше се добре, ако успееше да събере имената на всички, преди да изчезнат в гаровия терминал, където вярваха, че ще намерят убежище. От разговорите си с тях успя да разбере за странните размирици, които тормозеха Далечината, за престъпните саботажи и издигането на власт на Института, който налагаше закон и ред в Армстронг Сити.
	Хората, които все още пътуваха към Далечината, обаче, бяха тези, които истински събуждаха любопитството му. Защо отиваха там по това време беше неразбираемо за него. Въпреки това те продължаваха да се появяват с билетите си за обратно пътуване: технически персонал от Института, охранители от Института, управители от Института. Никой от персонала на Института не си отиваше от Далечината. И пак те бяха единствените хора, които се връщаха на планетата.
	Заради неудържимото си желание да разбере повече за злощастната планета той направи безброй търсения в унисферата, за да намери информация. За първи път започна да обръща внимание на казаното от Пазителите. Да, те бяха шайка терористи психопати, но поставени в контекста на всичко, на което ставаше свидетел, твърденията им добиваха неприятна логика.
	Последната седмица дори полетите на въглеродните гъски спряха, след като пилотите и екипажите бяха дезертирали, за да се отправят към по-безопасните части на Федерацията. Тогава персоналът за техническа поддръжка на ТСП започна да се изнизва от гарата. Беше леко изненадан, че червеевата дупка към Уесекс още работи, имаше съвсем малко поддържащ персонал, който да наглежда отвора й на Буунгейт.
	Знаеше, че това е моментът да си тръгне. ОИ, който контролираше портала към Далечината, без съмнение щеше да го затвори, когато достатъчно от компонентите му преминеха сроковете на безопасност и бъдеха достигнати предварително заложените граници. Можеше да остава още ден или шест месеца; Едмънд съвсем не беше експерт. Не че това имаше значение, без екипажите на въглеродните гъски Далечината вече нямаше как да бъде достигната. Почти се почувства виновен заради тези си мисли. Вече се смяташе за единствения човек, на когото му пука за съдбата на отдалечената планета, самотния наблюдател на границата, който гледаше към пустошта.
	Тогава, преди три дни, нещо се промени. Комуникационната връзка между Междинна станция и Далечината се отвори в правилното време, но потокът от съобщения, който течеше към Федерацията, не достигаше дори до един процент от нормалното количество. Освен това бе изцяло кодиран. Всички съобщения или обаждания към Далечината се връщаха обратно, включително официалната му молба за информация до губернатора. Далечината вече бе напълно изолирана. В продължение на три дни Едмънд Ли бдеше самотен в офиса си и чакаше да види какво ще се случи. Тогава нападнаха Първите.
	Проследи нашествието по новинарските предавания и официалните правителствени съобщения. Наблюдава рояка от кораби, който се появи на три астрономически единици от звездата. Също и слънчевата бомба, изстреляна в звездата. Тайното супероръжие на флота, което беше ужасяващо мощно, се справи с бомбата, но на много висока цена. Тогава в звездата на Буунгейт бе изстреляна нова слънчева бомба. Флотът беше принуден да я взриви отново. Сензорите на сателитите в орбита около Буунгейт плениха в кадри колосалните вълни, които бушуваха през короната на звездата; и регистрираха внезапното смъртоносно покачване на слънчевата радиация върху планетата.
	Без предупреждение или обяснение всяка червеева дупка на Първите във Федерацията се затвори. Хората бяха победили — ако не се брояха хилядите бойни кораби, които се събираха като ята гарвани около четиридесет и осем свята на Федерацията.
	Вероятно времето спаси Едмънд. Беше прекарал няколко часа на бюрото си, преглеждайки репортажи и разкази на очевидци за инвазията, като от време на време отиваше до машината за чай. След като червеевите дупки изчезнаха, започна да следи сензорната информация от сателитите на Буунгейт, за да добие представа за прякото влияние, което радиационният вихър оказва върху планетата. Електромагнитната енергия беше абсорбирана и до някаква степен отслабена от атмосферата, преди да стигне до повърхността. Дори така, дозата беше по-голяма, отколкото повечето животни и растения можеха да понесат комфортно. Първата вълна радиационни частици пристигна не много по-късно и на практика заличи йоносферата през първите няколко минути на действието си. Беше много по-тежко, отколкото предвиждаха експертите в новинарските студиа. Захранването извън градовете, защитени от силови полета, стана непостоянно или съвсем се срина под влиянието на приливите. Всички граждански сателити спряха да работят, след като бяха изложени на ефектите, което превърна сензорите на планетарните защитни платформи в единствения им източник на информация. От полюсите тръгнаха сияйни бури, чиито бледи танцуващи цветове внесоха странна красота в унищожението, което се сипеше тихо върху света.
	Едмънд излезе навън, за да наблюдава как първото светлинно шоу се завърта около силовото поле на града. Паркингът все още беше покрит с локви, останали от нощния дъжд, преди силовите полета на гарата и града да отразят облаците. Върху бетона имаше само една кола — неговата собствена петнадесетгодишна хонда „Трисма“. Той застана до нея, докато мораво-кайсиевата фосфоресценция се извиваше като свръхзвуков прилив над града. Дори зимните облаци се бяха оттеглили пред стихийните вълни, оставяйки след себе си чисто зимно небе. Когато погледнеше, примигвайки, към слънцето, виждаше малки петънца по ослепителния диск.
	Над града проблясваха покривки от светкавици. За миг те надминаха по яркост както сиянията, така и слънцето. По извивката на силовото поле започнаха да се спускат малки струи лилави йони. След това сиянието се завърна в цялото си великолепие, отразявайки горещата си луминесценция върху мокрия бетон.
	Унисферата съветваше всички извън силовото поле веднага да потърсят убежище. Отново проблесна светкавица, този път по-дълго. Едмънд започна да брои до гръмотевицата, докато осъзна колко безполезно е това. Сега към ивиците на сиянието се примесваха дълги искри и увеличаваха яркостта им. Между разнообразните, извиващи се цветни ивици проблясваха светкавици. Странно наметало на смъртта, с което може да се наметне една планета, помисли си той.
	Е-кономът му каза, че започва обръщение към Федерацията от страна на Военния кабинет. Киберсферата на планетата не можеше да понесе нищо друго. Той дори не знаеше, че управляващият ОИ може да се справи с това. „Време беше, помисли си. Няма да е зле да разберем какво се случва и какво стана с битката.“ От ТСП още не бяха отворили наново червеевата дупка към Уесекс, макар че успоредната червеева дупка с нулеви размери очевидно поддържаше Буунгейт свързана с унисферата.
	Образът, който изпълни виртуалното му зрение, показваше президент Дой, седнала начело на внушителна маса. От двете й страни бяха Найджъл Шелдън и Хедър Халгарт. Едмънд навлажни устните си. „Наистина внушително.“ Малки надписи показваха имената на членовете на съвета. Мащабите на политическите сили, събрани заедно, бяха показателни, че решението им е твърдо. Той се облегна на хондата и заслуша съдбата си.
	— Драги сънародници — каза Дой. — Ще започна с това, че нашествия на Първите във Федерацията вече няма да има, поне в близко бъдеще. Една фрегата успя да премине в системата на Портата на Ада и да унищожи генераторите на червееви дупки там. Не мога да ви споделя подробности за кораба или оръжието, което бе използвано, поради съображения за сигурност, но е достатъчно да ви кажа, че сега разполагаме с оръжие, чиято мощ е наистина страховита. За съжаление това не елиминира изцяло заплахата от Първите. Има хиляди техни бойни кораби, които вече са в космоса на Федерацията и с които ще трябва да се справим. В допълнение към това Първите използваха слънчеви бомби, чиито ефекти още се усещат на Вторите48. Няма нищо, което да направим, за да отразим радиацията, която насища тези светове. Накратко, техните биосфери най-вероятно ще станат необитаеми. Дори да е възможна програма по обновяването им, какъвто може би е случаят на Уесекс, тези светове отново ще станат свидетели на битки през идните седмици, докато флотът се сражава с останалите кораби на Първите. Затова с огромно съжаление трябваше да информирам водачите на планетите, че нямаме друг избор освен да евакуираме световете им.
	— По дяволите — промърмори Едмънд. Знаеше, че в обръщението ще бъде казано нещо подобно, но въпреки това едва сега започваше да осъзнава мащабите на изреченото от президента. „Но къде ще отидем всички ние?“
	— Тъй като намирането на място за тридесет милиарда души е практически невъзможна задача дори за нашето общество — каза Дой, — ще трябва да прибегнем към доста оригинално решение.
	На Едмънд не му харесва как звучи това. В този миг е-кономът му каза, че през защитния кордон от втора степен около портала към Далечината току-що е преминало превозно средство. Той се намръщи. Кой, по дяволите, ще иска да посети тази част от гарата, особено сега?
	Найджъл Шелдън се наведе напред и пое думата от президента. Изражението му изглеждаше искрено и изключително уверено.
	— Когато строяхме първата си червеева дупка, Ози измисли математически апарат за манипулирането на вътрешния времеви поток на екзотичната материя. Направихме малък тест преди няколко века, използвайки една от червеевите дупки на изследователския отдел на ТСП, и идеята проработи. Оттогава не сме я използвали, защото нямаше практическо или търговско приложение за нея. До днес. Това, което ще направим, е да модифицираме червеевите дупки, водещи към планетите, чиито биосфери умират. След седмица те ще бъдат отворени за цялото население и ще започне изход, организиран от националните ви правителства. Няма да използвате влакове, за да преминете през порталите; вместо това ще трябва да вървите, да шофирате или да вземете автобус — ако искате, можете да преминете с велосипед. Другият край ще се отвори на нов животоподдържащ свят в космоса от етап три. Въпреки това той няма да се появи още десет или петнадесет години, може би дори по-дълго. За вас ще изминат само няколко секунди, но навън останалата част от Федерацията ще е разполагала с достатъчно време, за да построи нови основи от градове с функционираща инфраструктура, които да ви приемат. Знам, че това ви звучи шокиращо, но световете, на които сте в момента, умират и ние трябва бързо да се застраховаме срещу нови загуби на живот.
	Колата беше мерцедес, регистриран на името на „Приключения сред Голямата Триада“. Едмънд се изправи и се загледа през обширния двор към пътя, който водеше към терминала. Колата беше лъскава бургундскочервена лимузина, която ускоряваше напред. Беше управлявана ръчно и премина право по завоя към пътническия перон. Не че някой използваше червеевата дупка към Междинна станция. Вместо това автомобилът се отправяше към блока с офиси и паркинга, където стоеше Едмънд. Имаше нещо много сбъркано в тази картинка. Той бе запазил достатъчно от инстинкта си на полицай, за да провери малкия йонен пистолет, който носеше, след това забързано се отправи към другия край на сградата.
	— Ще направим всичко възможно да видим успешния край на тази операция — каза президент Дой. — Сенатори, планетарни водачи, династии: обединени сме в това наше решение. Независимо от цената на усилието, ние _няма_ да ви подведем. — Тя въздъхна със състрадание. — Успешен път на всички.
	Мерцедесът отби в паркинга, точно когато Едмънд стигна до края на сградата. Той погледна иззад ъгъла и видя как голямата лимузина спира до хондата му. Отвори се врата и навън пристъпи висок рус мъж. Едмънд ахна веднага щом видя лицето му. Разпозна го моментално. „Тарло.“ Полицейското предупреждение, разпространено из цялата Федерация, бе дошло преди двадесет и четири часа. Едмънд първо реши, че става дума за някаква грешка или шега, но след това провери сертификата на заповедта и видя, че е съвсем автентичен.
	Тарло задържа погледа си за миг върху хондата, след това бавно завъртя глава и огледа пустия паркинг. Едмънд се скри зад ъгъла. Според заповедта за задържане Тарло беше тежковъоръжен и изключително опасен. Преброи до пет и рискува да погледне още веднъж. Тарло влизаше в блока с офиси. Вратата на мерцедеса още беше отворена. Едмънд използва ретиналните си импланти и погледна вътре в колата. На покрития с килим под на лимузината лежеше тялото на млад мъж, чиито врат беше пречупен. Мъртвите му очи се взираха към невероятните металически проблясъци, които покриваха като похлупак небето над Буунгейт.


	Кафе „Петте спирки“ се намираше в единия край на уличния мол „Роше“, събрано между „Шишчетата на Баб“ и „Мама Цвят“, магазин за евтини дрехи за бременни. Отвън беше магистрала Б77, която водеше право към планетарната гара на Нараби, на четири километра на запад. Дори сега, докато сияйната буря бушуваше в небето извън силовото поле на мегаграда, а в системата се носеха хиляди извънземни кораби и половината от порталите на гарата още бяха затворени, трафикът бе не по-малко натоварен от всякога.
	Брадли Йохансон и Адам Елвин не обръщаха много внимание на препускащите коли. Порталът над бара току-що бе започнал да повтаря обявлението на Военния кабинет.
	— Бленуващи небеса — измърмори Брадли. — Никога не съм очаквал подобно нещо. Какво находчиво решение! Нищо чудно, че Шелдън изглежда толкова доволен.
	Адам погледна скептично към портала.
	— По-скоро бих го нарекъл самодоволен.
	— Стига, Адам, трябва да се научиш да си по-щедър, особено във времена на криза. Освен това построяването на инфраструктурата на четиридесет и седем свята е огромен проект, предназначен за централизирано правителство. Точно нещо, което би одобрил.
	— Не ме поставяй в стереотипи. Не съм почитател на централизираните правителства; тенденцията при тях е към корупция и назадничавост. Едно общество, в което всички са равни трябва да включва прехвърляне на властта до местно ниво от комитети.
	— Хм, напомни ми: колко ангела преброихме вече на онази игла?
	— Ти започна. А и това са четиридесет и осем свята. Как, по дяволите, ще пренесат всичките фабрики на новите планети?
	Той се загледа през прозореца. Отвъд магистралата мегаградът се разстилаше върху мъгливия хоризонт. Огромни жилищни квартали се редуваха с индустриални зони, съшити едни към други от извиващите се линии на жп линиите и магистралите. На всеки няколко километра огромните постройки на рафинерии или металургични заводи се издигаха над ниско разстланата градска площ като катедрали и замъци в средновековен пейзаж. Над защитния купол на силовото поле се промъкваше здрачът, който придаваше допълнителна яркост на иридесценцията, обсаждаща града отвън.
	— Четиридесет и седем — каза твърдо Брадли. — Хътчинсън няма да премести този, вече го е трансформирал веднъж. Дори слънчевият пламък да убие всяко живо нещо извън града, трактороботите просто ще засадят растенията наново. Във всеки случай мисията с пътешествието във времето ще трябва да използва генераторите на червееви дупки на планетарната гара в Нараби. Не, този свят ще остане независимо от пораженията, които ще понесе. От него зависят тридесет и два милиарда души.
	— Да. Тези бомби, с които разполагаме… Знаех, че флотът сигурно разработва някакви оръжия, които са по-мощни от ракетите „Дювоа“, но, дявол да го вземе… нещо, което да засегне звезда? Мислиш ли, че Звездния странник е очаквал нещо подобно?
	— Не, не мисля. — Брадли прикри усмивката си с пластмасовата чаша с кафе. — За пореден път ни подцени. Предполагаше, че тази война ще съсипе и двата вида; сега решителната победа е само на ръка разстояние. Дой и Шелдън ще използват тези оръжия, каквото и да представляват, срещу Дайсън Алфа.
	— На Илюмината Звездния странник също не действа особено умно. Джени докладва, че Паула Майо в крайна сметка е приклещила Бернадет.
	— Наистина? — Веждите на Брадли се повдигнаха. — Колко вълнуващо. Майо вече трябва да е убедена, че Звездния странник е истинска заплаха. А и неуспешното покушение срещу сенатор Бърнели ще добави още тежест към историята ни. Чудя се дали не трябва да опитаме с една последна мрежова стрелба във Федерацията.
	— Никой няма да ни послуша, не и днес, не и за дълго време. — Адам посочи към портала, който показваше Микеланджело в студиото му. Дори неговото самообладание беше нарушено от Военния кабинет. Коментаторите, които бе поканил, изглежда не можеха да намерят думи. — Повече се тревожа, че агенти на Звездния странник плениха главата на Агента. След като анализират клетката му с памет, ще ни грози опасност от сериозен пробив в сигурността.
	— Съгласен съм, че това е тревожно, Адам, но чувствам, че времето ни вече изтича с дни, ако не и с часове. Дори Звездния странник да е разгадал къде сме и какво правим, ще му отнеме време, за да даде начало на атака срещу нас. Ако беше умен, щеше да остави Агента на флота. Те щяха да се втурнат подир нас с размахани пистолети при най-малката възможност.
	— Може би, но трябва да внимаваме. А и с отстраняването на Кайм загубихме сериозен потенциален съюзник. Влиянието на Оскар върху Колумбия е много по-малко.
	— Той открил ли е нещо в дневниците на „Втори шанс“?
	— Не знам. Прекара толкова много време на борда на кораба си, че не съм имал възможност да се свържа с него. — Е-кономът на Адам му каза, че го търси Мариса Макфостър. — Да? — каза той.
	— На Буунгейт сме — каза тя. — Виктор Халгарт влезе в склад на гарата, който принадлежи на компанията „Сънфордж“. Сър, има много хора, които приличат на полицаи. Те също следят Виктор.
	— Не съм изненадан. Властите следяха Бернадет на Илюмината. Някои от тях ще се окажат от Отдела по сигурността на Халгарт. Можете ли да се установите на сигурно място?
	— Не знам. Тук е истински хаос. На гарата цари почти пълна анархия. След изявлението на Дой всички, останали на планетата, се отправиха право към сградата на терминала, но останалата част от гарата е пуста. Няма да успеем да направим кой знае какво, без да ни забележат.
	— Разбирам. Разполагаме с няколко екипа на Буунгейт. Ще им наредя да се свържат с вас и да ви помогнат, доколкото могат. През това време ме дръжте в течение.
	— Да, сър.
	— Виктор Халгарт е на Буунгейт, а цялата планета предстои да бъде евакуирана — каза замислено Брадли. — Това е невероятна възможност за нас, Адам. Може да успеем да пресечем Звездния странник тук, във Федерацията. Още не се е завърнал у дома и разполага със съвсем малко време, за да се върне на Буунгейт. ТСП няма да рискува да отвори червеева дупка за обикновен транспорт от опасение, че ще последва хаос и хората ще се изпотъпчат, за да я достигнат.
	— Мелани напусна Илюмината с Паула Майо — каза Адам. — Да се опитам ли да я потърся отново, за да видя дали ще успее да убеди следователя?
	— Не, ще използваме сенатор Бърнели. Нейната позиция е по-силна от тази на Майо, а и разполага с нужното политическо влияние, за да наложи блокиране на червеевата дупка на Буунгейт.
	— Как мислиш, колко време ще отнеме на ТСП да модифицират генератора на червееви дупки, така че да осъществят този трик с пътуването във времето?
	— Шелдън каза седмица. Подозирам, че е по-скоро въпрос на препрограмиране, отколкото на физически промени — днес всичко е софтуер.
	— Добре, докато се занимаваш с това, аз ще подготвя влака ни. Все още може да ни потрябва.
	— Разбира се. — Брадли разклати остатъка от кафето. — Нали знаеш, има голяма вероятност Звездния странник също да е на гарата в Нараби и да подготвя пробив през червеевата дупка към Буунгейт, точно като нас. Не е ли иронично? Чудя се дали не е наел склада до нашия?
	— Не е.
	— Щом казваш. Но трябва да организираме наново екипите си, за да наблюдаваме сами портала на Буунгейт.
	— Ще назнача хора.
	— Разполагаме ли с такива? Мислех, че не ни достигат след Илюмината.
	— Мога да отделя достатъчно за проста операция като тази. Но ще усетим липсата на мускули, ако се наложи да осъществим пробива.
	— Ами отсега нататък имаш още един комплект „мускули“. Вече ще работя постоянно с екипа ти. Няма какво повече да свърша във Федерацията. А и е време да се върна у дома, за да се изправя срещу врага ни.
	— Това е добре. Ако се присъединиш към нас, ще вдигнеш много морала на Пазителите. Нуждаят се от това някой да ги изправи на крака, след като загубихме връзка с Далечината.


	Гарата на ТСП на Нюарк разполагаше с червееви дупки, които я свързваха с над двадесет планети в космоса от етап едно, включително три червееви дупки към Августа. Терминалите и сортировъчният й двор бяха разположени на мястото на старото летище и от тях тръгваше артериален лабиринт от пътища и жп връзки към урбанистичната шир около гарата. Найджъл се взираше от мениджърския офис на последния етаж на административния небостъргач към магистралата Ню Джърси, която се извиваше около периметъра на гарата. Древният път още носеше огромни товари и пътнически потоци към и от гарата, макар че напоследък беше изместен от новите тунели, изкопани от ТСП, за да могат влаковете да стигат право до Манхатън по протежение на източното крайбрежие. Отвъд пътя студените сиви води на залива Нюарк бушуваха срещу брега на Стейтън Айланд. Днес проблясващият купол на силовото поле се извиваше над сградите и парковете на острова, придавайки мъгляв оттенък на въздуха, сякаш рехава морска мъгла се бе настанила върху земята.
	Е-кономът на Найджъл му показа образите от охранителните сензори, които показваха как Кембъл посреща посетителите във фоайето. Жюстин Бърнели разкопча палтото си, поръбено с белоснежна козина, и целуна благоприлично Кембъл, както би го направил доверен приятел. Найджъл осъзна, че Жюстин е бременна, чак когато тя пристигна за извънредната среща на Военния кабинет. Сега малката издутина личеше ясно под стилната й сива кашмирена рокля. Това го изненада: хората на нейните години и положение почти винаги използваха маточен резервоар. Попита Пердита, но тя нищо не знаеше за бременността й, камо ли кой е бащата. Това също беше необичайно — великите фамилии винаги сключваха стабилни финансови спогодби в полза на децата си и въпреки това в правния регистър на Ню Йорк не бе постъпила никаква информация. Охранителните сензори му показаха, че имплантите й поддържат силно кодирана връзка с унисферата. Предполагаше, че води право към Гор.
	Следовател Майо изглеждаше точно както си я спомняше, прекрасното й лице вечно изразяваше ненатрапчива меланхолия. Носеше добре скроен костюм във въгленовочерно и синьо и розова като сьомга блуза. Косата й бе сресана до блясък. Нищо не показваше, че преди по-малко от тридесет часа е носила стегнат бронекостюм в центъра на престрелката на Илюмината.
	Истинското му внимание обаче беше запазено за Мелани. Беше сресала набързо вълнистата си златиста коса и тя стоеше леко разрошена. Това, както и начинът, по който не спираше да стиска челюстта си, сякаш се възмущаваше от нещо, й придаваха агресивен вид. Носеше шокиращо къса пола, дълги велурени ботуши и семпла тънка риза от син дънков плат. Комбинацията успяваше да изглежда хем модна, хем евтина. Дъдли Боуз не се отделяше от нея, сякаш някаква невидима мембрана ги държеше един за друг. Раздразнението и гневът, които струяха от младото му лице, бяха същите, които си спомняше от злощастната „церемония за завръщането“.
	Найджъл се обърна към вратата на офиса, когато асансьорът пристигна. Забеляза, че Кембъл стои възможно най-далеч от Мелани. „Значи Пердита е била права.“
	— Готов ли си? — попита го Нелсън. Началникът на отдела по сигурността на династията също се бе досетил за скритото значение на срещата, но пък той бе следил много по-отблизо събитията на Илюмината, отколкото Найджъл.
	— Бъди мил, за да получиш най-сетне някой и друг отговор — каза Найджъл. Изпъна сакото си. „Глупава суета.“
	Поздрави официално Жюстин и Паула, а след това се обърна към Мелани.
	— Най-сетне.
	Тя го погледна объркано.
	— Моля?
	— Следях последните ти действия с голям интерес. Изключително се вълнувам най-сетне да те срещна на живо.
	Което си беше чисто омаловажаване на истината. В плът и кръв тя беше божествено красива, имаше страхотна фигура, малко див вид, сякаш току-що бе правила секс и искаше още. Той задържа ръката й. Тя не се опита да я отдръпне, само помръдна дяволито устни, докато го оглеждаше.
	— Аз също — каза тя. Гласът й трябва да бе паднал с няколко октави.
	— Здравей отново — каза Дъдли. Той някак се плъзна пред Мелани и подаде ръката си.
	— Дъдли, радвам се да видя, че се възстановяваш. — Найджъл не украси изречението си с интонация. Не му се искаше невротичният астроном да долови иронията.
	— Всичко е благодарение на моята Мелани. — И я прегърна през раменете. Тя не се опита да скрие неодобрението в погледа си.
	Найджъл предложи места на всички, докато е-печатът се спускаше около офиса му.
	— Е, това е изключително сериозно, Жюстин. Сигурно не става дума само за битката ти с Валета в комисията.
	— Донякъде е именно това — каза Жюстин. — Халгарт имат контрол над флота.
	— Да, но аз разполагам с нова-бомбата. А и останалите от нас също допринасяме много за бюджета на флота. Силите на Хедър са балансирани. Така работи Федерацията.
	— Имам въпрос — каза Паула.
	— Така си и мислех — каза весело Найджъл. — Прекарах по-голямата част от последните няколко часа в опити да предвидя какъв ще е той.
	— През последния век притисках правителството на Федерацията да наложи инспекции на целия товар, внасян на Далечината, но без особен успех. Тези прегледи щяха да ми позволят да огранича вноса на оръжие на Пазителите и евентуално да сложа край на организацията им. Точно преди да бъде убит, Томпсън Бърнели разкри, че ти си се противопоставял на това през цялото време. Искам да знам защо.
	Найджъл не можа да сдържи умолителния поглед за помощ, с който стрелна Даниъл Алстър. Помощникът му седеше на обичайното си място — на няколко метра от него.
	— Така ли? Нямам представа, нито пък спомен за това.
	— Няма документ за тази наредба — каза бързо Даниъл.
	— Това е изключително важно — каза Паула. — Томпсън смяташе, че е истина.
	— Открий за какво става дума — каза Найджъл на Даниъл. — Обади се на Джесика веднага.
	— Сър.
	Найджъл погледна Мелани, която му намигна игриво и кръстоса крака. Той се зачуди какъв ли е най-добрият подход към момиче като нея. Може би да действа направо и да я покани в леглото си. Вероятно. Единственото, което не разбираше, обаче, беше: Защо Дъдли? Какво изобщо виждаше в него?
	— О… Политическият ни офис наистина е следвал тази политика — каза Даниъл. Звучеше смутен.
	— Защо? — попита Найджъл.
	— Ози го е наредил.
	— _Ози?_
	Част от напрежението като че ли се оттече от Паула.
	— Нямах представа, че господин Айзъкс допринася за работата на политическия ви офис?
	— Обикновено не го прави — каза Найджъл. — Всъщност никога не го е правил, доколкото знам. Но Ози има равен дял в ТСП, така че що се отнася до мен, това право му се полага. Сигурен ли си? — попита той Даниъл.
	— Да. — Даниъл погледна любопитно Паула. — Наредил е на политическия офис да възприеме тази стратегия през 2243.
	— О, интересно — каза Паула. — Това е годината на Големия червеев обир. Годината, в която Йохансон създаде Пазителите и открадна достатъчно пари, за да започне операциите им. Значи Звездния странник не е имал нищо общо с това. Пазителите са спрели проверките. Знаех, че разполагат с достъп до високопоставен представител на правителството, но никога не съм си и помисляла, че господин Айзъкс стои зад тях.
	— Добре — каза Найджъл и размаха пръст към тях. — Искам обяснения, моля. Сега.
	— Съвсем просто е — каза Жюстин. — Уилсън Кайм е напълно прав. Звездния странник е истински. Той е финансирал наблюдението на Дайсън Алфа, което Дъдли е провеждал, чрез фалшива образователна фондация. Разполагал е с агенти на борда на „Втори шанс“.
	— Освен това е проникнал във флота — намеси се Паула. — Уилсън разкри доказателства, че агентите му са били на борда на „Втори шанс“, но впоследствие някой в Пентагон-II промени съдържанието им. Нямаше как да ги покаже пред обществото. Вярваме, че модифициран сензорен сателит е отговорен за намесата в генератора на бариерата и освобождаването на Първите. Цялата мисия е била една гигантска измама с цел да започне война между нас и Първите и да отслаби двата вида.
	Найджъл най-сетне разбра как се е почувствал Уилсън при кацането си на Марс. Днес бе превърнал звезда в нова, за да неутрализира най-голямата заплаха, срещу която човечеството някога се бе изправяло, след това си бе блъскал главата как да спаси тридесет и два милиарда човешки живота; а сега откриваше, че войната, унищожила световете на Федерацията, е започнала най-вече по негова вина.
	— О, по дяволите!
	Той погледна умоляващо към Нелсън, но шефът на сигурността се опитваше да пребори собствения си шок.
	— Ако е било така — каза Нелсън.
	— Така е било — каза сериозно Мелани.
	Нелсън й се усмихна бързо, с леко раздразнение.
	— Тогава Пазителите вероятно са прави, че Звездния странник е проникнал в династията Халгарт.
	— Най-общо казано, да — каза Паула. — Сблъсъкът с агентите му на Илюмината потвърди това. Разбира се, повечето от членовете на Халгарт са напълно незасегнати. Но тези, заемащи стратегически позиции, са превзети от него. Кристабел негласно признава, че нещо не е наред. От известно време ни помага да следим дискретно заподозрените. Няма да мине много време, преди да пренесе подозренията си към Хедър.
	— Ами Колумбия? — попита Нелсън. — И той ли е един от тях?
	— Не знаем.
	— По дяволите! — изсумтя Найджъл. — Е, това решава въпроса, няма да дадем нова-бомбите си на флота. Исусе! Ами Дой? Пазителите казаха, че тя е един от тях.
	— Смятаме, че това е било просто акт на дезинформация — каза Паула. — Изабела Халгарт, потвърден агент на Звездния странник, е помогнала при организирането на онази мрежова стрелба. И все пак тя е имала връзка с Патриша Кантил.
	— Тя помогна за вземането на политическите решения, които доведоха до изграждането на флота — каза Жюстин. — Всичките бяхме манипулирани до някаква степен.
	— Алесандра Барон е един от агентите — каза Мелани. — Кучка.
	Найджъл се почувства вцепенен, докато разширеното му съзнание започваше да разглежда проблема. Чувстваше натрупването на много гняв, от онзи чист животински антагонизъм, след като осъзнаеш, че си бил мамен. Той обаче беше неутрализиран от изненадата и огромната тревога, които ситуацията предизвикваше у него. „За Бога, били сме заслепени!“
	— Както и да постъпим, не можем да разгласим това публично — реши той. — Не и сега. Нуждаем се от пълното доверие на обществото в близкото бъдеще. Населенията на планетите, които се опитваме да спасим, разчитат останалата част от Федерацията да се обедини зад стратегията за пътуването във времето. Това трябва да е най-големият ни приоритет. Изкореняването на предателите може да върви тайно и успоредно на това. Вие трябва да имате някакви идеи как да стане. Затова сте тук, нали?
	— Да, най-вече затова — каза Паула. — На първо място самото знание за манипулацията я неутрализира.
	— Какво точно се опитва да постигне Звездния странник? — попита Нелсън. — Получил е войната си, какво още иска?
	— Не съм сигурна — каза Паула. — Пазителите твърдят, че иска да унищожи, или поне да отслаби и двата вида, което да го направи доминиращата сила в тази част на галактиката. Бих предположила, че твоята нова-бомба е разстроила тези му планове. Хората вече са способни да унищожат Първите. Федерацията ще оцелее, а ние ще бъдем значително по-силни. От военна гледна точка той вече се е провалил.
	— Само ако флотът продължи с атаката — каза Нелсън. — Сега Звездния странник ще съсредоточи влиянието си там. Аз бих постъпил така. Все пак Първите още не са съвсем безпомощни. Още разполагат с генератора към Портата на Ада и със слънчевите бомби. Ако се поколебаем, благодарение на Звездния странник, те все още могат успешно да ни нанесат разрушителен удар.
	— Тогава трябва да дадем начало на удар срещу Дайсън Алфа веднага — каза Найджъл. — Там се намира генераторът към Портата на Ада. Няма да казваме на флота, няма да се консултираме с никого. Просто ще го направим.
	— „Харибда“ трябва да се върне в комуникационен радиус след ден — каза Нелсън. — А „Търсач“ почти се е върнал у дома. Строителството на фрегатите вече тече. Можем да ги пратим след четиридесет и осем до седемдесет и два часа.
	— Погрижи се за това — каза Найджъл. — Лично ти, Нелсън. Нека се молим да не е инфилтрирал и нашата династия. Това някакъв тест ли е? — попита той Паула.
	— Всички трябва да изчакаме, докато не получим резултатите от Изабела. След като разберем какво е било сторено с нея, може да сме способни да го разпознаем и в други. Но не очаквайте това да е бърз или лесен процес. Може да отнеме десетилетия, докато открием и последните му агенти.
	— Четете спомените й? — попита Нелсън.
	— Да, един райел го прави за мен.
	Найджъл не можа да сдържи усмивката си на възхищение. Следовател Майо винаги беше с една стъпка напред.
	— Мислиш ли, че Ози е агент на Звездния странник?
	— Трудно е да се каже. От това, което току-що чух, бих казала, че помага на Пазителите. Ще трябва да прочетем спомените му, за да сме сигурни. Знаеш ли къде е той?
	— Загубихме следите му на Силвъргалд — каза Найджъл. — Според последното му съобщение е тръгнал да попита силфените какво знаят за бариерите около двойката Дайсън. Оттогава никой не го е виждал.
	— Разбирам — каза Паула.
	— Имаш ли представа какво представлява този Звезден странник? — попита Найджъл. Разширеното му съзнание започна да преглежда файловете на династията относно Пазителите. Не бяха особено полезни, представляваха най-вече преразкази на разследвания на Дирекцията за тежки престъпления.
	— Той е оцелелият пътник от кораба „Мария Селесте“ на Далечината — каза Паула. — Общо взето това е всичко, което знаем. Брадли Йохансон твърди, че е превзел хората, които са разследвали кораба, така че на всякаква информация от Института очевидно не може да се разчита. Нямаме представа откъде идва, как изглежда, колко е голямо, дори дали диша кислород. Дори сега можем да съдим за съществуването му само по действията на агентите му. Той е съвършеният мит за торбалан.
	— По дяволите — измърмори ядосано Найджъл. Беше възмутен — не, всъщност _обиден_, — че подобно извънземно може да движи хора като фигури за шах. Невидимо вражеско влияние, което броди сред неговата Федерация, подрива и покварява всичко, което докосне, като някакъв средновековен демон. Не беше особено учудващо, че никой не искаше да повярва в него. — Как може да се е измъквало незабелязано толкова дълго?
	— Защото е предпазливо и работи в големи времеви периоди — каза Паула. — Което всъщност ни дава първия жокер за естеството му. Очевидно живее дълго. Предвид стратегията му да елиминира нас и Първите, за да може собственият му вид да се разгърне без опозиция в тази част на галактиката, то мисли в рамките на столетия, ако не и на хилядолетия.
	— Но трябва някъде да има база, физическо присъствие. Трябва да можем да го проследим.
	— И Брадли Йохансон, и Адам Елвин са физически съществуващи и истински лица — каза Паула с горчива усмивка. — Така и не успях да ги заловя. Което ми дава теория за местонахождението на Звездния странник.
	— Къде? — попита рязко Жюстин.
	Паула се изправи и отиде до прозореца на офиса, където силуетът й се очерта на фона на мъгливото сиво небе навън. Тя махна на Найджъл да се присъедини към нея. Двамата погледнаха към двора за сортировка на гарата, където дълги влакове се плъзгаха по сребристобелите релси.
	— Йохансон и Елвин много добре познават тази игра на криеница — каза тя. — Те винаги се движат, нямат постоянен дом, избягват взаимоотношенията с хора, привързването, приятелствата, всичко, което може да ги задържи на място. Затова винаги ги гоня. Те никога не остават някъде достатъчно дълго, за да ги настигна; както и заради политическото прикритие, което получават от господин Айзъкс.
	Найджъл се почувства така, сякаш студеният морски въздух, пленен под силовото поле, се просмукваше в офиса, докато малко по малко осъзнаваше какво иска да му каже тя. Косъмчетата по кожата на предмишниците му настръхнаха. Под него влаковете се плъзгаха навън и вътре в тунелите, които водеха към градовете в щатите по източното крайбрежие, от Ню Йорк чак на юг до Маями. Порталите, които приличаха на вертикални скали, пръскаха светлина от далечни звезди в дълги елипси върху повърхността на гарата.
	— Мили Боже, не!
	— Това е логичното заключение — каза тя. — Звездния странник е извънземно. Най-малкото сигурно му трябват хранителни протеини от родния му свят, или естествени, или синтезирани. Тялото му би привлякло внимание, ако някога бъде видяно. Какво по-лесно от това да разполага със собствен товарен вагон? Винаги ще пътува, ще е свободен да отиде където си поиска, винаги ще разполага със собствена околна среда.
	— Контролиращият ОИ може да претърси записите, да търси влакове, които никога не спират — каза Найджъл с пресъхнало гърло. Беше безнадеждна задача и той го знаеше.
	— Вагонът ще сменя машините и дори компаниите, ще прекарва месеци или години на странични коловози или в складове, ще броди по всички планети, където има релси. Звездния странник дори би сменял и модернизирал вагоните с течение на десетилетията.
	— Може да е навсякъде — каза втрещено Найджъл.
	— Според Пазителите той ще се върне на Буунгейт и оттам на Далечината.
	— Порталът към Буунгейт е затворен. И отсега нататък ще продължи да бъде затворен.
	— Надявам се.
	— Какво имаш предвид? Аз няма да позволя да бъде отворен.
	Паула погледна към Нелсън и след това се обърна отново към Найджъл.
	— Двамата с Нелсън осъзнавате, че някой изключително високопоставен член на династията ви трябва да е агент на Звездния странник, нали?
	Той наклони леко глава, очевидно нямаше желание да каже каквото и да било.
	— Ако е пътувал по начина, за който твърдиш, това е болезнено очевидно. Получил е много голяма помощ през годините. Само се надявам да не е подкопал династията ми така, както е постъпил с тази на Хедър.
	— Няма доказателство за това. А и Йохансон никога не го е твърдял.
	— Най-висшата инстанция — измърмори саркастично той.
	— Бих искала да предложа да дадем глас на Пазителите — каза Жюстин. — Те знаят повече за Звездния странник от всички останали. Ако искаме да го заловим, помощта им ще ни бъде от голяма полза.
	— Как? — попита Паула, докато се връщаше на мястото си. — Не знаем как да се свържем с тях. На Илюмината флотът изгуби и последната си сериозна следа към тях — Агента.
	Жюстин сви леко рамене, за да се извини на следователя.
	— От известно време поддържам връзка с Брадли Йохансон.
	Найджъл дори успя да се изхили. Но стана сериозен, когато следователят го изгледа навъсено.
	— Харесва ми — каза той и се отпусна обратно в стола си. — Конспирация в конспирацията. Странно — винаги съм си мислил, че ще се боря срещу съпротивително движение, не че ще участвам в него. Жюстин, свържи се с Йохансон от наше име. Попитай го дали иска да се срещнем и да обединим ресурсите си. Трябва да се свържем и с Уилсън, той може да ни помогне да държим флота под око. Разполага с достатъчно близки хора в Пентагон-II, за да се задържи на крачка пред Колумбия.
	— Аз също искам да въвлека някого — каза Мелани.
	— Съжалявам — каза Найджъл. — Не се доверявам напълно на СИ, особено след липсата на помощ от негова страна днес.
	Мелани го погледна със съжаление.
	— Нито пък аз. И спри да гледаш толкова отвисоко.
	— Довери ми се. След онова, което се случи с Дориан на „Кипарисов остров“, не бих посмял.
	— Как…
	Найджъл се ухили чаровно на удивеното момиче.
	— Казах ти, че следя действията ти.
	Мелани се облегна назад за миг, възстанови се от шока и му прати зла усмивка.
	— Това, което всъщност искам, е една от червеевите ти дупки, за да прибера подвижния Боуз.
	— Какво е подвижният Боуз? — Найджъл погледна подозрително към Дъдли.
	— Извънземното, което наричате Първите, всъщност е единно съзнание, пръснато сред милиарди отделни тела — каза Мелани. — Подвижният Боуз е тялото, което съдържа спомените на Дъдли. Били са свалени в него след пленяването му. Ето кой предупреди „Конуей“. След това е успял да избяга и да стигне до Елан. Помолих приятелите ми да го пазят.
	Тя огледа мълчаливите слисани лица в офиса, преди да се усмихне сардонично на Найджъл.
	— Мисля, че този гейм е за мен.


	Мортън беше събуден от е-конома си. Сензорите, които Ноктите на Котката бяха пръснали навсякъде около района на Рандтаун, долавяха сигнал от точка на двеста километра право над Трине’ба. Беше повтарящо се съобщение по същата поредица от канали, която флотът използваше, но шифрирането беше онова, което му бе дала Мелани. Когато използва ключа, по виртуалното му зрение се изписа текст.
	„МОРТИ, УРЕДИХ ОТВОРЕНА ЧЕРВЕЕВА ДУПКА ЗА ВАС. МОЛЯ ТЕ, ОТГОВОРИ МИ. МЕЛАНИ.“
	— Исусе!
	Той седна веднага. Тялото му беше изтръпнало от съня, прекаран в бронекостюма. В пещерата беше тъмно. Няколко светлини мъждукаха в бледожълто, достатъчно, за да види кишата, която се стичаше по скалата. Роб беше на смяна, беше облечен с пълна броня и седеше до назъбения вход като кошмарен магьоснически идол. Котката, която уж трябваше да спи, се намираше в поза Лунна длан върху спалния си чувал. Тя се вгледа безмълвно в него, което го накара да потрепери въпреки полуорганичната материя на собствения му спален чувал, която поддържаше телесната му температура на идеално ниво. Оцелелите от Рандтаун се бяха скупчили в собствените си чували и одеяла като огромни какавиди, събрали се заедно в единия край на пещерата. Бяха неподвижни, с изключение на Дейвид Дунбаванд, чийто хленч се разнасяше из пещерата всеки път, когато потръпнеше под дебелите си завивки. Медицинските комплекти бяха успели да го стабилизират, но напоследък положението му не се подобряваше особено.
	Подвижният Боуз стоеше до купчина екипировка в средата на пещерата. Почти не беше помръднал от тази позиция, откакто бяха дошли в убежището. Бяха го увили в различни одеяла от полуорганична тъкан, за да го запазят топъл и сравнително сух. На всеки няколко дни някой от тях отиваше с един от мехурите до Трине’ба и натоварваше замърсена вода, за да може извънземното да се храни. На Мортън му се струваше, че Боуз е в доста лошо състояние, въпреки твърденията му, че е добре.
	— Е, какво се казва в съобщението? — попита Котката.
	Шлемът на Роб се бе обърнал към Мортън.
	— Мелани е. Отворила е червеева дупка за нас. Знаех си. Знаех си, че ще успее.
	Котката издиша спокойно.
	— Надявам се да си прав. От флота се изразиха доста ясно относно графика си.
	Тя започна да навлича бронята си.
	— Да, да, майната ти.
	От флота се бяха свързали с тях този следобед и им казаха, че ще ги изтеглят след три дни. Дотогава трябваше да прекратят всички бойни мисии и просто да наблюдават Първите. Това бе повдигнало много настроението им и мигновено разпали спор какво да правят с подвижния Боуз. Роб искаше да го застрелят на място и да се престорят, че нищо не се е случило. Дори оцелелите бяха възразили срещу това.
	Виртуалните ръце на Мортън заиграха бързо върху комуникационните икони, пускайки отговора му по мрежата от сензорни дискове, така че трансмисията да се осъществи далече от планинската седловина, където се намираше пещерата им. За всеки случай.
	— Мелани?
	— Морти! Здравей. О, Господи, скъпи, добре ли си?
	— Разбира се. Добре съм. Ами ти?
	— Добре. Нямаме много време. Тази червеева дупка може да ви прибере всички. Къде сте?
	— Мелани, как се казваше стилистът ти, когато живеехме заедно?
	— Какво? О, разбирам, доста параноично. Саша ме нагласяше за теб. Окей?
	— Окей. Е, какво ще стане? Чисти ли сме пред флота? На колегите ми не им допада особено да живеят като бегълци, след като се върнем.
	— Чисти сте. Сега разполагам със съюзници, най-добрите, ще видиш. Моля те, побързай.
	— Добре, това е местонахождението ни. — Той й изпрати файл с координатите им.
	— Дай ми тридесет секунди.
	Сигналът прекъсна.
	Мортън се изправи и плесна шумно с ръце.
	— Добре, хора, махаме се оттук. Да се размърдаме! Нямаме много време.
	Четиримата оцелели се раздвижиха, когато светлините превключиха на най-висока яркост, и запримигаха сънливо.
	— Роб, излез навън — каза Мортън. — Виж дали можеш да засечеш червеевата дупка. Ще се отвори всеки миг.
	— Ясно.
	— Дъдли. Ще трябва да вървиш до нея.
	— Мога да се справя, благодаря — отговори подвижният Боуз през системата си.
	— Аз ще съм до теб, когато преминаваме — измърка небрежно Котката. Вече стоеше до рамото на Морти и държеше шлема си с една ръка, а на рамото й беше преметната раница.
	— Най-хубавата част от деня ми — отговори й натъртено Мортън. Помогна на Саймън и Джорджия да вдигнат носилката на Дейвид и сложи своя шлем в краката на ранения мъж. Котката просто закрачи до тях, без да предложи помощта си, докато се придвижваха по хлъзгавата скала.
	— Мамка му — каза Роб. — Тук е.
	— Какво има от другата страна? — попита рязко Котката.
	— Нещо като голяма стая. Ей! Виждам Мелани. Вътре с нея има някакви войници.
	Мортън се усмихна на себе си. Устоя на желанието да му отвърне: „Казах ти.“
	Навън валеше плътна суграшица. Мортън намръщи лице срещу студа, който нападаше кожата му, когато се появиха от тесния вход на пещерата; прииска му се да си беше сложил шлема. Червеевата дупка се бе отворила на няколко метра от входа на пещерата, представляваше сребърен кръг, сякаш изтъкан от паяжини и увиснал над мръсната киша. Приличаше на пълна луна. Вътре едва се различаваха тъмни фигури. Роб стоеше право пред нея — висока черна фигура, която крачеше целенасочено напред. В следващия миг сребърното сияние се разплиска около него и той премина от другата страна.
	— Значи Мелани отново успя — каза Саймън. — Гаджето ти е страшна работа, Мортън.
	— Да — отвърна той. Изгаряше от нетърпение да я види отново.
	Той си подбра пътя по неудобната повърхност, отделяйки повече внимание на краката си, отколкото на сияйния сребърен кръг пред себе си. Студът хапеше жестоко, жилеше ушите и бузите му. В следващия миг въздухът около него го погъделичка и той премина през силовото поле. Премигна срещу ярката светлина. Топлият въздух веднага започна да разтапя леда, който бе полепнал по косата и костюма му.
	Намираха се в изолатор на изследователския отдел на ТСП. Беше се свързвал с новинарските репортажи от мисиите им достатъчно пъти, за да може да разпознае помещението на мига: беше сферично, с диаметър от петдесет метра и черни, абсорбиращи светлината стени. Жълти и червени ивици маркираха херметическите шлюзове и нишите с инструменти, а широките прозорци на средата на стените осигуряваха директна гледка на персонала на оперативния център към това, което се случваше. Пръстен от светлини светеше над него и посрещачите им. Мортън дори не забеляза останалите. Мелани стоеше пред него, носеше съвсем къса бяла пола и синя дънкова риза, отворена чак до пъпа й. Ръцете й бяха на хълбоците и тя се взираше право в него. Очите й сияеха, усмихваше се широко.
	— Морти! — Тя се затича към него.
	Той почти изпусна Дейвид Дунбаванд, когато тя го прегърна. Някой пое носилката и Мортън отвърна на прегръдката. Миг след това се целуваха страстно и той беше готов да разкъса ризата и да прави секс с нея на пода на помещението, тук и сега.
	Тя се отдръпна и отметна главата си назад. Златистата й коса се разпиля. Бе прехапала срамежливо език.
	— Липсвах ли ти?
	— О, Исусе, да.
	Мелани се засмя. Смехът й беше ироничен и без съмнение победоносен.
	Покрай него минаваха хора. Около Дейвид Дунбаванд се бяха скупчили медици. Хора от персонала по сигурността с активирани силови полета и къси карабини помагаха на Роб да свали бронята си, взеха раницата и шлема от Котката, превеждаха останалите встрани от червеевата дупка. Трима от тях стояха около подвижния Боуз, докато четвърти развиваше одеялата, които бяха омотали около тялото му. Манди плачеше, а един от медиците я утешаваше.
	Червеевата дупка се затвори тихо зад тях.
	— Моля ви, свалете костюма си, сър — каза един от мъжете от екипа по сигурността.
	Мортън го направи. Котката свали бронята си, като нарочно не бързаше.
	— Всичко е наред — най-сетне обяви началникът на екипа по сигурността.
	Една от вратите на херметическия шлюз се разтвори. В помещението пристъпи Дъдли Боуз. Мортън за първи път виждаше съживения астроном. Не беше впечатлен. Боуз беше измъчен младеж с ядрена пещ от нервна енергия в себе си. Това правеше движенията му внезапни, а безпокойството и недоверчивостта изпъваха лицето му като гравитацията на някой тежък свят.
	Мортън се приготви за малка сцена. Все пак той още бе плътно до Мелани. Само че Дъдли не им обърна внимание, а се устреми към подвижния Боуз. Едва не се препъна от бързане. Имаше да поработи, преди да постигне идеална координация. Спря разтреперан пред високото извънземно. Две от сензорните стъбла се извиха, за да може то да наблюдава мъжа.
	— ВЪРНИ МИ СПОМЕНИТЕ — извика Дъдли на подвижния. Юмруците му се надигнаха несигурно.
	— Разбира се — каза подвижният Боуз през системата си. — Какво си мислиш, че щях да правя с тях? Ние сме едно, Дъдли, повече от братя.
	— Аз… Аз… — От устата на Дъдли пръскаше слюнка. — Трябва да знам. Какво се случи? Какво ми направиха?
	— Убиха ни, Дъдли. Застреляха ни хладнокръвно. Първоначалното ни тяло умря на Дайсън Алфа.
	Дъдли се залюля, сякаш щеше да получи удар.
	— Не си му казала? — попита я Мортън.
	Мелани поклати глава.
	— По-добре да го успокоя — прошепна тя. Звучеше раздразнена, като родител, който тича след изключително проблемното си дете.
	Мортън погледна към Дъдли. „Какво, за Бога, вижда в него?“
	— Хайде, Дъдли — каза Мелани и го хвана за ръка. — Можем да оправим всичко това после.
	— Не! — Той издърпа ръката си, което я шокира. Мортън направи крачка към тях. Роб и Котката изведнъж се появиха от двете му страни. Ръката на Котката легна на рамото му.
	— Недей — измърка тя.
	— Просто си гледай работа — изрева Дъдли на Мелани. — Ходи на майната си и ме остави сам, глупава малка курво. Аз съм тук, не разбираш ли? Аз съм тук, целият. Мога да бъда отново себе си. Не се опитвай да го спреш, не се меси. Никой няма да се меси.
	Лицето на Мелани стана по-студено.
	— Както желаете, господин Боуз.
	— Те… те имат нещо, което можем да използваме — каза Дъдли, гледайки към сензорните стъбла на извънземното. Лицето му гледаше умоляващо. — Някаква медицинска клиника. Можем да започнем веднага.
	— Много добре — каза подвижният Боуз.
	Главата на Дъдли се въртеше рязко като на робот. Той се съсредоточи върху една жена от медиците.
	— Ти. Каза, че разполагате със стая за лечение.
	— Да. — Жената се приближи до него и наклони глава, вглеждайки се със страхопочитание в сензорните стъбла на извънземното. Взе електронния модул, който беше споен с плътта му, и оптичния кабел, свързващ го със системата. — Не знам дали това ще сработи.
	— Довери ми се — каза подвижният Боуз. — Това тяло е изградено, за да може да прехвърля спомени. Въпрос е на просто модифициране на интерфейса.
	— Добре тогава. Оттук. — Тя поведе Дъдли и подвижния към една от вратите на херметическия шлюз. Петима от служителите по сигурността тръгнаха с тях. Карабините не сочеха към самия подвижен, докато той се клатушкаше напред, но бяха доста близо. Точно преди да стигнат до вратата, подвижният Боуз наклони сензорно стъбло към Мелани. — Между другото, радвам се да се запознаем. Виждам, че съм щастливец, макар и в момента да съм малко неблагодарен. Бих се радвал да си поговорим след това.
	Мелани му се усмихна мило.
	— Очаквам го с нетърпение, Дъдли.
	— Какво имаш предвид с това „неблагодарен“? — чу се пискливият глас на Дъдли през вратата. — А и какво ти влиза в работата?
	— Нито миг с Мелани не е скучен — каза весел глас в ухото на Мортън.
	Той се обърна и видя, че до него стои Найджъл Шелдън.
	— Тя спомена, че има съюзници — каза язвително Мортън.
	— Не се шегуваше. — Найджъл погледна носталгично към затворената червеева дупка. — Когато ви обясни какво става, може да ви се прииска да се върнете обратно.
	— Съмнявам се. Къде точно се намираме?
	— На Августа. — Шелдън се поклони леко на Саймън. — Господин Ранд, чувал съм хубави неща за вас. Съжалявам за загубата ви. Рандтаун беше една прекрасна идея.
	— Господин Шелдън — отвърна мрачно Саймън. — Благодаря ви за помощта.
	— Благодарете на Мелани. Сега, подготвили сме ви бани, храна и отговори. Вземете ги в какъвто ред пожелаете.
	— Всички наведнъж — каза Мортън. Отиде до Мелани, която се взираше в отворения шлюз, и уви ръка около нея. Тя се усмихна някак далечно и погледна към Найджъл с изражение, което беше колкото объркано, толкова и разтревожено.
	— Дай ми отговор, когато си готова — каза й Найджъл. В гласа му имаше съвсем слаба нотка на агресия.
	Роб се обърна към Котката, когато всички започнаха да излизат от голямата стая.
	— Не разбирам — оплака се той. — Навила е Мортън около малкия си пръст. Изглежда, че и Шелдън е пощурял по нея. Казват, че Микеланджело спи с всеки асистент в предаването си, независимо дали е мъж или жена. Какво, по дяволите, вижда тогава в Боуз?


	Алик Хоугън бе спрял да потръпва и стене всеки път, когато се извиеше на мястото си. Всяка част от тялото му го болеше. Движението създаваше безброй допълнителни пристъпи. Не можеше да взема твърде много наркотици, ако искаше да запази остротата на съзнанието си. Лечебната кожа далеч не беше меката възглавничка, която производителите й рекламираха.
	Никой в парижкия офис не обръщаше внимание на нещастието му. Половината бяха пострадали по-лошо от него на Илюмината. С изключение на Вик, разбира се. Вик страдаше по различен начин. Големият мъж седеше зад бюрото си час подир час и издирваше информация като метавирус. Всички те преглеждаха файловете на Тарло и ловуваха за следи, които можеха да ги отведат до него. Екип от криминалисти претърсиха апартамента му и анализираха всичко от гела му за зъби до ДНК-то в космите. Трябваше им просто нещо — каквото и да е, — което да им подскаже как Звездния странник е превзел съзнанието му.
	Джим Нуан раздаваше чаши кафе на хората, които работеха в гнездото от бюра, събрани в средата на стаята. Алик взе своята, без да вдига поглед от резултатите от проучването на облигациите на ДРНГ. Тарло ги бе проследил изключително усърдно и бе разработил файлове за купувачите им. Алик не беше видял нито един от тях. „Но се обзалагам, че Звездния странник ги е получил всичките.“
	Кафето му беше идеално, без захар и с малко сметана. Един от най-добрите резултати след Илюмината беше това, че сега останалите го приемаха. Вече беше част от парижкия екип. Странно колко много значеше това за него. Странно как се изместваше лоялността. Алик вече приемаше съществуването на Звездния странник. Толкова много от случилото се придобиваше смисъл, ако влиянието на извънземното бъдеше взето предвид. Не че бе казал това на адмирала. Начинът, по който Военният кабинет бе уволнил Уилсън Кайм, прати истинска вълна на шок през флота. Дори в парижкия офис, който винаги се бе намирал под командването на Колумбия, хората смятаха, че принасянето на Кайм в изкупителна жертва е мерзък и долен ход. Въпреки че единствената им сериозна тема за разговор беше проектът за пътуване във времето.
	— Не мога да открия абсолютно нищо за наблюдението на Боуз — оплака се Джим Нуан. — Трябва да е изтрил всичко.
	Алик погледна към големия портал на стената, който предаваше шоуто на Микеланджело. Сенатор Голдрайх беше гост в студиото и обясняваше как новите светове ще бъдат подготвени за бегълците. Е-кономът му превключи предаването на Алесандра Барон. Нейният гост беше блед мъж на име Димитри Леополдович, който обсъждаше тактиката, която флотът трябва да предприеме срещу хилядите кораби на Първите, които още бяха във Федерацията.
	— Обади се на наблюдателния екип — каза Алик на Джон. — Накарай ги да изпратят копия на докладите си.
	Той погледна със злоба портала. Кой знае какви поразии причиняваше Барон в голямата стратегическа картина. След като вече я слушаше, наистина я слушаше, беше сигурен, че не чува нищо освен презрение и насмешка над всичко, което флотът бе направил. Тя атакуваше увереността на хората, подкопаваше авторитета им. Под цялата тази дегизировка на корава журналистка. Е-кономът му каза, че получава защитено обаждане за офиса на Рене. Във виртуалното му зрение се отвори файл с данните на Едмънд Ли. Фактът, че идваше от Буунгейт, бе достатъчен, за да заинтересува Алик.
	— Опитвах се да се свържа с Рене — каза Едмънд Ли.
	— Тя не е тук — каза му Алик. Моралът в офиса беше спаднал още повече, когато разбраха, че няма място в нито една клиника на Федерацията, където можеха да я съживят. Най-оптимистичната прогноза беше седем години, преди да се отвори дупка. Всички бяха затрупани от работа с жертвите от Изгубените23, а това беше още преди новото нашествие. — Аз съм командващият й офицер. Какъв е проблемът?
	— Тарло е тук.
	Алик изщрака с пръсти, за да привлече вниманието на всички, докато отваряше защитена връзка към хората от екипа си.
	— Как го разбра?
	— Защото в момента е горе в офиса ми.
	— Къде си ти? Какъв е офисът ти?
	— Аз съм на планетарната гара на Буунгейт, в частта, отговаряща за Далечината. Точно сега съм се скрил в офиса за полети на въглеродните гъски в административния блок, на приземния етаж. Тарло е в офиса на отдела по сигурността на третия етаж. Успях да вкарам наблюдателна програма сянка, за да следя какво прави.
	— Колко души има с теб? — попита Алик.
	— Нито един.
	— Какво?
	— Тук няма никой. Само аз и той сме. Доколкото знам, ние сме единствените в частта за Далечината.
	— Исусе! — Алик виждаше собствения си ужас, отразен в лицата на останалите около него. — Какво прави той?
	— Превзема защитните системи, които пазят периметъра. Тук има много оръжия; бяха монтирани, в случай че някаква враждебна сила някога премине от Далечината. Старомодни неща, но още са доста мощни. Освен това има пълен контрол над силовото поле. Няма как човек да влезе или да излезе. Изключих няколко от сензорите в стаята, която използвам, така че той не може да ме види, но, ако отида другаде, вътрешните сензори на сградата ще ме намерят веднага.
	— Нали каза, че си вкарал програма сянка в системите на сигурността?
	— Така е.
	— Тогава трябва да разполагаш с копия от кодовете му. Можеш да вземеш контрол над мрежата на района и да я изключиш.
	— Никакъв шанс. След като се устрои в мрежата, инсталира собствени програми за управление. Програмата сянка постепенно губи зрението си.
	— По дяволите! — Алик удари с юмрук по бюрото и трепна при изблика на болка от изгарянията. — Добре, Едмънд, въоръжен ли си?
	— Да, с йонен пистолет — „Колт8000“, осемдесет процента заряд. Не мисля, че ще ми свърши особена работа срещу него. Прегледах заповедта, която сте издали за него. Неврооръжията, с които разполага, са тежка категория.
	— Слушай, идваме да те вземем.
	— Ха! Червеевата дупка към Буунгейт е затворена. ТСП няма да я отвори сега. Хората ще се върнат във Федерацията, а Шелдън и Дой искат да накарат всички да отидат в бъдещето. Ще можете да ме вземете след двадесет години.
	— Неприемлив вариант — каза Вик. Категоричността на гласа му беше плашеща.
	— Ще те измъкнем оттам, обещавам — каза Алик на Едмънд, — дори ако трябва да докараме звезден кораб до Буунгейт. Слушай ме сега, искам да поддържаш тази връзка отворена постоянно. Прати всичката информация, която наблюдателната ти програма е събрала. След това ще те свържа с някой от техническия отдел. Те ще си поблъскат главата дали има начин да използваш йонния си пистолет, за да свалиш силовото поле.
	— Шегувате се. Генераторът е в сграда на триста метра от тази.
	— Добре, разполагаш ли с някаква броня и костюми със силови полета? Отделът по сигурността не може да няма.
	— Разбира се. Горе при него.
	— Тогава ще повикаме тактически експерт, който да анализира ситуацията. Остани спокоен, ще те преведем жив през това.
	— Щом казвате. Но бих искал да сваля спомените си в защитен трезор, ако нямате нищо против.
	— Разбира се, ще отворим един веднага. — Той щракна с пръсти на Матю Олдфийлд, който кимна отривисто.
	— Знаете ли защо е тук Тарло? — попита Едмънд.
	— Не, не знаем.
	— Можете да ми кажете. Все пак сега не мога да издам класифицирана информация на когото и да било.
	— Наистина не знаем, но трябва да е свързано по някакъв начин с Далечината.
	— Да. Сетих се, че сигурно е тук, за да помогне на Звездния странник да се върне у дома.
	— Какво знаеш за Звездния странник? — попита изненадано Алик. „Аз ли съм единственият, който не е знаел, че е истински?“
	— Нищо особено, наистина. Напоследък на Далечината стават странни неща. Просто беше логично, това е всичко.
	— Сигурно си прав. Слушай. Сега ще те оставя с екипа си, окей? Ще започна да търся начин да стигнем до Буунгейт.
	— Как? — попита Вик.
	Алик се изправи.
	— Адмирала. Той разполага с влиянието да ни прекара.
	— Ха! Той няма да приеме подобно нещо.
	— Ако не го приеме, аз напускам. — Той огледа изненаданите им лица и леките усмивки на одобрение. — Знам, че не е кой знае каква заплаха. Но е единствената, с която разполагам.
	— Тогава му кажи, че ние напускаме заедно с теб — каза Джон Кинг.
	От останалите се чуха викове като „Да, по дяволите“ и „Аз също“.
	Вик сложи ръка на рамото на Алик.
	— Успех. И благодаря, шефе.


	Когато вратата на офиса му се затвори зад него, трябваше да седне бързо и да издиша дълго. Беше достигнал пределите на дързостта си. Екипът го наблюдаваше през стъклото. Всъщност усещането беше много приятно.
	„О, по дяволите. Онова копеле Тарло се опита да ме убие. Това прави нещата лични.“
	Виртуалният му пръст докосна иконата на адмирала. Без колебание, както установи със задоволство. Е-кономът на адмирала каза на Алик, че нивото му на достъп е било снижено до седма степен.
	— Ще почакам — каза той на програмата.
	На Рафаел Колумбия му отне двадесет секунди, за да отговори.
	— Давам ти пет минути — каза той на Алик.
	— Установихме местоположението на Тарло.
	— Тогава го арестувайте.
	— Той е на Буунгейт.
	— По дяволите! Ще трябва да почака, Хоугън. Ще го хванем, след като излезе, където и да го прати Шелдън.
	— Нуждаем се от него сега, сър. Той е агент на Звездния странник. — Алик затвори очите си, почти очакваше от небето да се стовари мълния и да го изпече зад бюрото му.
	— Исусе, не и ти, нали? Мислех, че мога да разчитам на теб.
	— Можете, сър; затова ви казвам това. Помислете. Тарло е предател, двоен агент, това е безспорен факт; аз бях един от хората, по които той стреля на Илюмината. За кого работи той, сър? Ако не е за Звездния странник, тогава кой се опитва да унищожи Федерацията? Кажете ми. Дайте ми друго име и аз ще го преследвам колкото е нужно.
	Последва дълга пауза.
	— Не можете да стигнете до Буунгейт — каза адмиралът. — Това е класифицирана информация, но червеевите дупки на Вторите48 няма да бъдат отворени наново. Военният кабинет реши, че не може да рискува масово нахлуване на хора във Федерацията. Тези населения трябва да отидат в бъдещето.
	— Вие имате власт, сър. Можете да накарате ТСП да отвори червеевата дупка на Буунгейт за нас. С екипа ми ще останем на Буунгейт, а след това ще отидем в бъдещото с останалите хора. Но трябва да стигнем там преди евакуацията. Трябва да установим намеренията на Звездния странник. Флотът трябва да знае. Не може да не разбирате.
	— Наистина вярваш в това, нали?
	— Всички го вярваме, сър.
	— Добре, Хоугън, но ако това се осъществи, няма да бъде въведено в документацията, докато не се стигне до успешно разрешаване на случая. Няма да преговарям по въпроса.
	— Разбирам, сър.
	— Добре. Събери екип за арест и с него отидете на Уесекс. Ще направя каквото мога.
	— Благодаря ви, сър.
	— И, Хоугън, ако си сбъркал, остани на Буунгейт. За теб няма да има бъдеще никъде и по никое време. Разбираш ли?
	— Разбрано, сър.


	Мелани вървеше по широкия коридор на имението, а черната й дантелена роба се развяваше зад нея. Светлината на скулптираните във форми на лебеди стенни лампи беше намалена до червеникаво мъждукане, което се променяше в зависимост от сенките между арките. Беше два сутринта и наоколо нямаше никой.
	Вината, която изпитваше в момента, само я възбуждаше още повече. Мортън не се бе помръднал, когато тя излезе от стаята им. Рандтаун го бе изтощил повече, отколкото му се искаше да признае.
	Вратата се отвори още преди да почука. Найджъл беше вътре, облечен в свободен смарагдов халат. Виждала бе жадната усмивка на лицето му безброй пъти — беше си помислила, че при него може да е по-различно. Той хвана ръката й и бързешком я издърпа в спалнята.
	— Какво… — понечи да каже тя.
	— Не искам жените ми да ме ревнуват — измърмори той, докато оглеждаше театрално коридора, преди да затвори вратата.
	— Не те ревнуват, затова не се преструвай.
	— Добре. — Беше се притиснал към нея, ръцете му сваляха робата й. Устата му покри нейната.
	Мелани сложи ръка на гърдите му и го отблъсна.
	— Няма ли първо да кажеш „здравей“?
	— Не се преструвай на викторианска мома. Сама дойде при мен. — Той се усмихна и отиде до огромното легло. — Сега ела тук.
	Потупа вълнестия матрак, по който бавно се образуваха вълнички.
	— Какво е това, главната ти стая за оргии? — попита дяволито тя.
	— Ще бъде твоята стая.
	Тя огледа с преценяващ поглед класическия декор в бяло и лилаво, докато се приближаваше, за да седне до него.
	— Хубава е, предполагам.
	— Разбира се, ще си организираме и оргии в нея. Сериозно.
	Нямаше как да не се засмее, той говореше толкова невъзмутимо и честно.
	— Да, знам. По-рано се запознах с Аурелия. Как да не се чувствам невзрачна след това. А на нея дори не й е трябвало препрофилиране, за да изглежда така.
	— Виждаш ли, дори харесваш другите ми жени. От какво повече се нуждаеш? — Ръката му свали една от презрамките на робата й и слезе към оголената гърда.
	— Това е много ласкателно, Найджъл.
	— Искам да бъде приятно, не ласкателно.
	Мелани изпъшка с желание. Той вече бе свалил и другата й презрамка. Робата се свлече до талията й. Ръцете му знаеха как да се движат по кожата й, точно както бе учила другите мъже.
	— Вече е — призна тя.
	— Тогава кажи да.
	— Не. _Ахха._ — Наистина почувства как тялото й трепери под нежния натиск на пръстите му. Не беше реакция, която можеше да контролира.
	Найджъл я смъкна на матрака и развърза халата си.
	Мелани се изкикоти.
	— Найджъл!
	— Какво очакваше? — попита скромно той. — Все пак аз съм владетелят на галактиката.
	— Господи, мъж, който е променил пишката си, за да отговаря на егото му.
	Той се ухили.
	— Защо мислиш, че съм я променял?
	Кикотът на Мелани стана още по-шумен.
	— Вземам си думите назад, егото ти е по-голямо.
	— Обърни се.
	— Защо?
	— Масаж. Като за начало.
	— О! — Тя се обърна по корем. По гръбнака й покапа масло с телесна температура. Той започна да го втрива.
	— Как разбра за „Кипарисов остров“? — попита тя.
	— Ако ти кажа, просто ще ми се ядосаш. Затова толкова много искам да правя секс с теб.
	— Няма да се ядосам.
	— Ще се ядосаш. Защо не искаш да се омъжиш за мен?
	— Честно ли?
	— Да.
	— Не бих искала да те споделям с никой друг. Това, което правим сега, ми харесва, забавно е. Дори би ми било забавно да се присъединя към теб и останалите ти жени някой път. Но за постоянно… Не е за мен. Съжалявам.
	— Хей, харесва ми. Ревност.
	— Не ревнувам. — Мелани се опита да се обърне назад, за да изрази протеста си, но ръцете му стигнаха до дупето й. Трябваше да стисне зъби, за да не изписка.
	— Какво получава СИ от договорката ви? — попита Найджъл.
	— Господи, има ли нещо, което да не знаеш?
	— Не знам това като за начало.
	— Казва, че просто иска да знае какво става, това е всичко. Мога да стигна на места, където няма покритие на унисферата.
	— Логично е. Значи е знаел за естеството на Първите?
	— Научи за това на Рандтаун. Хакна комуникациите му през имплантите ми.
	— По дяволите, така и не ни е казал нищо. Копеле. — Найджъл премина към бедрата й.
	— Мислиш ли, че е враждебно настроен?
	— Мисля, че е снобар. Мисля, че ни възприема като някакви съседи от по-ниска класа, които развалят атмосферата в галактиката. Не е активно войнстващ, но като всички сноби е очарован от това, което му липсва. Затова се е договорил с теб и с останалите като теб. Ръководи се от негови си сантименти, заради което ни помага от време на време. Въпреки това винаги представя действията си като нещо друго: благотворителност или загриженост, предизвикана от превъзходството му. Проблемът е, че не знам дали ще ни помогне, ако се изправим пред геноцид. Той вероятно също не го знае. Подозирам, че изчаква до самия край. А тогава ще е твърде късно за нас.
	— Затова ли реши да взривиш ПланинаНаЗората?
	— Заради това, както и по други причини. Никой няма да ни измъкне от това. Това решение притеснява ли те?
	— Почувствах ПланинаНаЗората — каза бавно тя. — Можех да чуя мислите му. Имплантите ми блокираха подвижните-войници, така че бях физически защитена, но все пак бях уплашена. Не мисля, че можем да споделяме вселената с него. На него му липсваха каквито и да е емоции. Имам предвид, че в съзнанието му нямаше аналог на това, което имаме ние. Щях да кажа, че с него не може да се общува рационално, но в това е целият проблем: то е свръхрационално. Няма начин да се свържем с него. Дори СИ не успя да го накара да види нашата логика и разсъдък. То трябва да бъде унищожено, Найджъл, само така ще бъдем в безопасност.
	— Обърни се.
	Тя се подчини. Възбудата я бе напуснала; споменът за Рандтаун и чудовищното съзнание на ПланинаНаЗората беше сигурен страстоубиец. Тогава Найджъл започна да масажира корема, гърдите, бедрата й и тя отново забрави за всичко удивително бързо.


	— Е, как разбра? — попита Мелани.
	— А?
	— За „Кипарисов остров“?
	— А. — Найджъл се обърна по корем, за да са лице в лице. — Микеланджело ми е син, петнадесетият.
	— Какво? Шегуваш се. Не ми е казвал.
	— Не се гордее с това. Всъщност точно обратното. Тръгна си с гръм и трясък, когато беше на седемнадесет.
	— Еха! Обзалагам се, че не се случва често.
	— Не — каза сухо той. — Беше класически тийнейджърски бунт, дори ми каза: „Ще ти покажа аз“, когато си тръгна. След това сам си направи кариера. Всъщност се гордея много с него. Обикновено черните овци се връщат с подвити опашки век по-късно и получават комфортна позиция на управител от средно ниво в династията.
	— Значи той ти е казал, че отивам на Илюмината.
	— Не. Не можехме да разберем какво се случва, Мелани. А това се отразява доста тежко на хора като мен и Нелсън, особено в такива времена. Сключих сделка с Микеланджело. Той ми каза, че преследваш адвокатите от Ню Йорк, Нелсън ги откри в клиниката „Сафрън“ и му даде информацията. Искахме да знаем защо са важни за теб. В края на краищата това изглеждаше просто като поредната финансова измама на Уолстрийт.
	— Ще го убия.
	Найджъл прокара ръка през разрошената й коса.
	— Казах ти, че ще се ядосаш.
	— На него! Как мога да му се доверя отново след това?
	— Доверила си се на репортер?
	— Туше.
	— Значи все още съм от любимците ти, нали?
	— В топ сто си — отговори разсеяно тя.
	— Затова те искам. Различна си от останалите ми момичета.
	Тя проследи извивките на устните му с пръста си.
	— Трябва да излизаш повече.
	— Кажи да. Просто опитай за няколко години. Пак можеш да имаш кариерата си, ако това те притеснява.
	— Но няма да е моята собствена кариера, нали, не и ако съм твоя съпруга. Ще получавам всички възможности, но не заради себе си.
	— И разликата между това и фактът, че агентът ти е СИ, е…?
	— Може би няма такава — каза тихо тя. — Може би вече се уморих да бъда курва.
	— Никой не е казал, че си курва.
	— Аз го казах. — Мелани въздъхна и пролази по вълнистия матрак, за да стигне до халата си. Намръщи се към охлювената следа от масло, която оставяше след себе си по матрака.
	— За да стигнеш дотук след делото на Мортън се изисква невероятна решителност.
	— Да стигна до леглото ти ми се стори доста лесно, ако трябва да съм честна.
	— Нямах предвид леглото ми, имах предвид _тук_, тази малка клика или бунт, наречи странната ни група, както искаш. Не виждаш ли, решенията ни в следващите няколко часа ще решат бъдещето на човешката раса. Не Дой. Не флотът. Не Сенатът. Не династиите. Ние. Ти стигна до развръзката. Ще останеш в историята, Мелани: за следващото поколение ти ще бъдеш новата кралица Елизабет, или Мерилин Монро, или Сю Бейкър. Недей да примигваш.
	Мелани погледна срамежливо към халата, който държеше в ръцете си. Не се чувстваше особено исторически.
	— Нямам представа кои са тези жени.
	— Наистина? О… Ами, имам предвид, че сама си си спечелила място на масата. Затова си неустоима. Невероятно сексапилна и корава си, фантазията на всеки мъж. И конкретно моята.
	— Много си мил.
	— От доста време не са ми го казвали.
	Тя се прозя.
	— По-добре да се връщам. Не искам Морти да се събуди без мен.
	— Добре — каза нещастно Найджъл. — Просто помни, че предложението продължава да важи.
	— Благодаря. Изкушаващо е. Идва ли в комплект с място на спасителния ти кораб, ако вземем грешното решение?
	— Да. — Той се засмя. — Ще ти запазя стая с първокласна гледка.
	— Нека да позная. Съседна е на твоята.
	Той разпери широко ръце.
	— Къде другаде може да е?
	— Тук има ли душ? Трябва да отмия маслото.
	Найджъл я погледна похотливо и слезе от леглото.
	— Ще ти покажа.
	— Това не е… о, добре.
	Той я поведе към матова стъклена врата, която сияеше в тюркоазено.
	— Кажи ми нещо. Какво виждаш в Боуз?
	— Не знам. — Тя сви рамене. Въпросът я притесняваше, което беше глупаво, предвид това как бяха прекарали последния час. — Беше полезен.
	— А сега?
	— Не съм сигурна. Мислиш ли, че прехвърлянето на спомените ще проработи?
	— Според е-конома ми нещата вървят както трябва. Ще знаем със сигурност след закуска.
	Банята беше незначително по-малка от спалнята. Мелани огледа доволно египетския интериор и се изкикоти при гледката на скандалните стенописи. Найджъл отиде до ниския минерален басейн в средата. Беше пълен с ароматна вода, която бълбукаше яростно.
	— Душовете са скучни — каза той. — Позволи ми да те измия тук.


	Мелани и Мортън се присъединиха към семейството на Найджъл за закуска на сутрешната тераса. Жюстин и Кембъл вече бяха там. Разговаряха небрежно и пасваха идеално в обстановката.
	Мелани зае мястото си, недалеч от Найджъл, който я посрещна любезно. Каза на сервитьора, че иска бъркани яйца и сок от портокал, след като помогна на Нуала с шишето на малкия Дигби. Бебето носеше някои от чертите на Найджъл.
	Уилсън и Ана пристигнаха и получиха топло посрещане от Найджъл. На Мелани й се стори, че ексадмиралът изглежда малко вглъбен и изтощен. Искрено топлият прием от хората около масата го посъживи малко.
	Ястието на Мелани пристигна, храната беше приготвена идеално. Тя се наведе напред, опитвайки се да следи всички разговори едновременно. Количеството политическа и финансова власт, събрано около масата, беше невероятно. Намери за очарователен начина, по който всички се отнасяха непринудено към влиянието, с което разполагаха.
	Земите на имението бяха красиви, макар и мащабите да бяха малко плашещи, що се отнасяше до воденето на семеен живот тук. Изглежда, това не притесняваше харема. Е-кономът й отвори файловете за жените на Найджъл до сто години назад и обобщи картината; всички, изглежда, бяха от богати семейства, не като нея. Може би затова се държаха толкова естествено в тази среда. Можеше да почувства силния интерес на Мортън към хората около него, макар и той да се стараеше да го прикрие. Именно такава свръхвласт бе планирал да изгради за себе си, докато Тара Дженифър Шахийф не се бе превърнала в потенциален проблем.
	Честно казано, реши Мелани, щеше да е много по-трудно да откаже всичко това, отколкото си бе представяла първоначално. „Може би само няколко години брак…“
	Пристигна Паула Майо, както винаги облечена в спретнат бизнес костюм. Беше най-официално облеченият човек на терасата, и то със солидна преднина пред останалите. Тя отказа закуска, но прие чаша чай от сервитьора.
	— Куатукс е готов — каза тя на Найджъл.
	Мортън бе спрял да яде при появата й и седеше напълно неподвижен. Но сега остави ножа и вилицата си и се изправи срещу нея.
	— Следовател — каза с насилена учтивост.
	На терасата се възцари тишина. Всички ги наблюдаваха.
	— Не прави сцена — прошепна ужасено Мелани през зъби. Надали я чу.
	— Мортън — каза Паула.
	— Радвате ли се да ме видите?
	— Любопитно ми е да те видя.
	— Стига, деца — каза Найджъл. — Бъдете добри, моля ви, и двамата сте мои гости.
	Мелани стисна Мортън за китката, опитваше се да го дръпне обратно на стола.
	— Любопитна, а? Странно как се подрежда животът? Вие съсипахте живота ми, а сега аз съм жизненоважен за бъдещето ви.
	— Може да вземеш участие в действията ни спрямо Звездния странник. Но едва ли можеш да се наречеш жизненоважен.
	— Какво имаш предвид? — каза Мортън. — Имаш ли представа какви рискове поехме, за да ви доставим подвижния Боуз? Имаш ли?
	— Наясно съм със склонността ти да поемаш неуместни рискове, както и със самозаблудите, които използваш, за да оправдаеш действията си впоследствие.
	— Я чуй…
	Мортън почти издърпа Мелани от стола й, когато се опита да се придвижи към Паула.
	— Спри — извика му Мелани. — Ти си я убил, какво очакваше?
	Мортън я погледна шокиран.
	— Така ли мислиш? — попита той.
	Искаше й се суперневероятните й импланти от СИ да притежават функцията да връщат времето. „Само няколко секунди ще свършат работа.“
	— Е, направи ли го? — попита немощно тя.
	Мортън седна, войнствеността му беше утихнала.
	— Не знам — каза дрезгаво той. — Не помня.
	Мелани го прегърна през рамо.
	— Няма значение, Морти. Вече всичко е свършено. Минало е.
	Найджъл въздъхна шумно и смачка салфетката си.
	— Е, изглежда, закуската свърши, предлагам да започваме.


	Дъдли Боуз и подвижният Боуз ги чакаха в офиса на Найджъл. Мелани видя, че Дъдли очевидно не е спал миналата нощ. Кожата под очите му беше тъмна, както когато се бе запознала с него. Беше брадясал и още носеше дрехите от вчера — ръждивооранжева риза и измачкани сини дънки. Фигурата му обаче се бе отърсила от мъчителната умора, която сякаш беше постоянният му спътник в онези ранни дни. Дъдли всъщност изглеждаше доволен. Оглеждаше кабинета с оцъклени очи, сякаш току-що се бе събудил от дълъг сън.
	Още не му бе простила съвсем за обидите, с които я бе нарекъл пред всички, макар че моментът тогава беше напечен. Затова го целуна сестрински по бузата.
	— Как си?
	— Добре — каза той и се усмихна, сякаш това беше някакво откровение. — Да, добре. Странно, споменът как умрях е всъщност доста освобождаващ. Обикновено причинява големи проблеми на съживените хора. Спомням си, че ми разказваше за бившата съпруга на Мортън.
	— Мисля, че тя си е била малко изперкала и преди това — каза Мелани.
	Мортън се бе държал раздразнително, задето го изключиха от срещата им.
	— Арогантен тъпак — измърмори той по адрес на Нелсън, след като началникът на сигурността на династията му каза, че не е в списъка.
	— Ще ти кажа всичко, обещавам — каза му Мелани. Всъщност чувстваше сериозно облекчение, че той няма да е там. Ако двамата с Дъдли бяха в една стая, щеше да е доста неловко. Тя все още нямаше представа какво ще прави по този въпрос — щеше да зареже нежно Дъдли, така предполагаше. Разбира се, Мортън вече не я привличаше чак толкова, колкото преди. Беше вълнуващ, но пък същото се отнасяше и за Найджъл.
	— Беше ли… — Мелани дори не знаеше как да попита. — Смъртта ти, ти…
	— Беше бърза. Дори не знаех какво ще се случи. ПланинаНаЗората просто ме застреля. Единствената неприятна част са собствените ми спомени, когато ме разтвори, за да извади клетката ми със спомени, това наистина ми обръща стомаха. — Той се огледа и повдигна вежда, когато Уилсън и Ана влязоха в офиса.
	— Адмирале, радвам се да ви видя отново.
	Уилсън го погледна удивено, преди погледът му да се задържи върху подвижния.
	— Дъдли, радвам се, че в крайна сметка се върна.
	— Беше интересно пътуване — каза подвижният Боуз.
	— Благодаря за предупреждението — каза Уилсън. — Дължа ти услуга за това. В противен случай „Конуей“ нямаше да се завърне.
	— Федерацията трябваше да знае — каза скромно Дъдли. — Какво друго можех да направя?
	Погледът на Уилсън се върна върху човека, малко беше объркан от двойния събеседник.
	— Разбира се.
	Мелани също не знаеше как да възприема Дъдли. Това я притесняваше. Обикновено той едва успяваше да закопчае дрехите си, без тя да е наоколо и да го убеждава, че се справя добре. А ето го сега, самоуверен и спокоен, докато разговаряше с човека, когото мразеше най-много от всички на света. Това не беше _нейният_ Дъдли, вече не. Той дори не я поглеждаше крадешком с похотливи очи.


	Найджъл обиколи подвижния Боуз и го огледа любопитно, преди да седне зад бюрото си. Беше си доста странна работа в офиса му да присъства същество, чиито други въплъщения смятаха всички останали видове в галактиката за израждания, които трябваше да бъдат изкоренени. Е-кономът му го увери, че системите за сигурност на офиса го сканират непрекъснато.
	Това изглежда не беше достатъчно задоволително за Нелсън, който зае необичайно близка позиция до бюрото на Найджъл. Кембъл заведе Жюстин до дълъг кожен диван честърфийлд и учтиво й подаде ръка, за да й помогне със сядането. Държеше се доста покровителствено, помисли си Найджъл, миналата нощ дори бе взел стая, съседна на нейната.
	Вратата на кабинета се затвори зад Паула. Е-печатът на стаята се спусна и леко замъгли прозорците.
	— Паула — каза Найджъл. — Искаш ли да започнеш първа?
	— Разбира се. — Паула се изправи пред огромен портал. Той оживя и показа Куатукс.
	— Благодаря ти, че се присъедини към нас — каза тя.
	— Удоволствието е мое. Разпознавам много от хората с теб. Толкова много влиятелни личности. С колко ли емоции е заредена тази стая.
	— Това, което се случва, стимулира всички ни — каза Паула. — Искам да кажа на всички, че Куатукс е тук днес, защото след Илюмината…
	— Всъщност — каза Дъдли — мисля, че аз трябва да говоря първи. Разполагам с най-важната информация.
	Найджъл не каза нищо. Всъщност беше по-скоро заинтересуван от този нов, уравновесен Дъдли, който имаше дръзката увереност на стария астроном, лобирал толкова ефективно за мястото си на „Втори шанс“, но без огромното раздразнение, което предизвикваше. Забеляза как Мелани потъва във възглавниците и разтърква челото си с ръка, отбягвайки погледа на Дъдли.
	— Добре, Дъдли — каза Найджъл с престорена учтивост. — Моля, започни.
	— Знам какво е Звездния странник — каза астрономът.
	— Какво? — попита Найджъл.
	— Има нещо, което искам в замяна за участието си днес.
	— Моля?
	— Преминах през много неща и допринасям повече от всички останали. Вярвам, че трябва да получа някакво признание, не смятате ли?
	— Дъдли! — каза Мелани. — Не разбираш ли какво става?
	— Разбирам идеално, благодаря, Мелани. Сигурна ли си, че ти разбираш?
	— Какво искаш? — попита Найджъл.
	— Да продължа да работя като твой главен съветник по въпросите за ПланинаНаЗората, ако той успее да унищожи Федерацията.
	— А — каза Найджъл. — Разбирам. Място на един от спасителните ми кораби.
	Видя, че Мелани започва да се изчервява. Раменете й се повдигаха от гняв.
	— Не би трябвало да представлява кой знае какво за теб — каза Дъдли.
	— Не. Тази молба включва ли новия ти близнак?
	Дъдли сви рамене.
	— Ако пожелаеш.
	Найджъл се изкушаваше да изчака достатъчно, за да чуе как Мелани крещи на някогашния си любовник, защото очевидно възнамеряваше да го направи — за съжаление точно сега не се нуждаеха от кавги.
	— Ще бъде направено.
	— Благодаря — каза Дъдли. — Много добре: докато се намираше до структурата, която нарекохме Наблюдателната кула, „Втори шанс“ излъчи сигнал към родния свят на Дайсън Алфа.
	— Знаем това — каза му Уилсън. — Оскар откри запис в дневниците ни, на който се вижда разгръщането на сателитната чиния. Но Звездния странник се добра до тях, преди да успеем да кажем на когото и да било.
	— Но знаете ли какво е излъчил? — попита Дъдли, нетърпелив да възвърне предимството си.
	— Не.
	— Това беше предупреждение, че „Втори шанс“ е извънземен кораб и трябва да бъде унищожен. Съобщението беше на комуникационния език на Първите.
	— Не разбирам — каза Уилсън.
	— Първите са напускали Дайсън Алфа и преди издигането на бариерата — каза Дъдли. — Двигателите им с ядрен синтез им позволили да колонизират всяка друга планета и по-голям астероид в тяхната система. Можели да предвидят, че един ден ресурсите на звездната им система ще се изчерпят. Няколко от групите неподвижни изпратили кораби към съседната звезда, Дайсън Бета. Предполагали, че на Дайсън Бета ще има само материални ресурси и нищо повече. Грешали. Неподвижните на борда на първия звезден кораб открили друг извънземен вид. Те последвали природата си и го подчинили. След това погълнали индустриалната и научната им база.
	Оттам започнал истинският проблем. За Първите от Дайсън Алфа, оригиналните Първи, приемствеността е изключително важна, тя е вградена в душите им. Неотделима част от расовата им идентичност е. Те си спомнят как предците им са започнали да мислят, спомнят си собственото си издигане до съзнателност. Тези древни мисли предопределят какво са те. Един самотен неподвижен на три и половина години път от първоначалната си група разсъждавал малко по-освободено. Местният вид на Дайсън Бета развивал генетични изследвания. Тази идея била табу за Първите. Но неподвижните на звездния кораб започнали да използват генните науки, за да се променят физически, а Бог знае, всички същества страдат от много дребни ограничения и липси. Подвижните им били подобрени значително, което довело до последвало подобрение на неподвижните. Като за начало те възвърнали способността си да се движат. 
	Дъдли се усмихна безрадостно на слушателите си.
	— Първите от Дайсън Алфа били ужасени. Те нарекли хибридите от Дайсън Бета чуждите Първи и започнали да се отнасят към тях като към еретични извращения. Започнала война, която приключила рязко с вдигането на бариерите около двете звезди. Следващият път, когато ПланинаНаЗората видял вселената, било при падането на бариерата. Тогава получил сигнал от неподвижен, чийто комуникационен подпис го идентифицирал като ПланинаНаЗората17735. Това било помощна група от неподвижни, която ПланинаНаЗората бил поставил на един от ранните звездни кораби. Ето това е Звездния странник.
	— Звездния странник е ПланинаНаЗората? — попита Мелани.
	— Версията на ПланинаНаЗората от системата на чуждите Първи, да. Бил е на звезден кораб, който трябва да се е намирал в космоса между Дайсън Алфа и Бета, когато са се издигнали бариерите. Когато не могъл да нападне целта си или да се прибере у дома, трябва да е отлетял в междузвездния космос и най-накрая се е разбил на Далечината.
	— Опасявам се, че не е така — каза Уилсън. — Попитах лично директора на Института Джеймс Тимъти Халгарт. „Мария Селесте“ не би могъл да идва от Дайсън Бета. Не е бил достатъчно дълго в космоса, за да може да пропътува толкова голямо разстояние.
	— Ако основаваш предположенията си на информация от Института, тогава тя трябва да е грешна — каза Паула. — Директорът трябва да те е излъгал, за да прикрие истинското естество на Звездния странник.
	— Въвлекли са ни в най-лошия вид война — промърмори Нелсън.
	— Каква война? — попита Кембъл.
	— Това е гражданска война. Те винаги са били най-жестоки и трудни за водене. А ние сме по средата на тази.
	— Не, ние се сражаваме за Звездния странник — каза Найджъл. — Ние сме неговите щурмоваци, независимо дали ни харесва, или не. Ако това, което Дъдли ни каза за първоначалните Първи, е истина, тогава Звездния странник знае, че те няма да позволят на чуждите Първи да оцелеят. Използва ни, за да доведе тях, а в най-добрия случай и нас, до унищожение. Ние сме новата порода подвижни. Съществуваме, за да ни манипулира и да ни праща да умрем, докато той е невредим далече от фронта.
	— Затова ПланинаНаЗората имаше слънчеви бомби — каза облекчено Уилсън. — Технологията не е изтекла от нас към Дайсън Алфа. Първите са я имали от самото начало. Звездния странник е пренесъл технологията тук. О! Чакайте. Когато бариерата падна, засякохме необичайно квантово излъчване вътре в Крепостта на мрака. Преди това го нямаше. — Той се обърна към Найджъл. — Разполагаш ли със защитен достъп до записите на флота?
	— Да.
	— Накарай физиците си да сравнят излъчването с това на слънчевите бомби.
	— Добра идея.
	Разширеното съзнание на Найджъл извлече записите и започна да прави сравнения. Все още му се струваше забавно как хората постоянно забравят каква е професията му. Всичко, което виждаха днес, беше водачът на имперска династия, никога стария физик, който тласкаше напред границата на човешкото познание.
	— Все още не виждам смисъл в това — каза Ана. — Звездния странник очевидно разполага със способността да изключва бариерата. Защо просто не го е направил, когато е пристигнал при Дайсън Алфа, и не е изстрелял слънчевата бомба? Или да се върне при Дайсън Бета и да освободи собствения си вид?
	— Може би строителите на бариерата още са наоколо? — каза Уилсън — Искал е да мине някакъв по-сериозен интервал от време, преди да направи опит да ги освободи. Вероятно затова е избягал толкова надалече в самото начало.
	— Дори така той е организирал мисията на „Втори шанс“. Защо не ни е изпратил до Дайсън Бета, за да пуснем чуждите Първи? Първоначалните Първи са щели да останат затворени.
	— Имал е не по-добра представа какво ще се случи от нас самите — каза Паула. — По този начин ще спечели независимо от резултата. Ако строителите на бариерата още са били наоколо и той е опитал да свали бариерата около Дайсън Бета, те са щели да усетят опита и да ни спрат. Правейки опит с Дайсън Алфа, е можел да види дали някой още пази бариерите. В случай че не, е щял да пусне свръхвраждебен вид в директен конфликт с нас — раса с образцова военна история и достатъчно напреднала технологична основа, за да построим оръжията, нужни за тази междузвездна война. Видовете ни са щели да се сражават и да се отслабят един друг, което е щяло да му даде шанс да освободи Дайсън Бета, така че собственият му вид да излезе в галактика, в която най-непосредствените две заплахи са се довели една друга до ръба на оцеляването.
	Тя навлажни печално устни.
	— Почти точно съвпада с това, което Брадли Йохансон твърдеше през цялото време.
	Във виртуалното зрение на Найджъл се появиха резултати.
	— Квантовите излъчвания са сходни — каза той на останалите в стаята. — Не са еднакви, но определено се основават на същия принцип. От това, което можем да преценим, слънчевата бомба на Първите работи, като променя свойствата на околната маса, а това, от своя страна, не е твърде далече от принципа на нашия квантов разрушител. Можем да заключим, че ако достатъчно от свойствата на Крепостта на мрака бъдат променени, тя просто няма да е способна да изпълнява заложената й функция и бариерата ще падне.
	— Значи най-накрая знаем срещу какво се изправяме — каза Жюстин. — Предполагам, че никой няма нищо против да кажа на Йохансон.
	— При условие че си мълчи, докато не се справим със Звездния странник — каза й Найджъл. — Това не трябва да излиза наяве.
	— Е, каква част от проблема всъщност ни остава? — попита Жюстин. — Разполагаме с оръжие, което Звездния странник най-вероятно не е очаквал да произведем. Твоята нова-бомба ще ни донесе пълна победа над ПланинаНаЗората. След като вече знаем, че той съществува, можем да го неутрализираме.
	— Паула? — попита Найджъл. — Можем ли да го неутрализираме?
	— Не съм сигурна. Куатукс, знаеш ли докъде се простира влиянието му?
	Образът в портала показваше райела, който ги наблюдаваше търпеливо.
	— Това очевидно е изключително вълнуващо за всички вас — каза извънземното с глас, напомнящ мек вятър, преминаващ през дървени звънци. — Иска ми се да можех да споделя преживяването.
	— Куатукс, моля те, отговори на въпроса — каза строго Паула.
	— Изабела Халгарт е имала контакти с много хора, които страдат от същия принудителен контрол. Организирани са в структури от по трима души на принципа на старите човешки шпионски клетки. Контролиращият ги може да се свързва с всеки от тях по време на специфични мисии, но като се изключи това, работят изолирани едни от други.
	— Разбираш ли метода, по който Звездния странник контролира нея и останалите?
	— Техниката е сложна, показва, че контролиращият има огромен опит с манипулирането на мислите на други същества. Създание от типа на Първите би разполагало с очевидно преимущество над единичните съзнания; той разбира мисловните конструкции на инстинктивно ниво.
	— Какво е направил с Изабела? — попита Мелани. Гласът й бе натежал от нервно очакване. Очевидно се страхуваше от това, което щеше да чуе, но трябваше да го знае въпреки всичко.
	— В мисловните й програми, или това, което вие бихте нарекли личност, са проникнали чужди бихевиористични модификатори. В ежедневни условия тя се е държала като нормален човек, но в тази рамка на поведение е действала изцяло в интерес на Звездния странник. Мислете за това по следния начин: все едно че сърцевината на съзнанието ви е била изрязана като тази на ябълка и дупката е била запълнена с желанията на Звездния странник.
	— Колко е била голяма, когато е станало това? — попита Паула.
	— На пет или шест. Споменът е неясен. Била е на Далечината с родителите си. Завели са я в стая, която приличала на болница, била е уплашена. След това съзнанието й вече не е било нейно.
	— Гадост. — Мелани сбърчи нос. — Причинил е това на шестгодишно дете? Отвратително.
	— Ах — въздъхна Куатукс. — Сантименталност. Често съм го изпитвал в човешките спомени. Това е едно от най-изтънчените ви чувства. Бихте ли споделила вашите с мен, Мелани?
	— Ъъ. Не, разбира се!
	— Значи не знаеш какво всъщност мисли Звездния странник? — каза Паула.
	— Не — каза Куатукс. — Въпреки това има остатъчни следи от присъствието му в съзнанието й, които показват някои аспекти на характера му.
	— Като например?
	— Промени в първоначалните директиви. Изабела и останалите агенти са получили изключително неочаквано нови инструкции, когато Федерацията е обявила, че строи звезден кораб. Преди това работели с идеята, че до Дайсън Алфа ще бъде отворена поредица от червееви дупки. Цялата му стратегия трябвало да бъде променена, за да включи развитието със свръхсветлинното пътуване. Изабела също не е знаела за вашите квантови разрушители, очаквала е флотът да използва слънчеви бомби срещу второто нашествие на ПланинаНаЗората. Извънземното е изпращало информация за това към екипа на „Сиатъл“.
	— А ние подобрихме идеята — каза напрегнато Уилсън.
	— В спомените на Изабела Алесандра Барон появява ли се като агент на Звездния странник? — попита нетърпеливо Мелани.
	— Да. Изабела била включена в операцията по прикриването на адвокатите от Ню Йорк, когато Алесандра Барон научила, че ги разследваш.
	— Пипнах те, кучко! — Мелани удари във въздуха. — Да!
	— Това не е важно на този етап — каза Паула, без да й обръща внимание. — Куатукс, знае ли Изабела къде е или къде ще бъде Звездния странник?
	— Не. Знае само какво трябва да прави. Била е на Илюмината, за да се присъедини към адвокатите, след като те получат нови самоличности. Щели да научат задачите си след това.
	— Йохансон твърди, че той ще се завърне на Далечината — каза Жюстин.
	— Не може — каза й Найджъл. — Не и ако вече не е на Буунгейт, в който случай може и да има шансове. Червеевата дупка от Уесекс до Буунгейт няма да бъде отворена отново за транспортни цели.
	— В такъв случай извънземното е пленено във Федерацията — каза Паула. — Куатукс, ако задържим доказани агенти на Звездния странник, можеш ли да четеш спомените им за нас? В някакъв момент трябва да попаднем на някой, който знае къде се намира той. Важно е да го разберем възможно най-бързо. Ще дойдеш ли във Федерацията, за да ми помогнеш?
	— Подобно начинание би било изключително привлекателно за мен. Бих искал да участвам чрез твоите възприятия и умения за интерпретация.
	Паула се обърна към образа на райела, лицето й беше каменно.
	— Обсъждали сме това преди. Не може да споделяш емоционалното ми състояние.
	— Тази задача не е ли спешна? Не е ли това начинът, по който се държат хората? Цената не се ли договаря предварително?
	— Ами да — каза Паула, объркана от молбата. — Ти обаче ще имаш достъп до мислите на агента, ще почувстваш неговите емоции. Това е стандартното ни заплащане.
	— Техните емоционални нива са значително ограничени, потиснати са от поведенческите модификатори на Звездния странник. Имитират истински чувства, не ги преживяват сами, там няма нищо ценно за мен. Вие обаче, следовател, ще чувствате много, докато този случай се разплита, това е кулминацията на сто и тридесет години от работата ви. Бих искал да позная това усещане.
	— Аз… — Паула се огледа, търсейки помощ.
	— Аз ще те спася този път — каза Мелани. — Но в замяна искам нещо голямо. Цената ми е интервю, след като всичко това свърши.
	— Ще го оставиш да чувства през теб? — попита Паула.
	— Не, но познавам едно момиче, което ще го направи, а и тя вече има невронните модификации, нужни за това. — Мелани се обърна към портала с изражението на победител. — Куатукс, какво ще кажеш, ако ти уредя някой, който е много по-емоционален от следователя? Да си го признаем, тя си е малко студенокръвна.
	— Това би било приемливо.
	— Страхотно. Нелсън, ще ми трябват няколко телохранители, за да я вземем.
	— Телохранители? Няма да отвличаш някого, нали?
	— Не за нея, за мен. Не съм много популярна сред приятелите й.
	— Можеш да вземеш телохранители — каза Найджъл. Той се усмихна с възхищение. — Нещо друго?
	— Експресен билет до Дарклейк Сити.
	— Разбира се.
	— Кого ще арестуваш? — попита Мелани.
	— Всеки агент, с когото Изабела е влизала в контакт.
	— Добре, значи това включва и Барон. Ще отразя репортажа за Микеланджело.
	— Не тя те е използвала и злоупотребила с теб — каза Паула. — Тя вече не е човек.
	— Никога не е била — каза грубо Мелани.
	— Ако предположим, че това ще ни отведе до Звездния странник, какво ще правим, когато го открием? — попита Жюстин.
	— Ще го екзекутираме — каза Уилсън.
	— Без да вдигаме шум — добави бързо Найджъл.
	— Ако Йохансон е прав, че той иска да се завърне на Далечината, и е бил прав за всичко останало, тогава ще трябва да стигне до Буунгейт през Уесекс — каза Жюстин. — Пазителите внимават за това. Сега може да е добър момент да им помогнем. Разполагаме с Мортън и взвода му. Те биха могли да се справят с всеки, който охранява влака на Звездния странник.
	Найджъл погледна въпросително към Нелсън.
	— Могат да са начело — каза Нелсън. — Но операцията трябва да е наша. Няма да допусна чужди отряди да се разтакават около генераторите на червееви дупки, независимо колко добра е каузата. Ангажирали сме половината от техническия ни персонал на Нараби, за да помага с модифицирането на генераторите, преди да задействаме проекта по заселване в бъдещето. Не можем да рискуваме престрелка точно там.
	— Добре — каза Найджъл. — Ще устроим операцията в Нараби. На планетарната ни гара там има достатъчно място, за да я скрием, а и можем да пренесем Куатукс дотам, без да привличаме внимание. Да започваме.


>	13

	Стелт-палтото се бе увило около Стиг като сиво-черна мъгла, сякаш беше погълнат от собствения си хоризонт на събитията. Над него среднощното небе беше изпълнено с проблясващите звезди на Тризъбеца на Нептун, съзвездието, което отбелязваше неговото раждане. Право пред него телената ограда продължаваше с километри — плавна линия, която разрязваше ниската трева по-скоро като граница между нации, отколкото като периметър на аеродрум. Дори при наличието на звездната светлина навън, в полето, където чакаше той, беше тъмно. Ретиналните му импланти бяха включени на усилен режим, което придаваше на влажната земя синьо-сив оттенък. Спящи овце се бяха сгушили заедно, за да споделят топлината си. Имаше няколко стада от двете страни на оградата. Аеродрумът се простираше върху толкова голяма площ, че беше по-евтино местните фермери да получат права да пасат животните си на територията му, отколкото да се харчат пари за роботи косачи.
	Той стигна оградата в средата на стометров участък, в който нямаше светлини. Стълбовете и осветителните тела си бяха там, просто не работеха. Двете му ножовки прерязаха тънките линии от ръждив метал сякаш бяха хартия. Вече се чувстваше нелепо заради цялата работа със суперагентската тайна мисия. В аеродрума нямаше истински мерки за сигурност, само няколко възпълни пазачи, които прекарваха нощите седнали около управителната сграда, извършваха набези над кухнята на стола и гледаха местните сапунени опери в порталите си. Можеше да мине през главната порта и даже нямаше да го усетят.
	Обикновено.
	А това беше едно от нещата, които Адам не преставаше да му натяква. Нямаше „обикновени“ ситуации. Затова ето го и него, тичаше над километър през ширналите се поля между портата и задната страна на големите хангари само за да спази процедурата.
	— Как върви? — попита Олвен.
	— Добре. Ще съм там след около пет минути.
	По кожата му вече се стичаше пот. Носеше стелт-палтото върху обичайното си яке, екзоскелет със силово поле и оръжия, а това си беше доста голямо тегло.
	Той стигна първата редица хангари и изтича по отсечката от твърда земя между тях, където мъхове и плевели задушаваха ронещия се сив бетон. От двете му страни краищата на големите сгради представляваха идеални черни полукръгове на фона на звездното небе. Почти на шейсет метра височина, на върха им, плъзгащите им се врати бяха затворени заради стихиите преди десетилетия. Така и не бяха отворени отново. Сега тракаха постоянно, когато нежният бриз от Северно море се носеше над аеродрума. Построени бяха по време на проекта за съживяване, бяха направени от повсеместните въглеродни панели, прихванати към геодезична решетка от стоманени греди. Годините и занемаряването бяха докарали щифтовете и лепилата до окаяно състояние, което бе позволило на времето да поотхлаби краищата и пантите. Всеки хангар бе загубил стотици панели във вятъра, а други се държаха на по един хлабав щифт, поклащайки се при най-малкия полъх. Тракането им върху скелетите на хангарите продължи, докато Стиг навлизаше все по-дълбоко в призрачния град. Зави встрани от широката главна улица и потъна в следващата редица от сгради. Неравномерните пролуки в извитите стени на хангарите от всяка страна му откриваха кратки гледки към вътрешността им. Всички бяха пусти, изпразнени от машините и помощното оборудване. Мъртви кабели и тръби се поклащаха от невидими проводници. През липсващите панели изтичаше вода, която се събираше в локви по бетонния под.
	Най-крайната редица от хангари, където се помещаваха последните роботизирани цепелини, бяха поддържани в по-добро състояние. Към скелетите им бяха прикрепени толкова много нови панели, че образувалата се шахматна шарка беше достатъчно натрапчива, за да мине за първоначалния дизайн. По продължение на основите на стените стояха роботи по поддръжката. Широките им, извиващи се носещи основи на колелца изглеждаха притеснително тънки предвид товарите, които им се налагаше да носят.
	Мощни халогенни крушки на върха на хангарите хвърляха издължени петна светлина по главната улица, достатъчно отчетливи, че Стиг да ги избегне с лекота. Така или иначе сензорите му не можеха да засекат каквато и да е електронна активност. Управителната сграда се намираше в края на редицата, още една конструкция от изваяни въглеродни панели, която с годините беше променяна и надстроявана, за да се превърне в странна амалгама от кубове, цилиндри и куполи.
	Стиг мина далеч от главния вход и отиде до една от по-малките врати отстрани. Дори не беше заключена. Вътре бяха включени всички светлини. Той тръгна по коридорите, качваше се и слизаше по стълбите, проверяваше стаите. Цялото място беше напълно пусто, дори пазачите не се бяха появили за смяната си.
	Стиг най-сетне стигна в офиса по сигурността и отвори връзка към Олвен.
	— Тук всичко е чисто. Качих софтуера ни в системите. Сега отварям портала за теб.
	Стена от екрани показваше образи от различни камери, пръснати в аеродрума, като най-голямата концентрация беше около главния вход, управителната сграда и вътрешността на работещите хангари. Той видя как бариерата при главния вход се вдига. Няколко минути по-късно камионите на Пазителите минаха оттам.
	Стиг ги посрещна пред сервизната врата на първия хангар; заемаше малка част в ъгълния сегмент на вратите за излитане, но все пак беше достатъчно голяма, за да позволи на два камиона да преминат един до друг. Олвен слезе от кабината, когато влязоха вътре.
	— Никога не съм била толкова близо до един от тях — каза тя с възхищение.
	В единия край на хангара имаше завързани два цепелина. Тъмните елипсовидни форми бяха дълги по сто и петдесет метра и високи по петдесет. Благодарение на дългите им перки, свити по продължение на корпуса, приличаха още повече на летящи китове.
	— Нито пък аз — призна той. От толкова близо роботите цепелини не бяха така впечатляващи. Корпусните им обшивки бяха кърпени толкова често, колкото хангара, който ги приютяваше, макар че бяха доста по-чисти. Редицата врати за разтоварване по коремите им бяха отворени и през тях се виждаха различните механични люкове и кошове в металните пещери. — Не очаквах да са толкова грубовати.
	— Въпреки това ще свършат работа — каза тя. — Колко са?
	— Двадесет и два в хангарите. Сертификатите за полети на три от тях са анулирани заради предстоящи ремонти, но за нашите цели ще послужат добре.
	Останалите Пазители слизаха от камионите.
	— Да се захващаме — каза им Олвен. — Можем да монтираме повечето от системите до сутринта.
	— Следващият цикъл на червеевата дупка започва следобед — каза Стиг. — Това ни оставя достатъчно време, за да ги вдигнем във въздуха и да ги позиционираме. Могат да обикалят града, докато не им дадем сигнал.
	— Ами екипа от проекта по съживяване и инженерите?
	— Не мисля, че ще се върнат. Това място е изоставено. А и ако се появят все пак, просто ще ги заловим, за да не вдигнат тревога.
	— Добре тогава.
	Един от камионите беше паркиран възможно най-близо до корема на първия цепелин. Пазителите свалиха задната порта и издърпаха няколко рампи на колела. Стиг и Олвен отидоха да им помогнат. Един товарен робот се спусна по подвижните рампи, понесъл дебел цилиндър, дълъг почти четири метра. Металните рампи проскърцваха под него, издавайки тежестта му.
	— Ще проработят ли? — попита Олвен.
	— Надявам се. — Стиг премести поглед върху камиона. — Имаме само шест. Ще съм доволен дори само един да стигне до ЗП. — Виждаше още един от цилиндрите, който почиваше на носещата си люлка вътре в камиона. Около него за пода бяха закрепени сандъци с дронове за примамка и пръскачки на разсейваща плява. — Трябва да прикачим пръскачките към всички цепелини, включително към въоръжените. Така Институтът няма да забележи разликите, докато не стане твърде късно.
	— Без майтап? — каза Олвен.
	— Съжалявам. Около бомби като тези ставам малко нервен.
	Те последваха товарния робот до централния отсек за товари. Пазителите започнаха да закачват вътрешните кабели за повдигане на цепелина към цилиндъра.
	— Чуваме много слухове от войниците на Института — каза Олвен. — Всички говорят за някаква атака срещу Федерацията.
	— Отново Първите — каза Стиг.
	— Да, но, Стиг, нападението е било мащабно, в това всички са единодушни. Много са изнервени. Някои дори говорят, че може да пробият към Междинна станция.
	— Би било глупаво от тяхна страна. Няма как да знаят дали са останали полети на въглеродни гъски от Порт Евъргрийн.
	— Беше само подшушнат слух.
	„Но сигурно е бил истински“, помисли си Стиг. Пазителите и поддръжниците им бяха започнали работа в пъбове и клубове, в които войниците на Института се събираха в Армстронг Сити. Това им осигуряваше бавен, но несекващ поток от информация за войниците и задачите им. Моралът им, вече доста нисък, се бе устремил надолу. Всички войници бяха подписали средносрочни договори, за да помогнат на Института в изтласкването на партизанските банди от Великите Ирилски степи. Не бяха очаквали да служат като паравоенни в града. Фактът, че бяха най-мразената група на планетата и постоянен обект на тормоз и злоупотреба, си казваше думата. Офицерите им трябваше да ги пускат навън нощно време. Чувствайки се на сигурно в общата компания, те пиеха и се оплакваха като всеки друг войник от времето на Троя.
	— Някой наясно ли е дали се очаква пристигането му?
	— Щях да ти кажа. Не знаят, твърде ниско в хранителната верига са.
	— Не може да остава още много.
	Тя наблюдаваше как тежкият цилиндър се издига в товарния отсек, потрепвайки всеки път, когато веригите на древната вдигачка изскърцваха в знак на протест под тежестта.
	— Ти направи всичко по силите си. Може да премине само в предварително установени часове, и ние добре ги знаем. Имаме покритие на ЗП с осем различни сензора, изобретени от човешката раса. Ако войниците дори само погледнат към портала, ще разберем. Затова спри да се тревожиш, погрижили сме се за всичко.
	Стиг погледна към цепелините и се засмя заради дързостта на плана им.
	— Да, кой ли ще забележи шибан цепелин, тръгнал да хвърля бомби? Бленуващи небеса!
	— Никой — каза тя, отговаряйки му с усмивка, в която личеше див ентусиазъм. — В това е красотата на плана. Ако летят достатъчно ниско, ще стигнат над стените на ЗП, преди Институтът да успее да насочи и едно оръжие към тях.
	— Надявам се да си права. — Той се стресна, когато вдигащият механизъм спря с неприятен звук на стържещ метал. Бомбата бе качена на сигурно в отсека. — Да измислим как да обезопасим този звяр. Наистина ги искам във въздуха до сутринта.


	Оскар не очакваше забавяне от повече от шест часа. Достатъчно, за да презаредят нилинговите д-ями на „Дъблин“ и да натоварят предния отсек с ракети „Дювоа“ и квантови разрушители. Флотското командване бе намекнало, че ще ги пратят обратно в системата на Ханко. След като червеевите дупки изчезнаха, те бяха унищожили осемдесет кораба на Първите, преди да изчерпят оръжията си.
	Веднага щом звездният кораб се намести плавно в един от доковете при база Едно, в папката на Оскар изскочи шифровано съобщение. Адмирал Колумбия искаше да го види веднага. Както и останалата част от екипажа, Оскар още бе в шок заради начина, по който Военният кабинет бе стоварил отвисоко всичките лайна върху Уилсън. Гневът беше мощният близнак на това чувство и той се изкушаваше да каже на новия си командир да си завре срещата някъде. Импулс, който ставаше още по-неустоим заради притесненията, че Колумбия провежда политическа чистка в новия си офис. Оскар беше един от първите хора, които Уилсън бе взел на работа, което го правеше виден лоялен член на стария режим.
	Въпреки това не можеше да прави заключения за хората на базата на собствените си емоционални предразсъдъци. Затова постъпи зряло и изпрати обратно съобщение, че е на път към адмирала. Да, сър.
	— Ако лайнцето те уволни, ние също напускаме — каза Тийг.
	— Недейте — каза Оскар на излизане към малката совалка за превоз. — Флотът има нужда от вас.
	„Къде ли съм чувал това?“
	Нищо не се бе променило физически в Пентагон-II. Старшият персонал изглеждаше малко изнервен, докато Оскар минаваше през офисите и коридорите, но все пак те защитаваха човешките светове срещу четиридесет и осем извънземни армади. Имаха право да са поизнервени.
	Рафаел Колумбия беше взел стерилния бял офис на Уилсън. Когато Оскар влезе, адмиралът беше сам.
	„Без свидетели — помисли си веднага Оскар. — О, за Бога, стегни се.“
	Колумбия не се изправи, просто му посочи стола срещу него с непринудена фамилиарност.
	— Имам проблем, Оскар.
	— Ако това ще улесни нещата, ще подам оставка. Нямаме нужда от повече вътрешно напрежение.
	Колумбия се намръщи, истински изненадан, и се усмихна за миг.
	— Не, не е това. Ти си отличен капитан на звезден кораб. Погледни само представянето на „Дъблин“.
	— Благодаря.
	— Проблемът ми е от по-непосредствено естество. Може да съм допуснал грешка.
	— На всички се случва, сър. Трябва да видите списъка ми. — „Всъщност, не трябва.“
	— Получавам голямо количество информация, която показва, че Звездния странник е истински и представлява непосредствена заплаха. Доказателствата се трупат, Оскар. В миналото винаги ги игнорирах, но вече не мога да си го позволя, независимо колко неудобно може да се окаже това лично за мен.
	— Мен ме уплаши до смърт, когато разбрах.
	Колумбия се вторачи в него, преди най-накрая да се усмихне, приемайки с неохота поражението си.
	— Трябваше да се досетя. Много добре, това прави нещата по-лесни. И за двамата.
	— От какво се нуждаете?
	— Доказан предател се е появил на Буунгейт, флотски офицер на име Тарло. В парижкия офис се сформира екип за арест. Но, разбира се, всички червееви дупки към Вторите48 са затворени с декрет на Военния кабинет. Този предател ми е нужен, Оскар, той може да докаже или разбие на пух и прах цялата легенда за Звездния странник веднъж завинаги.
	— Искате да летя дотам?
	— Не. За момента ще задържим тази информация в тайна. Бог знае каква буря от лайна ще се вдигне, ако изтече информация, преди да поставим нещата под контрол. Искам ти да си личният ми посланик до Найджъл Шелдън. Трябва да му дадеш ясно да разбере колко е важно това. Помоли го да отвори тайно червеевата дупка и да пропусне парижкия екип. Никой друг, само тях.
	— Искате аз да помоля за това? — Оскар не можеше да повярва на ушите си, макар да беше доста голям комплимент за него.
	— Досието ти, откакто Боуз наблюдава забулването на Дайсън Алфа, е безукорно. Освен това си имал висока позиция в ТСП преди войната. Найджъл Шелдън ще те приеме и изслуша. Точно сега не разполагам с такъв политически капитал пред него, а и не ми се иска да използвам толкова големи услуги и да помоля Хедър да се намеси от мое име. Ако се съгласи да отвори червеевата дупка, те искам на място в Нараби, за да следиш мисията. Нуждая се от надежден човек като теб.
	Оскар се изправи. За малко да отдаде почест.
	— Ще дам всичко от себе си, сър.


	Беше поредната красива и ясна зора над планините Десо. Искрящите съзвездия бавно избледняваха върху изсветляващото сапфирено небе. Саманта нямаше време да се възхищава, докато утринното сияние се процеждаше през отворената врата на древния подслон. Кожата й беше гореща и лепкава под дебелата защитна дреха от цяло парче плат. Тя и останалата част от екипа носеха такива дрехи, докато работеха близо до нилинговата д-яма. Модерните д-ями разполагаха с вътрешен електромагнитен щит, но тези, с които работеше тя, бяха на десетилетия и пасивните им щитове бяха сдали багажа преди много време. Тази беше тук от шейсет години. Приемаше и складираше енергия от горещата лава през кабела, спуснат със сонда на два километра под основата на планината. Саманта беше прекарала цяла нощ, модифицирайки модула за енергийно излъчване. Първоначалната контролираща система се нуждаеше от смяна, което никога не бе лесна задача в условията на работен режим на съоръжението. Освен това трябваше да се извърши голямо количество поддръжка на основните вериги. Нилинговите д-ями бяха добри висококачествени системи, но не бяха проектирани за шейсет години непрекъсната работа.
	Отне й седем часа усилена работа, по време на които гледаше през издрания, замъглен визьор под светлината на парафинови лампи. Гърбът я болеше, пръстите й бяха изтръпнали, главата й беше пълна с кодове на ненужни стари програми. Тя се изправи бавно и се заслуша с неприязън в пукането на ставите си. Чувстваше се стара.
	— Пусни проверка на връзката — каза тя на Валънтайн, техническия отговорник на конвоя.
	— Готово — извика той отвън.
	Саманта вдигна портативните системи, които лежаха на оронения под от ензимноподсилен бетон, и загаси фитилите на парафиновите лампи един по един. Беше достатъчно уверена, че енергийните връзки ще проработят. Това беше деветият манипулаторен пункт, по който бяха работили през последните пет седмици, което я правеше истински експерт в работата със стари нилингови д-ями.
	— Имаме захранващ поток — извика Валънтайн.
	Саманта отиде до отворената врата и направи няколко упражнения, за да отпусне схванатите си мускули. Слънцето тъкмо се издигаше над хълмовете и разкриваше Просеката Треватан, огромната долина, която се простираше под нея. Те се намираха на северозападния край на веригата Десо, само на четиристотин километра от връх Херкулан. Всеки ден, когато погледнеше на юг, Саманта си мислеше, че може да види билото на гигантския вулкан, който се издигаше през блещукащия въздух — сива отломка, която се извисяваше недостижимо над хоризонта. Останалите от конвоя й казваха, че си измисля. Предполагаше се, че Тронът на Афродита е видим от тяхната височина, може би дори ледниковият пръстен. Днес очите й бяха твърде уморени, за да се вгледат през редкия въздух.
	Ярка слънчева светлина заля Просеката Треватан и под нея заискриха многобройните малки притоци, които се виеха през горите от широколистни дървета, колонизирали ниските части на долината. Просеката беше геологическа падина, която си пробиваше път от Голямата Триада и разцепваше веригата Десо като магистрала, отъпкана от паднали ангели. Плавният й криволичещ маршрут продължаваше над седемстотин километра от основата на връх Зевс на запад до полупустинната граница на Високата пустош на изток. Осемнадесет големи реки и стотици по-малки потоци се отцеждаха от нея през долините на насечените планини в най-северната част и се разливаха върху низините Алдрин. Виещи се реки носеха водите през тревните площи до Северното море. Беше напоителна система, която поддържаше почти четвърт от фермите на планетата.
	Ниско над дървесните корони се плъзгаха облаци като валма от памук, предвестници на голямата буря, която щеше да пристигне по-късно тази сутрин, след като беше бушувала около Голямата Триада. Когато тъмните купести облаци се настаняха над тях, щеше да вали поне три часа. Предвид височината на Просеката, дъждът беше винаги студен, понякога примесен със суграшица. Керванът им бе устоял на мразовития дъждовен климат със седмици, докато подготвяха отмъщението на планетата.
	— Добра работа — каза дрезгаво Харви. Стоеше досами подслона, облечен в жълт като горчица защитен костюм, като всички в кервана.
	— Все старата работа — отвърна тя.
	— Да, но добре свършена. Освен това е жизненоважна.
	— Ще започваме ли с теста?
	— Аха.
	Двамата се отдалечиха от подслона и дебелата му покривка от бръшлян. При пробиването на дупката за кабела за топлинен пренос и издигането на подслона около нилинговата д-яма това място бе представлявало обширно пространство открита земя от северната страна на Просеката с едва няколко фиданки, които се бореха за живот върху каменистите хълмове. Сега, благодарение на дъжда, който напояваше тревата, лишеите и мъховете, разпръснати от екипа по съживяването на планетата, дърветата бяха избуяли. Вече нямаше гола земя, гората се бе простряла от дъното на Просеката Треватан до върховете във вълнообразна ивица, насечена от дерета и била. Генномодифицирани иглолистни дървета заемаха основната част от склоновете, макар че жизнени явори се конкурираха с тях за пространство, а също толкова разпространени видове, като белите тополи и маковете, намаляваха с увеличаването на височината. Заслонът вече бе обграден от източени габъри и брезови дървета. Бръшляни с почти черни листа бяха полазили всичко. Покриваха като килим песъчливата почва и загръщаха ствола на всяко дърво. Заслонът беше напълно задушен от дебелите пълзящи растения. Беше им отнело цял час, за да намерят и очистят отново вратата.
	Дори без бръшляна гората осигуряваше идеално прикритие за заслона и всичките му братовчеди по продължение на Просеката Треватан, но достъпът до него беше труден. Керванът можеше да се движи по хълмовете над горската линия, да нагазва през потоците и да следва контурите около резките извивки на земята. Напредването през дърветата обаче, беше задача за специалисти. Пазителите, с които работеше Саманта, бяха откраднали машина за разчистване от една от туристическите компании, които осъществяваха полети с хиперплъзгачи до Голямата Триада. Голямото му предно колело с коси от хармонични остриета беше единствената им надежда да напреднат през гората и да стигнат до заслона. След като се добраха дотам, голямата машина бе започнала да се движи в спирала около него, изчиствайки повърхност, на която да разположат оборудването си. Саманта знаеше, че това е единственият начин, но не можеше да спре да мисли за гигантската стрела, която се виждаше от въздуха и показваше точното местонахождение на пунктовете им. Имаха късмет, че на Далечината нямаше много летателни апарати.
	Екипировката, която бяха инсталирали, беше върху пружинираща постелка от дървени стърготини, изплюта от прочистващата машина. Трябваха им три камиона, за да донесат сандъците, които впоследствие разопаковаха. За два дни компонентите бяха сглобени в груба на вид петостенна пирамида от черен метал, висока седем метра. В процепите и браздите й вече се бе събрала роса, когато слънцето се издигна достатъчно високо, за да огрее грамадната машина.
	Саманта и Харви обходиха основата й, докато вървяха към пътя, начертан от машината за пробив. Двама техници от клана Максоубъл се суетяха около един отворен панел, който разкриваше матрица от червени и кехлибарени светлини. Валънтайн стоеше зад тях.
	— Всеки момент ще е готов — каза той.
	Возилата на конвоя бяха паркирани в линия надолу по пътеката, надалеч от рискованите ем-импулси, които нилинговата д-яма изпускаше. На триста метра от заслона Саманта свали шлема си и вдъхна дълбоко от хладния, влажен, нефилтриран въздух. Усети силния аромат на бор, докато крачеше по скършените отломки от дървесна кора и смачкани иглички.
	— Бих искал ти да поемеш последните два пункта — каза хрипливо Харви.
	— Защо? Къде отиваш ти?
	Той свали шлема си. Слънчеви лъчи озариха дебелите полупрозрачни ивици кожа, които кръстосваха бузите и врата му и придаваха млечен вид на съсипаното му лице.
	— Миналата нощ, докато беше заета, дойде съобщение. Клановете организират отряди за набези, в случай че Звездния странник премине през ЗП. Ще се пръснат по продължение на Първа магистрала.
	— Не можеш — каза механично тя и прехапа долната си устна. — Съжалявам.
	— Това са само повърхностни поражения — каза той весело. — Все още мога да яздя и без съмнение мога да стрелям — по-добре от хлапетата, които се наричат войни в днешно време. Освен това има слухове, че барсумианците ще се присъединят към нас. Кой може да устои на това?
	— Никой, предполагам — въздъхна тя. Знаеше, че е безполезно да се опитва да спори с него.
	— И да не се безпокоиш за мен. Това, което правиш ти, е истински важното.
	— Разбира се. Ами Валънтайн?
	— Той е добър техник, но ни трябва някой, който може да доведе нещата докрай. Това си ти.
	— Благодаря, но знаеш, че не можем да завършим пунктовете. Не разполагаме с оборудването.
	— Имай малко вяра в Брадли Йохансон, той ще ни докара последните компоненти навреме. Междувременно можеш да сглобиш системите, с които разполагаме, за да са готови за монтаж.
	— Чух, че можем да построим само четири функциониращи пункта.
	— Чула си правилно, Брадли ще достави останалото оборудване за завършването на последните осем. Не се тревожи.
	— Доста изчаква.
	— Сигурен съм, че има достатъчно проблеми във Федерацията.
	— Да — каза тя. Не й харесваше колко кисело прозвуча.
	— Но какво?
	— Не съм казала нищо.
	— Трябваше ли да казваш?
	— Добре де — призна тя. — Исках да съм в екипа, който ще се качи на Трона на Афродита.
	— Е, бленуващите небеса знаят, че си заслужила място там. Ако приключиш с последните два пункта навреме и Брадли достави останалите компоненти, за да накараме мрежата да заработи, ще можеш да стигнеш до долините Налосил навреме за срещата.
	— Това си е подкуп.
	Хари се захили.
	Стигнаха до първия паркиран камион. Около него имаше група от над дузина Пазители, които стояха в очакване. Ферелит държеше въодушевения Ленъкс. Когато го пусна, малкото момче защъпурка нестабилно до майка си с радостна усмивка. Саманта го вдигна и се обърна към новия пункт, който бяха построили. Валънтайн и последните двама техници тичаха по пътя. Едва виждаше върха на черната пирамида на около шестстотин метра от тях, където се намираше новото сечище около заслона.
	Закъснелите свалиха шлемовете си.
	— Всички ли са тук? — попита Валънтайн. Без предупреждение той вдигна портативна система и въведе активиращата поредица. Саманта вдигна собствената си портативна система, като подрусваше Ленъкс с другата си ръка, и се опитваше да наблюдава символите, обозначаващи енергийното захранване.
	Въздухът около сечището проблесна, когато пирамидата започна да генерира базовото си силово поле с ширина от осемстотин метра, стабилизирайки цялата структура. Саманта почувства лекия трепет в земята, когато силовото поле проникна в скалата под тях и се закрепи стабилно. Именно тази функция правеше построяването на генераторите толкова трудно. Почти половината от частите трябваше да бъдат направени по поръчка във Федерацията. Стандартните силови полета не проникваха на повече от няколко метра в солидна материя. Нищо не се движеше в мехура от енергия, листата на всяко дърво замръзнаха на място, когато сияещият въздух се сгъсти.
	— Втора фаза — извика Валънтайн.
	Саманта наклони глава назад и посочи с ръка на Ленъкс. Детето се загледа с любопитство в небето.
	Пет дълги остриета от въздух проблеснаха над вече съществуващото силово поле. Първоначално формата им не беше съвсем стабилна, но с усвояването на първия прилив на енергия въздухът се успокои и молекулите му се преподредиха в нови форми. Останаха само съвсем бледи слоеве на светлинно пречупване, които разкриваха контурите. Бяха съвсем слаби процепи, образувани от различното налягане, които прорязваха сапфиреното небе. Присъствието им обаче беше достатъчно ясно за невъоръжено око. От гледна точка на Саманта остриетата сякаш бяха направени от висококачествено стъкло. Започнаха нежно да се извиват надалеч едно от друго и продължиха да се разширяват, докато ширината им не достигна половин километър, а разстоянието между тях — три. След това започнаха да се извиват дълго наобратно до единична точка на осем километра над новото сечище в гората.
	— Най-голямата тел за разбиване на яйца във вселената — избоботи Харви.
	Докато Саманта ги наблюдаваше и се усмихваше на описанието му, тънки облачни ивици удариха неотстъпчивите остриета и рязко се извиха настрани. Нежни повеи се отъркваха в нея, докато остриетата отклоняваха бриза, който духаше по продължение на Просеката Треватан.
	— Трета фаза — предупреди ги Валънтайн.
	Остриетата започнаха да се движат, въртейки се бавно по посока на часовника. След пет минути направиха пълен кръг и спряха. Саманта почувства как вятърът, който бяха събудили, се устреми по пътя в една гигантска, мързелива вълна от налягане и разлюля дърветата. Защитният й костюм се развя около нея, а потната й коса се завъртя около главата й. Ленъкс се засмя радостно.
	— Успяхме — каза Харви. — Отново. Какво захранване използвахме?
	Саманта погледна към портативната си система.
	— Четири процента.
	— Много е.
	Над тях остриетата изчезнаха. Базовото силово поле освободи хватката си върху околните скали и въздух. По пътеката се понесе зефир и въздушните течения си запробиваха път към обичайните си маршрути.
	— Стартирането използва диспропорционално количество захранване — каза тя. — Не се тревожи, ще има достатъчно енергия за отмъщението на планетата.


	Четири идентични черни лимузини „Кадилак“ спряха пред големия стар префасониран склад в квартала Търнби в Дарклейк Сити. От първата излезе Мелани. Скъпите й обувки от „Формар“ се разминаха за малко с подгизналата купчина от листа и хартия, която запушваше канавката. Беше избрала по-умерени дрехи от собствения си гардероб — изискано черно яке с тънки бели райета. Подхождащи панталони и кремава блуза придаваха завършеност на тоалета. Този път от нея струеше авторитет като от истинска Паула Майо. Чувстваше се странно да се върне тук като професионален посредник, който не приема откази и разполага с подкрепата на шестима много корави невросвързани с оръжия телохранители от ТСП.
	На улицата нямаше никой, затова всички се наредиха пред вратата. Нищо не се бе променило. Лилавата табела на „Уейсайд Пръдакшънс“ още беше на стената отвън, диваните в миниатюрната рецепция още люспеха снежинки от хром по пода, миризмата на озон и дезинфектанти все така насищаше въздуха. Мелани мина право през рецепцията и тръгна по тесните коридори, които отделяха сцените. Горе древният покрив от слънчеви колектори скърцаше непрестанно. В подобното на пещера пространство над тях долиташе ехо от гласове, идващи от една от сцените. Иззад един ъгъл се появи сценичен работник, който дърпаше носилка на колела, върху която не особено стабилно балансираше легло. Той зяпна изненадано Мелани и ескорта й.
	— Къде е Тайгър Панси? — попита Мелани.
	— А?
	— Тайгър Панси, къде е?
	Ръката му махна вяло към коридора.
	— В съблекалнята май.
	— Благодаря. — Мелани премина с широки крачки покрай него. Преди дори не бе стигнала до съблекалнята. Не беше трудно да я открие, представляваше голямо открито пространство, в единия му край бяха подредени шкафчета, а в другия — маси за гримиране. Далечният край представляваше хаос от закачалки за дрехи. Няколко момичета, облечени в пера и позлатени индуски саронги, седяха наоколо и чакаха реда си за гримьорката — огромна възрастна жена с черна траурна рокля. Техник настройваше ОВ-татусите на едно от момичетата. Беше много млада, с поне четири сантиметра по-висока от Мелани, слаба, почти кльощава, с черна лъскава кожа. Имаше нервно, но въпреки това примирено изражение, докато наблюдаваше как техникът забива модифициращи лепенки по ОВ-татусите, които покриваха като мрежи бедрата и гениталиите й. Явно си спомни нещо, когато очите й се спряха върху Мелани. Техникът вдигна поглед от сложната портативна система, която държеше. Какофонията от разговори в съблекалнята секна.
	— Тайгър Панси? — извика Мелани.
	Някой се изправи сред момичетата, които чакаха да бъдат гримирани. Мелани едва я позна. Перхидролнорусата й коса вече беше оранжева, всъщност почти мандаринена, и приличаше на слама. Тайгър стоеше изправена, сякаш я бяха ударили с ток. Препрофилирането бе премахнало пълнотата на бузите й, но дебелият слой кожа, който се бе образувал, се бърчеше очевидно, докато устата дъвчеше дъвка. Още преди гримирането по миглите й вече имаше твърде много спирала. Тюркоазено-топазените пера около гръдния й кош, които придържаха гърдите й нагоре, бяха поставени под сериозно напрежение.
	— О, здравей, Мелани — изписка тя. — К’во правиш пак тук?
	— Дойдох да те видя.
	— Верно? — Тайгър Панси се изкикоти пискливо. — Искаш да ме интервюираш ли? На Джейси това няма да му хареса.
	— Тук съм, за да ти предложа работа. А и на никой не му пука какво му харесва на Джейси, най-малко на мен.
	— О, наистина? — попита мъжки глас.
	Мелани се обърна към него. Точно като студиото, Джейси също не се бе променил. Още беше с бръсната глава и черни дрехи с малки бръчки, характерни само за евтините платове.
	— Махай се — каза му рязко Мелани.
	Бледата кожа на Джейси започна да порозовява. Той огледа набързо телохранителите й.
	— Само го повтори без шибаните си приятели.
	Тя му се усмихна хищно.
	— Те не са тук, за да ме пазят. Тук са, за да държат теб на разстояние от мен.
	— Върви на майната си, кучко. Не се шегувам. Не можеш да идваш тук все едно управляваш вселената и да се опитваш да крадеш шибаните ми момичета. Тайгър Панси е моя. Чаткаш ли, мамка ти?
	Мелани наклони глава встрани и присви устни, сякаш размишляваше върху казаното от него.
	— Не.
	— Не ме интересува за коя се мислиш, ходи на майната си веднага! — извика Джейси. — А ти — той навири пръст към Тайгър Панси, — няма да ходиш да се чукаш никъде другаде. Разбра ли?
	— Да, Джейси — каза покорно Тайгър Панси. Брадичката й потрепна, докато тя се бореше с напиращите сълзи.
	— Не й говори така — каза Мелани и пристъпи към него.
	— Или какво? Ще ми направиш свирка? — Той огледа с усмивка телохранителите. — Да не би Алесандра да ви дава да си я въртите, момчета? Чувам, че това прави там — курвата в предаването на Барон. — Подигравателният му смях достигна триумфални тонове. — Не е ли така? Ти си просто една шибана медийна проститутка. Какво? Мислиш, че не ми е ясно? Всеки ебач в бизнеса знае каква си.
	Мелани знаеше, че може просто да вземе Тайгър Панси и да излезе. Ако беше някой друг, а не Джейси, щеше да направи точно това.
	— Не съм за продан — изръмжа тя, докато правеше последната стъпка и се доближи до него. — Казах ти го и преди.
	Тя вдигна коляното си.
	Джейси се изви предвидливо и се предпази с крак. Коляното й се плъзна по бедрото му. Ухили й се подигравателно.
	— Това сме го правили и пред…
	Мелани заби челото в носа му. Джейси изпищя, когато хрущялът му изхруска с отвратителен звук. Ръката му се вдигна механично, за да скрие носа му и да спре кръвта. Тогава Мелани сви коляно отново, този път както трябва.
	— Да, прав си, истинска дежа вю сесия си направихме — каза тя учтиво, докато очите на Джейси се пълнеха със сълзи. Устата му се отвори в безмълвен писък и той падна на колене. Едната му ръка стискаше носа, а другата — чатала. Заради кръвта предната част на черната му риза лъщеше противно.
	Момичетата се отдръпнаха изключително бързо от пътя й, докато Мелани отиваше до Тайгър Панси.
	— Тази работа ще ти донесе толкова много пари, че повече няма да ти се налага да идваш тук. Освен това ще получиш и подмладяване. Можеш да започнеш отново.
	— Наистина? — попита Тайгър Панси. Дъвчеше усилено дъвката и се взираше в Джейси.
	— Той дали ще е наред, какво мислиш?
	— За съжаление, да. Не искам да те притискам, но ми трябва отговор.
	— Предния път, когато го направи, обаче не беше наред. Не можа да го вдигне цяла седмица.
	— За което човешкият генен басейн несъмнено е бил много благодарен. Тайгър. — Тя сложи длан на ръката на порнозвездата. — Нуждая се от помощта ти. Наистина. Много хора разчитат на теб.
	Тайгър Панси погледна примирено телохранителите.
	— Кого трябва да изчукам?
	— Никого. Не става дума за това. Ще те свържем с единична връзка към специален клиент. Така той ще разбира какво чувстваш. Дойдох при теб, защото си най-добрият сензорен артист.
	— Верно? — Тайгър Панси се усмихна срамежливо. — Ти си добро момиче, Мелани, знаех си, когато дойде още първия път. Веднага си казах, че си от класа. Рекох си: Тайгър, трябва да се опиташ да бъдеш като нея. Обаче не съм.
	— Ще го направиш ли?
	— Мелани — Тайгър Панси свали ръката си и й прошепна: — Има едно, хм, лекарство, което трябва да вземам през деня. Специално лекарство. Джейси ми го набавяше тук. Не мога да тръгна без него.
	По някаква причина гърлото на Мелани се сви почти до болка. Не можеше да си спомни някога да е чувствала такава силна симпатия към някой друг.
	— Можем да го намерим за теб, обещавам. По-добро от това, което ти е доставял Джейси. Можеш да отидеш навсякъде, Тайгър. А когато се подмладиш, вече няма да ти трябва.
	— Обещаваш ли?
	— Обещавам.
	Тайгър Панси се усмихна като победител от лотарията.
	— Добре тогава.


	Трудно можеше да се каже, че целта на изражението на Найджъл Шелдън е да накара Оскар да се чувства добре дошъл. Даниъл Алстър, който го бе посрещнал при влака, се бе държал учтиво и енергично. Оскар си помисли, че това отношение ще се пренесе и върху началника му. Сега, в офис апартамента на старшия управител на гарата в Нараби, осъзна, че греши.
	— Е, какво иска Колумбия? — попита Найджъл. — Трябва да е важно и деликатно искане, за да изпрати теб.
	— От парижкия офис на флотското разузнаване са открили офицер предател на име Тарло и трябва да го арестуват. Има обаче проблем. Тарло е на Буунгейт. — Оскар се приготви да понесе гневния изблик, който очакваше.
	Колкото и удивително да беше, Найджъл се облегна назад в креслото си и му се усмихна с лека изненада.
	— Тарло е един от хората, взели участие в събитията на Илюмината, нали?
	На Оскар му се наложи бързо да прехвърли през ума си информацията, която бе усвоил по време на пътуването от Висшия ангел дотук.
	— Да, сър.
	Не можеше да мисли за друго освен за това колко изумително добре информиран е Найджъл Шелдън. „Но все пак той е глава на най-голямата династия.“
	— От какво естество е предателството му? — попита с неприязън Найджъл.
	— Сър, трябва да го арестуваме и да прочетем спомените му, за да потвърдим за кого работи.
	— Значи Колумбия най-сетне започва да вярва в Звездния странник, така ли?
	— Ъъ… — едва успя да смотолеви Оскар.
	— Не се тревожи, Оскар, знам, че той е истински.
	— Наистина?
	— Аз и още неколцина, затова сега се успокой.
	Някак си това просто не беше възможно.
	— Благодаря ви, сър. Офисът в Париж е събрал екип за арест. Бихме искали да ги изпратим на Буунгейт.
	— Военният кабинет реши да запази всички червееви дупки на Вторите47 затворени.
	— Знам, но екипът е само от пет души. Червеевата дупка ще бъде отворена за кратко и няма да позволи масов изход от страна на Буунгейт, особено ако планетата не знае, че червеевата дупка е отворена.
	Найджъл забарабани с пръсти по бюрото си.
	— Какъв е планът, в случай че заловят Тарло невредим?
	— Директно прочитане на паметта.
	— Така постъпваме ние с агентите на Звездния странник. Ако гледната точка на Колумбия започва да съвпада с нашата, можем да споделим информацията с него. — Той смръщи лице в нерешителна гримаса. — Ако заловят Тарло, екипът за арест ще трябва да се върне. Това означава ново отваряне на червеевата дупка. Хората на Буунгейт ще го разберат. По дяволите, моите хора ще го разберат, а едва ги убедих да останат там. Не, Оскар. Съжалявам.
	— Членовете на екипа за арест са изявили доброволно желание да отидат в бъдещето заедно с останалото население на планетата. Не ви молят за обратен билет, сър, просто искат шанс да го заловят.
	— О…
	— Тарло е изключително важен агент на Звездния странник. Позицията му в парижкия офис му е позволила да прикрие огромен брой от операциите му. Спомените му ще бъдат безценни за разкриването на цялата мрежа на Звездния странник. Не знам как да ви покажа по-ясно колко важно е това.
	— По дяволите! — Найджъл въздъхна. — Добре, но ще го направим изключително дискретно. Ако и когато Тарло бъде свързан за невронно сваляне на информация, данните ще бъдат извлечени от мозъка му и ще бъдат прехвърлени към операцията, която ние провеждаме тук. Колумбия може да разполага с пълен достъп, но не и да контролира процедурата.
	— Благодаря ви, сър.
	Найджъл му кимна.
	— Най-добре да се свържеш с Уилсън. Той може да те информира за нашата операция.
	— Уилсън е тук?
	— Да — каза с ирония Найджъл. — Заедно с някои други, които може би познаваш. Но това не трябва да стига до Колумбия, докато не се убедим, че той възприема Звездния странник като истински. Разбрано?
	— Да, сър.
	— Много добре. Даниъл, организирай някакъв транспорт за екипа за арест.
	— Ще се заема. Как искате да постъпим относно отварянето на портала?
	— Парижкият екип ще премине и това ще е всичко. Ако остане отворен повече от минута, ще искам да знам защо. Кой е на смяна там?
	— Управител Смит. Ще отида в центъра за контрол на портала и ще се свържа лично с него.


	По големия локомотив работеха осем Пазители. Старият „Ейбълс ND47“ седеше на единичен влаков път, който минаваше през огромната работилница на „Фостър Транспорт“. Новата му ултрамаринова боя проблясваше под ярките светлини на тавана. Около него имаше голям брой работни рамки, които даваха на инженерните роботи достъп до цялата машина. Под наблюдението на екипа от Пазители те монтираха генератори на силови полета и оръжия от среден калибър в обшивки, които изглеждаха като съществени компоненти на машината. На четиридесет метра зад локомотива, на лъскавите релси имаше два дълги покрити вагона.
	Брадли Йохансон стоеше прав до големия куплунг на първия вагон, гледайки нагоре към обвивката му в прашножълто и ултрамариново. Под куплунга се поклащаше единичен свързващ дебел кабел. Краят му почти стигаше до повърхността.
	— На практика сме готови — каза Адам. — Всичката екипировка и превозните средства са натоварени. Старият звяр е толкова тежко брониран, че чак ще му е трудно да пренесе товара.
	— А ако все пак го ударят силно?
	Адам се ухили широко и потупа хладното метално шаси на предния вагон.
	— Бронираните коли ще осъществят последния щурм до Междинна станция. Всичко съм измислил, Брадли, престани да се тревожиш. Ще се справим.
	— Всички ли? — попита тихо Брадли. Погледна към Пазителите, които се рояха като акробати върху рамките над двигателя с ядрено захранване. Нито един от тях не беше над тридесет и пет.
	— Повечето — каза Адам.
	— Опасявам се, че бленуващите небеса ще посрещнат много приятели през следващата седмица.
	— Знаеш ли, никога не съм разбирал тази част от философията ти. Защо си дал на Пазителите тяхна собствена религия? Така организацията прилича още повече на култ.
	— Не съм го направил. Аз бях в бленуващите небеса, Адам. Те са в далечния край на силфенските пътеки, място, където благородни демони летят в безкрайното небе. Там бях изцерен.
	Адам го погледна преценяващо.
	Е-кономът на Брадли го уведоми, че го търси сенатор Бърнели.
	— Присъствах на среща — каза му тя.
	— Извинете липсата на изненада, сенаторе, но обикновено това правят политиците.
	— Не от този тип срещи, на такива не присъстваме. Ще се зарадваш да чуеш, че вече сте почти легитимни. Искаме да ви включим в нашата операция, Брадли, теб и Пазителите.
	Брадли отвори разговора за Адам, докато Жюстин обясняваше решенията, взети в имението на Найджъл Шелдън.
	— Значи Звездния странник е от същия род с Първите — каза Брадли. — В името на бленуващите небеса, не знаех това. Все пак е логично. Спомням си за интереса му към двойката Дайсън от самото начало.
	— Знаеш ли къде е Звездния странник? — попита тя.
	— Не, но също като вас, вярваме, че ще се опита да премине на Буунгейт.
	— Няма да може. Въпреки това ще го оставим да си мисли, че е възможно. Ако влакът му се приближи до портала, взводът ни ще го залови.
	— Капан с примамка. Добра идея.
	— Вие вече сте на гарата в Нараби, нали?
	— Сенаторе, знаете, че това не е въпрос, на който бих ви отговорил.
	— Но ние искаме да обединим силите си. Трябва да сте подготвили план точно за този момент.
	— Несъмнено сме подготвени за повечето възможни развития.
	— Добре тогава, ако съчетаем операциите си, ще имаме много по-големи шансове.
	— Простете ми, но след като сто и тридесет години бях гонен като болен звяр, вярвам, че е разбираемо защо ми е трудно да приветствам хрътките в дома си.
	— Имаш думата ми, че това е честна сделка. Също и тази на Найджъл Шелдън. Мога да те свържа, за да го чуеш лично от него.
	— Оценявам това. Въпреки всичко има само един начин, по който можем да решим проблема с доверието.
	— Да?
	— Казимир Макфостър носеше информация за нас, когато беше убит на ЕлЕй Галактик. Смятаме, че тя може би е у вас.
	— Да, така е.
	— Отлично. Ако Паула Майо ми я донесе лично, ще се уверя, че Пазителите са извън опасност.
	— Какво ще кажете аз да ви я донеса? Това несъмнено ще докаже добрата ни воля.
	— Моля ви, разберете, ако го направи следователят, ще мога да съм напълно сигурен. Вярвам в честността й. Това е единствената константа в една доста несигурна вселена.
	— Значи не вярвате на мен?
	— Моля ви, не се засягайте, сенаторе. Просто навиците, както добрите, така и лошите, са се превърнали в част от мен след над сто и тридесет години. А аз съм преди всичко създание на навиците.
	— Добре тогава, ще видя какво мога да направя. Но чуйте ме, ТСП претърсва гарата в Нараби, в случай че Звездния странник вече е заел позиция. Ако екипът по сигурността се натъкне на вас, моля ви, обадете се; Последното нещо, от което имаме нужда, е да започнем да се обстрелваме едни други.
	— Благодаря, сенаторе. Не съм толкова горделив, че да рискувам всичко, което сме постигнали само заради опърничавите си принципи. Ако сме в беда, ще извикам за помощ с всичка сила.
	— Ще се чуем отново.
	Брадли се усмихна, очите му се фокусираха в другия край на работилницата. Адам изпъшка от удивление и опря чело върху огромното стоманено колело.
	— Не мога да повярвам, че току-що направи това. Паула Майо? Трябва да е някаква шибана шега от твоя страна. Веднага щом ни види, ще ни пръсне мозъците. Тя няма избор, ДНК-то й няма да й позволи да постъпи по друг начин.
	— Глупости, Адам, трябва да имаш малко повече вяра в човешката природа.
	— Тя е предала собствените си родители, за Бога.
	— Те не са били нейните родители, не е ли така? Отвлекли са я.
	— О, за… Беше ни вързано в кърпа. Бърнели ни предлагаше легитимност, а ти го провали. Говори ми после, че не си горделив. По дяволите! — Той удари с разтворена длан по колелото, чувстваше се като в капан.
	— Адам, Адам, нямаш ли никакви умения за водене на преговори? Следовател Майо е началният гамбит. Ще е прекрасно, ако тя се съгласи, но очаквам, че ще получим двеминутно обаждане от Найджъл Шелдън или някой друг високопоставен играч.
	Адам изпъшка отново, звучеше като ранено животно.
	— Не ми е нужен допълнителен стрес. Наистина.
	— Няма да продължи още дълго, мисля, че и двамата можем да сме сигурни в това.


	Червеевата дупка на изследователския отдел на ТСП беше разположена според стандартния план: в изолирана сграда далеч от търговския сектор, където голямото помещение за изолиране на чуждата среда беше прикрепено към портала. Оперативният център и всички помощни екипни офиси оформяха защитен кошер около червеевата дупка. Паула стоеше права в изолиращото помещение и изчакваше портала да бъде насочен. До нея беше Найджъл. Краищата на устата му се повдигнаха в усмивка, докато наблюдаваше вълнистия мехур от въздух, който представляваше силовото поле върху червеевата дупка.
	— Винаги ме зарежда с енергия — призна той. — Напоследък хората просто го приемат като даденост, никой не оценява технологията и енергията зад един портал.
	— Да направиш необикновеното да изглежда нормално е способност, която само истинските гении притежават.
	— Благодаря, Паула. Кажи ми, би ли се омъжила за мен?
	— Питаш ме това всеки път, когато се срещнем.
	— Какво ми отговаряш всеки път?
	— Не, благодаря.
	— Е, добре, съжалявам. Този път няма да го изтрия от спомените си. Трябва да ме имаш за отвратително тъп, задето го правех преди.
	Паула го погледна лукаво.
	— Ако изобщо си го правил. — Лекото изчервяване над яката му бе достатъчно издайническо. — Какво каза Хедър за инфилтрацията на Звездния странник? — попита тя.
	— Нека кажем само, че днес не е много щастлива. Кристабел й помогна да запази част от достойнството си с предпазните мерки, които вече бе взела. Добър ход от твоя страна да я предупредиш.
	— Всъщност Рене Кемпаса отвори вратичката.
	— Тази, която загина на Илюмината?
	— Да, претърпя телесна загуба.
	Нелсън и Мелани влязоха в помещението. Паула понечи да ги поздрави, когато още една жена влезе през отворения херметически шлюз. Вървеше внимателно на обувките с платформи, които добавяха над десет сантиметра към ръста й. Паула замръзна от изненада.
	— Това е Тайгър Панси — каза Мелани. Звучеше гордо, сякаш представяше преуспялата си сестра.
	— Страшно се радвам да се запознаем — каза Тайгър Панси, още дъвчеше дъвка. Усмихна се на Паула. — Хей, теб те познавам, ти си известната следователка. Исках да играя ролята ти в „Смъртоносно съблазняване“, но Джейси я даде на Слипи Гуен-Хот, вместо на мен. Жалко.
	Паула си нямаше представа как да й отговори. Погледна към Найджъл за помощ. Объркването й, изглежда, го забавляваше неприлично много.
	— Радвам се, че си тук, Тайгър Панси — каза Найджъл съвсем учтиво.
	— Еха, това наистина си ти.
	— Това… — окопити се Паула. — Това ли е човекът, който си намерила за Куатукс?
	— Разбира се — каза Мелани. — Тайгър Панси е идеална.
	Паула си пое дъх и огледа внимателно порнозвездата. Тайгър Панси разресваше непокорната си червена коса с трисантиметровите си нокти, лакирани в златно и лилаво. Кожата по лицето й беше груба и лъскава, което издаваше некачествени процедури по препрофилиране, които дори тежкият грим не можеше да скрие. Беше се навряла в боядисана с къна пола, която стигаше само до половината път до коленете й. Горните три копчета на черната й блуза бяха разкопчани.
	Паула беше сигурна, че Тайгър Панси носи сутиен за повдигане на гърдите. _Наистина_ нямаше нужда.
	— Знаеш ли какво се иска от теб? — попита Паула.
	— Да, Мелани ми обясни всичко. Леко е изчанчено, но какво толкова. Не е като да се чукаш с някой Х.И.Т., за да си вадиш хляба. — Тя се изкикоти така, че звукът напомняше зова за чифтосване на морски лъв.
	Паула осъзна, че всъщност Мелани е напълно права. Тайгър Панси беше идеална за целта.
	— Да — съгласи се Паула.
	— Преминават — обяви Нелсън.
	Тъмното силово поле започна да флуоресцира, когато от оперативния център закотвиха изхода на червеевата дупка във вътрешността на Висшия ангел. Беше първият случай, когато разумният кораб позволяваше това да се случи. Хоше и Куатукс преминаха през нея.
	Тайгър Панси спря да дъвче, когато видя голямото извънземно.
	— Еха! — изкикоти се нервно тя. Дори жизнерадостното настроение на Мелани изчезна.
	Найджъл пристъпи напред и се поклони.
	— Куатукс, добре дошъл във Федерацията. За нас е чест да си тук. Само ми се искаше обстоятелствата да бяха по-различни.
	— Найджъл Шелдън — каза със стържещ глас извънземното. Няколко от очите му се извиха настрани, за да погледнат към водача на династията. — Благодарен съм за тази възможност. Расата ми е под подслона на Висшия ангел твърде дълго. Това ли е прекрасната дама, която се е съгласила да бъде мой спътник по време на посещението ми?
	— Ооо. — Устата на Тайгър Панси се отвори в едно голямо, невярващо „О“. Тя пристъпи напред. Краката й, които се огъваха на тънките токчета, почти я предадоха. Найджъл, Нелсън и Паула се втурнаха, готови да я хванат. — Ти си истински джентълмен, знаеш ли.
	Тя подаде колебливо ръка.
	Куатукс разви треперещото си пипало. Върхът му се уви нежно около китката на Тайгър Панси. Тя потръпна, сякаш се бе озовала сред течение от мразовит въздух. Под кожата й във фосфорнозелено засияха нежни ОВ-татуси. За миг цялото й тяло се озари, сред настръхналата й коса проблеснаха смарагдови точици светлина. Куатукс въздъхна като човек, който току-що е пресушил чаша уиски на една глътка.
	Тайгър Панси погледна към дланите си, докато светлината избледняваше.
	— Не знаех, че могат да правят това. Имаш доста готин софтуер, господин Куатукс.
	— Да — прошепна той. — Благодаря ти, че позволи програмите ми да се свържат с твоите вериги. Те могат да ми осигурят директните връзки, от които имам нужда. Мога да почувствам идеално емоционалното ти състояние. Ти си невероятна жена, Тайгър Панси.
	Нервният смях на Тайгър проряза тишината.
	— Хей, това беше много мило.
	Куатукс пусна дланта й. Главата му се завъртя към Найджъл и Нелсън.
	— Сега удоволствието ще е мое да ви помогна да разкриете агентите на Звездния странник сред вас.
	— Устройваме специален център за анализ — каза Нелсън. — Заподозрените ще бъдат водени при теб, след като неутрализираме невронно свързаните оръжия, с които разполагат.
	Най-голямата врата на херметическия шлюз се разтвори. Куатукс мина през нея с тежката си походка. Тайгър Панси закрачи с олюляване до него.
	— А има ли нещо като госпожа Куатукс? — попита тя.
	Паула не успя да скрие усмивката си, докато наблюдаваше как изключително странната двойка излиза от залата.
	— Ето това е нещо, което не можеш да видиш всеки ден — каза тихо Хоше.
	— Само веднъж в продължение на много дълъг живот, бих казала аз — отвърна Паула. Е-кономът й каза, че постъпва обаждане от Жюстин за нея и Найджъл.
	— Свързах се с Йохансон — каза Жюстин. — Той е склонен да ни помогне да проследим Звездния странник, но има един проблем.
	— Който е? — попита Найджъл.
	— Иска доказателство, че предложението ни не е капан. В края на краищата, в продължение на сто и тридесет години е бил преследван от Дирекцията за тежки престъпления, а сега му предстои да се изправи срещу целта си.
	— Лична гаранция от моя страна ще го убеди ли? — попита Найджъл.
	— Той иска Паула да му достави информацията, която носеше Казимир Макфостър.
	— Не — изрече Паула преди дори да осъзнае какво прави. Не прецени ситуацията, не обмисли внимателно случващото се. Просто знаеше отговора.
	— Защо не? — попита Жюстин. — Знам, че това е трудно за теб, но Пазителите са били прави.
	— Приемам това — отстъпи Паула. — Йохансон е имал пълното право да се опълчи срещу Звездния странник, макар и да е трябвало да използва различни методи. Но Елвин е масов убиец, политически терорист от най-лошия вид. Не мога да пренебрегна това, независимо от всичко.
	— Трябва да го направиш — каза й Найджъл.
	— И двамата знаете какво представлявам. Следователно знаете, че не мога да го направя.
	Само за миг добронамерената фасада на Найджъл поддаде.
	— Не разбирам. Ти най-добре знаеш какво е заложено на карта тук. Просто им занеси информацията, забрави за проклетите си скрупули за минута. Можем да опандизим малкото лайнце Елвин, когато всичко приключи, защото, уверявам те, със сигурност не съм забравил Абадан.
	— Не — каза Паула.
	— По дяволите! — Найджъл я изгледа ядно. Това щеше да накара всеки във Федерацията да отстъпи на мига, но Паула сякаш изобщо не си даваше сметка за гнева му. — Добре — каза рязко той. — Жюстин, обади им се. Преговаряй. Намерете някой друг, когото ще приемат.


	Мелани последва Куатукс и Тайгър Панси, които вървяха след Нелсън към центъра по сигурността. Не беше далеч от изследователския отдел. Представляваше неукрасен купол със сериозна охрана на входа. Ноктите на Котката бяха назначени за ескорт. В обемистите си бронекостюми изглеждаха страховито. Имплантите й ги сканираха пасивно и й показаха кой от всички е Мортън, иначе никога нямаше да го разпознае. Той не й каза нищо. Всички членове на взвода вземаха задълженията си изключително на сериозно.
	— Така ще остана в играта — бе казал Мортън със задоволство, когато с останалите слагаха костюмите си. Нелсън им бе дал възможност да си тръгнат, но те бяха решили да останат. Мелани знаеше защо го прави Мортън. Това му позволяваше да е близо до истинските играчи и, както се надяваше, до нея самата. Котката и Роб, изглежда, се наслаждаваха на идеята за предстоящата битка.
	Нелсън бе дал на Куатукс цяла лекционна зала. Повечето от седалките бяха махнати, а светлината — намалена. Техници разполагаха кутии с оборудване. Всички спряха работа, когато влезе извънземното. Неколцина му изръкопляскаха. Тайгър Панси се изкикоти и започна да ги запознава като едновремешен дипломатически преводач.
	Мелани видя Дъдли и подвижния, които стояха до големия стенен портал, който презентиращите използваха, за да представят данните си. Около подвижния Боуз стояха трима телохранители. Всички носеха модни бизнес костюми и изглеждаха напълно приятелски настроени, но сканирането на Мелани разкри някои импланти с изключително високи енергийни нива на захранване, свързани неврологично с телата им. ОВ-татусите им представляваха успоредни зелени и червени линии в задната част на скулите им.
	Две от сензорните стъбла на подвижния Боуз се извиха, за да я проследят, докато се приближаваше към тях.
	— Здравей, Мелани — каза извънземното.
	Тя видя, че от кожена каишка около един от крайниците му виси тънка портативна система.
	— Здравей — каза дружелюбно тя. — Ти Дъдли едно или две си? Какво решихте?
	— Още не сме го обсъждали.
	Мелани беше удивена от начина, по който системата синтезираше идеално гласа на Дъдли. Очевидно това дразнеше човешката му версия, ако се съдеше по неприязненото му изражение. Тя се усмихна весело и се наведе да го целуне. Мортън беше при главния вход заедно с Котката, затова реши, че няма да е проблем. Удивително, но Дъдли се отдръпна, преди устните й да го докоснат.
	— Дъдли? — Тя се намръщи.
	— А, да, исках да говоря с теб.
	— Да говориш с мен?
	— Да. Просто искам да кажа, че с радост ще се оттегля, след като Мортън се завърна.
	— Да се оттеглиш?
	— Точно така. Знам какво чувстваш към него. Затова мисля, че е най-доброто решение. Обстоятелствата и за двама ни се промениха, не е ли така?
	— Обстоятелства?
	Мелани отчаяно искаше да спре да повтаря думите му, но беше толкова изненадана от Дъдли, че мозъкът й отказваше да измисли нещо оригинално. Огледа го и видя, че се е избръснал. Следите от умората и постоянното безпокойство все повече избледняваха от погледа му. Дори се бе облякъл със стилна морава риза и черни полуорганични панталони. За първи път виждаше същинската му възраст в спокойното лице, което срещаше погледа й, без да трепне.
	— Вярвам, че дори ти трябва да признаеш — и двамата вече се намираме в доста по-различни ситуации — каза Дъдли. — Това изисква сериозна преоценка на връзката ни.
	Тя просто се взираше в него. Това вече не беше Дъдли. Не беше илюзия за сдържаност или предпазливост. Гласът му беше спокоен и премерен, почти снизходителен.
	— Разбира се, безмерно съм ти благодарен за онова, което преживяхме и споделихме — допълни бързо той. — Без теб никога нямаше да съм отново цял. Няма да успея да ти благодаря достатъчно за това. Надявам се, че ще продължим да бъдем приятели, а и колеги в това начинание.
	— Ти късаш с мен?
	— Мелани, човешките същества са на практика безсмъртни. Знам, че това е първият ти живот и преживяваш всичко по-силно, но, повярвай ми, нищо не продължава вечно. Така е по-добре. Честността е най-добрият път и за двама ни.
	— _Ти_ късаш с _мен_? — Дори в нейната уста звучеше толкова сбъркано.
	— Така е — обади се подвижният Боуз. — Защото съм пълен задник.
	Дъдли изгледа ядосано извънземния си близнак.
	— Виждам, че още не си усвоил умението да си тактичен.
	— Е, да си признаем истината, откъде бих могъл да го наследя?
	— След всичко, което направих за теб? — попита Мелани.
	— Йерархичните ни отношения не бяха изцяло едностранни — каза Дъдли с тона, който използваше, за да поправя студентите си. — Смятам, че ти се сдоби със също толкова, ако не и повече, от тази връзка. Виж ни само къде сме, решаваме бъдещето на човечеството.
	— О, майната ти. — Тя се обърна и се отдалечи бързо. Поне нямаше опасност да се появят сълзи — за миг образът на Джейси, свличащ се на земята и хванал топките си, изпълни съзнанието й — е, поне не и в нейните очи. „Той дори не си заслужава.“
	— Съжалявам — прозвуча гласът на Дъдли Боуз в лекционната зала.
	Мелани не се обърна, за да разбере кой от двамата го е казал. Вече знаеше.
	— Добре ли си? — попита я Тайгър Панси.
	— Разбира се. Добре съм.
	„Та аз съм кралицата на бързите възстановявания.“
	— Хей, Мелани, трябва да говоря с теб — каза Тайгър Панси. Тя махна ентусиазирано към Куатукс, който обсъждаше технологията на сензорните интерфейси с един от техниците на ТСП. Райелът повдигна едно от пипалата си, за да покаже, че е забелязал жеста. — Това е най-грандиозното шоу за всички времена.
	— Реших, че може да ти хареса. Но, Тайгър, запомни, наистина не може да кажеш на никого след това. С тези хора шега не бива.
	— Знам. Не съм толкова тъпа.
	— Знам, че не си. Умната.
	— Тръгваш ли?
	— Да. Има само едно нещо, което искам сега, и то не е тук.
	— Е, надявам се да го намериш.
	— И аз.
	Никой около райела не забеляза, че тя се отдалечава. Последното, което искаше, бе да изтича към Мортън след случилото се, затова отиде при вратата от другата страна на лекционната зала. Хоше седеше на един от малкото останали столове, подозрително близо до вратата.
	Мелани му се усмихна мило и седна до него. Без предупреждение се стрелна напред и го целуна.
	— Това защо беше? — попита той.
	— Хоше Фин, моят личен ангел пазител.
	— Мислех, че след случая с Изабела вече не ми говориш.
	— Хм, ореолът ти поотслабна за минута. Но ти за пореден път се погрижи да не пострадам.
	Хоше погледна бързо към двете извънземни, които си говореха. Дъдли Боуз стоеше до подвижния Боуз и се опитваше да се намеси в разговора.
	— Един от по-умните ти ходове — каза Хоше. — Без него ще ти е много по-добре.
	Тя погледна към триото от бронирани фигури.
	— Мислех, че си женен.
	Хоше се ухили.
	— Предполагам, че си го заслужавам. Не трябва да се меся в личния ти живот.
	— Няма кой знае колко лично в него. Това е най-големият ми проблем. Ами ти? Какво правиш тук?
	— Трябва да говоря с Нелсън. Искам да го помоля за услуга.
	— Каква?
	— Трябва да измъкна няколко души от Буунгейт. Екип на Отдела по сигурността на Сената следеше заподозрян агент на Звездния странник и сега са хванати в капан там. По моя вина.
	— Съмнявам се. Искаш ли аз да говоря с Найджъл за това? Негова е последната дума.
	Хоше я погледна изненадано.
	— Можеш да го направиш?
	— За теб — разбира се.
	— Може и да си струва. — Не звучеше много уверен.
	— Просто кажи. Длъжница съм ти.
	— Не, не си.
	— Месец на достъп до унисферата и седмица в мотела, ако си спомням добре. Доста лихви са се събрали в тази сметка, Хоше Фин.
	— Друг път и в друга вселена.
	— Въпреки това бих искала да ти се издължа, Хоше Фин.
	— Не съм сигурен, че си заслужава. Виж, това съвсем скоро ще приключи. Шелдън ще унищожи родния свят на Първите. Паула и Пазителите ще проследят и ще елиминират Звездния странник. Всички трябва да започнат да мислят какво ще правят след войната, защото животът ще е много по-сладък след нея. След всичко, през което преминахме, не може да е иначе.
	— Господи, дори не се бях замисляла за това. Толкова съм уплашена още от Рандтаун. Опитите ми винаги да съм с един ход напред ме изтощават.
	— Ти си дяволски добър репортер. Обзалагам се, че ще се сдобиеш със собствено предаване.
	— Би било хубаво — каза тя. Мисълта беше приятна, като онези, които се въртяха в главата й, преди корабите да се изсипят през ясното небе над Рандтаун и светът й да се обърне надолу с главата. Отново. — Бих се радвала на нещо, което ще продължи по-дълго.
	— Ето, готова си.
	— Има само едно нещо, което трябва да направя преди това.
	Хоше изпъшка престорено.
	— Какво?
	— Ще отразя ареста на Алесандра Барон. Искам да видя как я отвеждат във вериги. Искам да покажа на цялата Федерация тази най-прекрасна гледка.
	— Вече не слагат окови на хората. Освен това, ако тя е агент на Звездния странник, най-вероятно нещата ще загрубеят.
	— Да се надяваме — промърмори тя с дяволита и доволна усмивка. — Кой ще е арестуващият офицер?
	— Още не е назначен — каза Хоше, докато наблюдаваше Нелсън и райела.
	— Но ти можеш да се кандидатираш, нали? Можеш да направиш това, докато аз говоря с Найджъл. Какво ще кажеш? Ще бъде сделка, не издължаване.
	— Дадено.


	Маглев експресът беше почти празен. В края на краищата кой човек със здрав разум щеше да пътува към Уесекс точно сега?
	Алик слезе от вагона първа класа на почти празния перон. Намираше се на терминала „Оксоръл“ на гарата в Нараби. Трите куфара, които носеха бронекостюма и оръжията му, го последваха послушно на няколко метра разстояние. Вик Ръсел го следваше плътно, нетърпелив да се заемат със задачата. Матю Олдфийлд, Джон Кинг и Джим Нуан оформяха ариергарда им. Тримата се опитваха да поддържат неангажиращ разговор. Алик не се чувстваше особено добре, всяко движение пробуждаше някоя от раните му от Илюмината. Знаеше, че не трябва да влиза отново в битка толкова скоро, но тази мисия беше по-важна от всички правила в учебниците. Освен това продължаваше да си повтаря, че са петима и преровиха оръжейната на парижкия офис за някои изключително едрокалибрени оръжия. Събитията от „Дървесния град“ нямаше да се повторят, независимо с каква екипировка разполагаше Тарло този път.
	Двама мъже ги чакаха на перона пред вагона им. Единия беше с капитанска униформа на флота. Алик го разпозна мигновено.
	— Капитан Монро?
	— Радвам се да се запознаем. Даниъл Алстър е нашата връзка с ТСП за тази операция, освен това разполагаме с много добри новини за вас.
	— Можем да тръгваме? — попита настоятелно Вик.
	— Да — каза Оскар.
	— Супер! — Вик и Джон Кинг удариха длани.
	— Уредили сме ви транспорт, господа. — Даниъл им посочи към голям десетместен форд „Холан“ от другата страна на перона. — Това ще ни отведе до сектора за инженерна поддръжка на пътя.
	— Какво има там? — попита Вик.
	— Влак, който ще ви преведе през червеевата дупка.
	— След колко време можем да преминем?
	— Щом сложите костюмите си, можем да ви отведем право при портала — каза Даниъл.
	— Благодаря — каза Алик, преди Вик да направи някаква сцена. Вече съжаляваше, че се е съгласил да вземе гиганта със себе си. Но дори да успееха да арестуват Тарло, не беше сигурен, че ще успеят да го вкарат в клетката, която бяха донесли със себе си.
	— Трябва да знаете, че порталът ще се отвори само веднъж — каза Оскар. — След като преминете, ще бъдете евакуирани в бъдещето заедно с останалата част от населението.
	— Приемаме условията — каза Алик. Зачуди се дали да не даде на Вик още един шанс да се оттегли. След края на мисията гигантът щеше дълго да е разделен от Гуинет.
	Фордът ги откара до една от осемте дълги работилници, които подслоняваха инженерния отдел на ТСП на Уесекс. Очакваше ги единичен синьо-лилав вагон, който изглеждаше, сякаш не се е движил поне век. Отпред имаше малка кабина и скамейка с пет места, от която персоналът можеше да гледа през мръсните прозорци. Три четвърти от спартанския метален интериор представляваше просто склад за роботи и оборудване. Дългите врати в задната част разполагаха със собствени вдигащи се платформи, които бяха сгънати отстрани на вагона.
	— Не е бърз — каза Алстър, когато се покатериха по стълбите на кабината. — За сметка на това е надежден и ще ви отведе там без проблеми. Шофьорската система разполага с модерен софтуер. От пътния контрол могат да ви преведат през целия път от гаровия двор до портала. Аз ще съм в контролния център и ще наблюдавам отварянето му.
	— Благодаря — каза му Алик. Останалите от екипа се качваха, за да огледат машината.
	— Куфарите ви могат да се качат по елеваторите на вратите — каза им Алстър. — Ако искате да се облечете сега, можем да започнем.
	— Поддържайте отворена комуникационна връзка към мен от този момент — каза Оскар.
	— Ще го направим — каза Алик. — И, моля те, благодари на Найджъл Шелдън за възможността, която ни даде. Това означава много за нас.
	— Знам. — Оскар се приближи до вратата на заден ход и слезе по късата стълба.
	— Добре — каза Алик. — Джим, отвори вратите и вкарай куфарите ни. Трябва да се приготвим. Матю, установи връзка с Едмънд Ли. Да разберем какво прави копелето. След това можем да доведем играта докрай.


	Разбира се, моделът „Ейбълс ND47“ беше напълно автоматизиран. По време на обновяването му бяха монтирани нови системи. Управляващият софтуер беше способен да го преведе през лабиринта от релси, характерен за всички планетарни станции на ТСП, до основните линии на която и да е планета.
	Имаше вградени и ръчни системи, но те бяха там по-скоро, за да изпълнят изискванията за сигурност, отколкото поради истинска нужда. Адам се взираше в огромната конзола, която заемаше цялата предна част на малката кабина, настанена върху огромния двигател. Двата тесни прозореца отпред му откриваха гледка към горната част на двигателя, в която тъмнолилавите метални сегменти бяха осеяни с дълги черни решетки и къси дебели хромирани клапи. Щом се обърнеше назад, единичният заден прозорец му показваше двата дълги вагона, притиснати плътно до локомотива. Дисплеите в задната част на конзолата бяха изпълнени с графики, които показваха работата на системата за диагностика на куплунгите, докато последната проверяваше здравината на връзките. Лявата страна на конзолата беше в бургундскочервено и съдържаше всички данни и контролери, свързани с ядрените батерии. Изцяло нова част от конзолата, която беше закачена върху новозапоените скоби на стената, показваше контролните системи на силовото поле и оръжията, които Пазителите бяха монтирали през последните няколко дни. Именно затова се бяха съгласили, че някой трябва да стои в кабината, макар че не беше съвсем задължително при наличието на модерни контролиращи системи. Просто всички се чувстваха по-уверени, когато горе имаше някой.
	Адам видя как последната монтажна рамка снишава платформата си и се отдалечава от двигателя. Подаде глава от вратата на кабината и видя Кийран, който вървеше сред инженерните роботи, суетящи се около колелата.
	Е-кономът му го уведоми, че го търси Мариса Макфостър.
	— Как върви? — попита той.
	— Виктор действа — каза тя. — От склада на „Сънфордж“ излезе цяла кавалкада коли. Микробуси и малки камиони, всичките с щитове — не можем да видим какво има вътре.
	— Къде отиват?
	— Изглежда са се насочили към портала. Не използват нито един от сервизните пътища на двора, просто карат през релсите.
	— Не се разкривайте — каза й той. — Продължавайте да наблюдавате.
	— Това ли е Звездния странник?
	— Не знам. Но сме готови за него.
	Адам наду свирката на локомотива, която отекна в голямата работилница. Не можа да устои на изкушението. Наведе се през вратата на кабината и извика:
	— Всички да се качват.


	Уилсън знаеше, че трябва да забрави за раздразнението, което Дъдли Боуз предизвикваше у него, само че имаше нещо в астронома, което просто не можеше да понася. Беше бесен, когато възрастният професор бе лобирал за мястото си на „Втори шанс“. Ядоса се на младия съживен мъж, който не можеше да се нагоди към новите обстоятелства, а сега, след като разполагаше отново със спомените си и изглеждаше много по-рационален, отново се държеше дразнещо, все така търсеше внимание и се пречкаше на останалите.
	Хрумна им една добра идея, докато чакаха различните взводове да доведат агентите на Звездния странник, които им бяха известни. През това време Паула и Найджъл започнаха да търсят самото извънземно. Уилсън и Ана отидоха при подвижния Боуз, когато той приключи разговора си с Куатукс, и го попитаха дали е преглеждал сигнала, който слънчевият взрив на Далечината е пратил.
	— Не — каза извънземното. — Не съм.
	— Федерацията така и не успя да го преведе — каза Уилсън. — Но ако си прав, че Звездния странник е от чуждите Първи…
	— Разбирам — каза подвижният. — Би трябвало да мога да го преведа.
	— Иска ми се да опиташ — каза Уилсън. — Това ме тормози, откакто открихме какво е Звездния странник. Мислиш ли, че е говорил на друг кораб?
	— Не е много вероятно — каза Дъдли Боуз. Присламчил се беше към тях, веднага щом Уилсън започна да говори с подвижния.
	Уилсън стисна зъби и се усмихна от учтивост.
	— Защо?
	— Емисията на пламъка е била насочена във всички посоки.
	— Предполагам, че корабите им са поддържали тишина по време на полета си, за да не привличат вниманието на онзи, който е издигнал бариерите — каза Ана. — След като е кацнал, Звездния странник е нямало как да знае къде точно се намират останалите. Трябвало е да излъчва във всички посоки.
	— А той всъщност не го е направил — каза подвижният Боуз. — Звездата на Далечината има ротация от двадесет и пет дни. Тъй като взривът е продължил едва седем дни, сигналът е бил излъчен само в сравнително малък сектор от галактиката, който изключва двойката Дайсън. Всъщност масата на звездата е щяла да спре сигнала по пътя му към тях.
	— Може ли просто да прегледаме сигнала? — каза Уилсън. Вече съжаляваше, че го бе споменал. Е-кономът му се свърза с националната библиотека на Дамаран и свали запис на излъчването.
	Всички зачакаха, докато подвижният Боуз го преглеждаше. Първоначалната суетня в залата, съпътствала появата на Куатукс, вече затихваше. Повечето от техническите системи бяха монтирани, Куатукс и Тайгър Панси си говореха, Ноктите на Котката стояха на стража при главния вход, а Нелсън бе с Паула и няколко души от собствените си екипи за сигурност. Единственият човек, когото Уилсън не виждаше, беше Мелани.
	— Съвсем просто е — каза подвижният Боуз. — Просто сигнал за самоличност — ПланинаНаЗората17735, след което следва кратко съобщение: „Тук съм. Ако някой от мен/нас е оцелял, свържете се с мен или елате тук.“ Много стара форма е, но съдържанието е достатъчно лесно за разчитане, има много малко двусмислия.
	— Някога засичали ли сме друг пламък? — попита Ана. — В отговор на Звездния странник?
	— Не — каза Дъдли.
	— Това не означава, че не е имало такъв — каза подвижният Боуз. — Ако някой оцелял е прихванал сигнала, може да е използвал междузвезден мазерен комуникатор, за да отговори. Всичките им кораби са екипирани с такива. Федерацията няма да засече подобно съобщение.
	Уилсън разсъждаваше по подобен начин.
	— Значи всъщност не знаем дали има и други от тези чужди Първи, които бродят из космоса.
	— Ако един е оцелял, логично е да предположим, че може да има и други — каза подвижният Боуз. — Макар че се съмнявам да са много. Тогава първите от Дайсън Бета току-що са започнали да строят звездни кораби. Не са разполагали с производствените възможности на Дайсън Алфа, когато бариерите са били вдигнати. Корабите им без съмнение са били малко.
	— Но ако някой от тях е кацнал на по-богат свят от Далечината, няма как да знаем колко голяма е цивилизацията им в този момент.
	Първите почти напълно копират кошмарния експоненциален растеж на човечеството.
	— Трябва да предположим, че Първите от Дайсън Алфа също са имали звездни кораби в полет — каза Ана.
	— Ще трябва да проведем подробно търсене сред звездите в онзи сектор на галактиката — каза подвижният Боуз. — Проблемът може да е по-голям, отколкото мислехме в началото.
	— Ако Найджъл Шелдън наистина използва нова-оръжието си, проблемът ще бъде значително намален — каза Дъдли.
	Главният вход на лекционната зала се отвори и през него влезе Оскар. Той забеляза Уилсън и му помаха весело.
	— Какво правиш тук? — каза Уилсън, усмихвайки се щастливо.
	— И аз мога да те попитам същото — каза Оскар, след като получи целувка от Ана. — Трябваше да го отмъкнеш на Йорк5 и да изкарате един истински меден месец — скара й се той.
	— Не си мисли, че не исках — каза с копнеж тя. — Кога се върна?
	— Преди около пет часа.
	— Дявол да го вземе, радвам се, че си добре — каза Уилсън. — Презареждате ли в момента?
	— „Дъблин“ презарежда. Аз имам друга работа.
	— Каква? Колумбия не ти прави проблеми, защото си мой кадър, нали?
	— Не, точно обратното. Колумбия започва да възприема идеята, че Звездния странник може да е истински. Назначи мен за куриер. — Той им обясни за мисията на парижкия офис. — Шелдън каза, че ти ще ме информираш за малката тайна операция, която сте започнали тук. Това наистина ли е райел? — Не отлепяше поглед от Куатукс.
	— Да, наистина — каза Уилсън. — Казва се Куатукс и се съгласи да ни помогне с изкореняването на агентите на Звездния странник.
	— Аха. — Оскар се обърна към подвижния Боуз. — А това извънземно?
	— Той е от Първите — каза през смях Ана. — Най-смъртоносният ни враг.
	— Добрата новина е, че е безвреден и е на наша страна — каза Уилсън.
	— А лошата?
	— Че е просто друга версия на Дъдли Боуз.


	Алик пусна интегриращата програма за последен път. Допълнителните оръжия, закрепени върху бронекостюма му, реагираха в норма. Над раменете му се вдигнаха две оръжия, стрелящи с копия от елементарни частици, и квазиметални ръце, които ги държаха, а иначе бяха прибрани на гърба му, започнаха да се движат настрани, докато сензорите му изпробваха програмата за насочване. Те се прицелиха върху Вик, чийто бронекостюм бе станал почти двойно по-голям заради раницата с ракетомета.
	— Хей, внимавай накъде насочваш тези неща — скастри го Вик.
	Копията се отдръпнаха и се свиха обратно, успоредно на гръбнака на Алик. Беше нетърпелив да ги изпробва като пресен доброволец. Досега не знаеше, че могат да се направят толкова малки копия с елементарни частици, а дори и с модерните клетки за захранване нямаше да успее да произведе много изстрели. Без бронята и квазиметала едва ли би могъл да вдигне и едно от тях, бяха толкова тежки. Не можеше да си представи от какво са направени, може би от твърд уран, ако съдеше по вида им.
	Джон Кинг, както и Джим Нуан, имаха въртящи се цеви на предмишниците и огъващи се захранващи тръби, които стигаха до раниците им. Матю Олдфийлд носеше всички системи за електронен саботаж. Към робота му бяха прикрепени толкова много роботи скаути, че приличаше на краля на насекомите. Матю носеше и клетката — три огромни матовочерни подвижни куба, които трябваше да са достатъчно мощни, за да удържат Тарло.
	Алик беше донякъде впечатлен, че вагонът успява да понесе общото им тегло. Свърза се със системите за контрол във виртуалното си зрение. Върху контролните икони пробягаха черни като нощта ръце. Контролният център на трафика на гарата в Нараби му отвърна с оторизация за преминаване и те започнаха да напредват по релсите с леко тресене.
	— Движим се — каза той на Оскар.
	— Добре, ще уведомя Алстър. Той е в контролния център на портала. Какво прави Тарло?
	— Ли каза, че още е в центъра по сигурността.
	— Сигурен ли си, че искаш да го направиш?
	— Не е точно каквото си мислех, че ще правя, когато се събудих тази сутрин, но да.
	— Успех.
	— Да, ще се видим след петнадесет години.
	Скоростта им се увеличи веднага щом излязоха от помещението на отдела по поддръжка. Силовото поле на гарата се извиваше над тях — сив слой, отвъд който небето се виждаше размазано. Над него силовото поле на Нараби се простираше от хоризонт до хоризонт, като върхът му стигаше чак до тропосферата. Бурите от северния полюс вече бяха утихнали, макар и наситената с електричество атмосфера още да беше разкъсвана от тежки светкавични бури. Около границата на градското силово поле се извиваха мощни синьо-бели припламвания. Алик изпитваше нелепо чувство за сигурност под всичките тези технологични защити. Първите бяха хвърлили най-тежките си оръжия срещу Уесекс, но планетата от Големите15 бе останала в безопасност. Това му даваше увереност за бъдещето.
	Вагонът започна да прави завои на всеки няколко секунди. Изтракваше всеки път, когато преминеше върху нови релси, а след това се отклоняваше отново. От двете страни преминаваха дълги влакове, които се виждаха като размазани петна. Напред дълга ивица бледа розова светлина се разливаше от порталите върху безбройните релси. В нея се виждаха и празнини, тъмни сенчести участъци. „Портали към Вторите47“, помисли си Алик. Тяхното неповторимо звездно сияние вече никога нямаше да огрее този свят. Това го натъжи.
	— Нещо ново от Тарло? — попита той Матю.
	— Не, шефе.
	— Добре. — Знаеше, че няма. Просто се нуждаеше от нещо, с което да се разсее. Беше твърде неспокоен.
	Вагонът се изправи срещу високата стена от портали и продължи с много по-ниска скорост. В този сектор от гаровия двор имаше далеч по-малко влакове. Минаха покрай локомотив от клас „GH7“, който чакаше на един страничен коловоз. Към огромната машина бяха прикачени само пет вагона. Граховозелената боя беше покрита със слой топазен пясък, достатъчно дебел, за да скрие символа на компанията.
	Е-кономът му го уведоми за обаждане от Даниъл Алстър.
	— Трябва да стигнете директната линия към Буунгейт след няколко минути — каза Алстър. — След като вече сте на нея, ще отворим портала и ще ви пропуснем. Ще се затвори тридесет секунди, след като преминете.
	— Добре, благодаря.
	— Успех.
	— Всичко изглежда наред — каза Алик на екипа за арест. Сърцето му започна да бие по-бързо, когато вагонът изскърца и се понесе напред.


	Оскар просто не можеше да свали очи от Тайгър Панси. Тя улови втренчения му поглед на няколко пъти и той успя да отрази въпроса в очите й с учтива полуусмивка. Знаеше, че вече става неучтиво от негова страна, но тя беше толкова не на място тук, че привличаше интереса му като гравитационния кладенец на звезда. Но пък какво ли му пукаше на човек като нея кое държание е грубо според средната класа? „А какво говори това за мен? По дяволите, прав ли беше Адам, когато ми каза в какво съм се превърнал?“
	— Ще трябва да престанеш — каза Ана и застана пред него.
	— Знам — измънка неловко той.
	Усмивката й придоби нотка на жестокост.
	— Ако си голям почитател, трябва да преодолееш притеснението и да я помолиш за автограф.
	— Е, какво да се прави, май наистина съм твърде срамежлив.
	Уилсън се засмя сподавено.
	— Не й позволявай да те командори, мой човек.
	— Съвет от съпруга под чехъл. Страхотно, точно от това се нуждая.
	Изведнъж Уилсън се сепна.
	— О, по дяволите — прошепна той. — Дъдли Боуз идва насам. И двете версии. Човешката изглежда бясна.
	Оскар устоя на импулса да се обърне назад.
	— Имам ли време да се чупя?
	— Твърде късно е — каза Ана през стиснати зъби и широка фалшива усмивка.
	— Капитан Монро. — Надменният глас на Дъдли унищожи остатъците от доброто настроение на Оскар. Той се обърна и се насили да се усмихне.
	— Дъдли. Разбрах, че си върнал спомените си.
	Погледът му се прехвърли към високото извънземно и странните му, подобни на стъбла пипала. С неприятна изненада видя, че на края на едно от тях, което се извиваше, за да отвърне на погледа му, имаше нещо като око. Това беше по-лошо, отколкото да срещне погледа на Тайгър Панси.
	— Да, ти, копеле такова — каза с омерзение човекът Дъдли. — Върнах си спомените. Така че знам какво ми причини.
	Хората, които се намираха най-близо до тях, млъкнаха и ги погледнаха крадешком.
	— Проблем ли има? — попита учтиво Уилсън.
	— Все едно ти пука — отвърна презрително Дъдли. — Ти ме остави там да умра.
	— Да не искаш да кажеш, че е било нарочно? — намеси се Ана.
	— А не беше ли? — попита настоятелно Дъдли. — Ти все казваше да продължаваме напред. През цялото време: „Само още малко, Дъдли. Давай, открийте какво има в следващата спирала. Това наистина е интересно.“ А ние ти се доверихме.
	— Никога не съм казвал това — каза настоятелно Оскар. Започна да претърсва спомените си от онези последни, френетични минути в Наблюдателната кула. — Комуникационният ви предавател спря да работи веднага щом влязохте в тунела.
	— Лъжец! Знаел си, че корабите на ПланинаНаЗората се задават. Виждал съм официалните записи; целият кораб е бил обхванат от паника. Ти просто ни остави да продължим напред. Заряза ни там като торби с боклук.
	— Ако наистина беше отворил официалните записи, щеше да знаеш, че си скъсахме задниците в опити да установим отново контакт с вас — каза Оскар гневно. — Мак и Франсис заложиха кожите си, за да ви върнат. Вие бяхте тези, които нарушихте протоколите. Трябваше да се върнете обратно веднага щом загубихте визуален контакт с останалите. Ако беше внимавал по време на тренировките си, щеше да го знаеш. Но не, ти беше твърде зает да се правиш на актьор пред медиите на унисферата, за да си губиш времето с тренировки като останалите. Великият откривател на мисия да разшири границите на човешкото познание. Толкова невеж си, колкото си и арогантен, и именно тази жалка комбинация ни въвлече във война.
	Уилсън побърза да застане между тях. Оскар беше ядосан. Искаше му се да прасне Дъдли право в лицето.
	— Спрете, и двамата — каза Уилсън. Повелителният му тон беше перфектно премерен. Оскар усещаше, че лицето му се смръщва неволно, щом погледнеше към Дъдли, но въпреки това се оттегли назад.
	„Да му се не види, как успя отново да ме вбеси?“
	— Очевидно трябва да прегледаме отново какво се е случило, за да разберем точно в кой момент са пропаднали комуникациите — продължи Уилсън. — Но нито мястото, нито времето са подходящи за това.
	— Пфу. — Дъдли махна отвратено с ръка. — Разследването на флотските записи вече е компрометирано. Кога ги подправи, преди да те уволни президентът?
	Оскар, вече бесен, пристъпи до Уилсън.
	— Част от тренировките, които пропусна, докато плямпаше по токшоута, разясняваха как се разпознават неспасяеми ситуации. Трябваше да изтриеш клетката си памет и да се самоубиеш веднага щом са те заловили. Откъде ПланинаНаЗората взе звездните координати на планетите ни, а? От твоя мозък! Ти си не просто предател, а и страхливец.
	Дъдли тръгна към него с вдигнати юмруци. Подвижният Боуз уви дебелата си ръка около торса му, за да му попречи да стигне до Оскар.
	Уилсън избута Оскар силно в гърдите, изтласквайки го назад. Оскар се възпротиви за миг, преди гневът му да се охлади.
	— Съжалявам — промърмори той, почувства се ужасно засрамен, когато видя, че Ана също помага да го озаптят. — Просто не мога да го търпя.
	— Знам — каза Уилсън. Ръката му още стоеше на раменете му, мускулите й бяха стегнати, в случай че отново се наложеше да го обуздае.
	Тази картина беше като огледална при Дъдли и подвижния Боуз, които се отдалечаваха в обратната посока. Дъдли успя да погледне назад и изкриви лице от гняв.
	Оскар прехапа долната си устна, опитвайки се с всички сили да устои на изкушението да започне всичко наново. Ана и Уилсън бяха плътно до него и внимаваха за тази възможност.
	— Хайде — прошепна тя. — Остави го. Успокой се.
	— Добре.
	Вече напълно смутен, Оскар вдигна ръце и се предаде.
	— Няма повече. Ще си правя йога упражненията, или някаква подобна глупост.
	Ана се ухили.
	— Никога не съм знаела, че има такъв живец в теб. — Тя нацупи устни. — Та-а-акъв мачо.
	Единствената реакция на Оскар беше да потръпне.
	— Недей. Моля те.
	Уилсън му се усмихна унило и каза:
	— Знаеш ли, колкото и да не харесвам Боуз, това несъответствие наистина е притеснително.
	— Дали е бил агентът на Звездния странник? — предположи Оскар.
	— Първото ми предположение. По дяволите, наистина ще ни се наложи да седнем на една маса с малкото лайно и да го изслушаме.
	— По-добре да приказваме с подвижния. Него, изглежда, не го сполитат постоянни пристъпи на злоба.
	— Ей, контролирай се. — Ана го удари по ръката.
	— Ау! — Оскар потърка удареното място и тогава забеляза, че Тайгър Панси е на няколко метра от него. Усмихваше се ненаситно, докато дъвчеше яростно дъвката си.
	— Ах, момчета — изрази тя възхищението си с пискливия си глас. — Толкова сте емоционални. Наистина.


	— Какво е това, по дяволите? — попита Адам.
	Сензорите, които Пазителите бяха разположили около подстъпите към портала за Буунгейт, показваха самотен раздрънкан вагон, който пълзеше към главната линия към Буунгейт.
	— Прилича на вагоните, които екипите по поддръжка използват — каза Кийран.
	Сензорният образ потрепери и се уголеми. Кийран фокусираше камерата върху прозорците на вагоните. Нямаше много за гледане. Вътрешността на вагона беше осветена от жълта светлина, която мръсното стъкло разпръскваше. Вътре се движеха тъмни хуманоидни сенки. Бяха по-големи от обикновен човек. Много по-големи.
	— Брадли? — попита Адам. — Какво мислиш?
	— Не изглежда като кола, която Звездния странник би използвал. От друга страна, именно защото не го очакваме…
	— Товаримостта му наистина е доста малка — каза Кийран. — Колко голямо трябва да е извънземното?
	— Не знам — каза Брадли.
	Адам поклати глава. Този вагон не му харесваше. Нещо беше сбъркано и той го знаеше. Но не можеше да измисли каква е целта му.
	Виртуалното му зрение се изпълни с информация от сензорите. Вагонът със сигурност не разполагаше със силово поле. Вътре обаче имаше пет изключително мощни източника на захранване. А комуникационната му връзка с центъра за контрол на трафика беше напълно стандартна.
	Той докосна иконите на малкия боен екип, който бяха скрили при портала.
	— Подгответе се — каза им той.
	— Ако е Звездния странник, ще бъде много добре защитен — предупреди го Брадли.
	— Знам. Обади се на Бърнели, накарай я да открие какво е това. Той взе шлема на бронекостюма си от конзолата на кабината, където бе лежал досега, и го закрепи на главата си. На сто метра пред него вратите на работилницата започнаха да се отварят.


	— Сър, екипът на флота е на позиция — докладва Даниъл Алстър.
	— Добре — каза Найджъл. Виртуалните му ръце издърпаха кода за активиране на червеевата дупка от защитния сейф и той го изпрати на контролния център при портала към Буунгейт.
	— Потвърждавам кода за активация — каза Алстър. — Вече сме в работен режим.
	— Прекарайте ги колкото се може по-бързо, Даниъл, моля те.
	— Да, сър.
	Найджъл премести информацията от контролния център при портала към част от решетката във виртуалното си зрение, където можеше да наглежда случващото се. Вратите на лекционната зала се отвориха автоматично, за да пропуснат него и Нелсън.
	— Ще преминат всеки момент — каза той на началника на сигурността.
	— Надявам се да си струва.
	— Ако задържим доказани агенти на Звездния странник, Колумбия ще схване картината, без да се опъва. Това си струва.
	Найджъл огледа аудиторията и различи отделните групички. Беше на половината път до Куатукс, когато го пресрещна Мелани, която влачеше след себе си малко смутения Хоше.
	— Трябва да измъкнем няколко души от Буунгейт — каза тя.
	— Моля?
	Не можа да се сдържи и погледна към Оскар, който беше застанал плътно до Уилсън и Ана. Оскар вдигна очакващо поглед.
	— Екип на сенатския отдел е хванат в капан там.
	— Ами, съжалявам да го чуя, но това не е наш проблем.
	— Те са по следите на агент на Звездния странник. Мислех, че искаме да пленим агенти на извънземното. Това е цялата идея, нали? Да ги пленим и да ги доведем тук, при Куатукс.
	— Почакай, кой агент на Звездния странник наблюдават те?
	— Виктор Халгарт, бащата на Изабела — каза Хоше.
	— И той ли е там? — Информацията от портала във виртуалното му зрение показваше, че червеевата дупка се отваря.
	— А кой друг? — попита Мелани. — Виж, Найджъл, екипът на Отдела от Сената току-що е докладвал, че Виктор се придвижва с цяла банда въоръжени войници. Трябва да ги изведем или да изпратим подкрепления. Във всички случаи порталът трябва да бъде отворен.
	Уилсън и Оскар се спогледаха изненадани.
	— Парижкият екип не може да бъде отклонен, за да помогне на хората на Сената — каза Оскар. — Арестът на Тарло е с абсолютен приоритет.
	— Тарло е на Буунгейт? — попита изненадано Паула и се обърна към Хоше. — Защо не знаем това?
	— Нищо от тази информация не е било документирано — каза Хоше.
	— Двама агенти на Звездния странник са на Буунгейт? — попита Нелсън. Звучеше притеснен.
	— Каква операция провеждате? — обърна се Паула към Оскар.
	— Появяването на Тарло беше докладвано от Едмънд Ли. Той работи в отдела за проверка на товарите за Далечината на Буунгейт. Тарло е превзел целия сектор на гарата на Буунгейт, отговарящ за Далечината. Екип на парижкия офис отива там, за да го арестува.
	— Отива там? — попита изненадано Паула и се обърна към Найджъл. — Портала ли отваряш?
	— Вече е отворен — каза Найджъл. Опита се да прикрие смущението си.
	— Трябва да го затвориш — каза Паула. — Това не може да е съвпадение.
	Найджъл прегледа информацията във виртуалното си зрение.
	— Ще се затвори всеки момент.
	— Найджъл! — обади се Жюстин.
	— Какво сега?
	— Свързах се с Брадли Йохансон, наистина трябва да говорим с него. Сега. — Тя превключи връзката с Йохансон към общия канал.
	— Господин Йохансон — каза Найджъл. — Изглежда, Федерацията ви дължи голямо извинение.
	— Благодаря, господин Шелдън, но точно сега бих го разменил за малко информация.
	— Каква?
	— Към портала за Буунгейт се приближава влак. Вие ли сте го оторизирали?
	— Да. Не се тревожете. Пренася екип, който е на път да залови агент на Звездния странник.
	— Наистина? Ами вторият влак?
	Найджъл се вторачи в Нелсън.
	— Какъв втори влак?
	Връзката се разшири и показа зърнест образ. Един-единствен остарял вагон пълзеше към гигантската редица от портали. На триста метра зад него още един влак се плъзгаше върху главните релси, които водеха към Буунгейт.
	— Какво, по дяволите, е това? — каза без дъх Найджъл. Разширеното му съзнание се свърза с центъра за контрол на трафика на гарата в Нараби. Влакът дори не фигурираше в системата.
	— Затвори портала — нареди му Паула. — Веднага!
	Найджъл не се нуждаеше да му го казват. Виртуалната му ръка докосна иконата на Даниъл Алстър. Не последва отговор. Дори не получи потвърждение, че молбата му за връзка е получена. Единственият резултат беше, че информацията за портала към Буунгейт изчезна от решетката му.
	— Мамка му!
	Той веднага набра унисферния адрес на управителя Смит. Той също не отговаряше. Найджъл отклони изцяло разгърнатото си съзнание към системата за контрол на портала към Буунгейт, готов да поеме лично командването и да затвори червеевата дупка. Електронното му присъствие не можа да получи достъп.
	— Не мога да се свържа — каза Найджъл. Това го шокира повече от всичко останало. — Не мога да се свържа към шибаната система.
	— Ами Алстър? — попита Оскар. — Той може ли да го затвори?
	— Той не отговаря.
	— Даниъл Алстър, главният ти помощник — каза Паула и кимна по начин, който в други обстоятелства може би щеше да се тълкува като удовлетворение. — Идеална позиция.
	— Това е толкова вълнуващо — каза Куатукс. — Така се радвам, че дойдох.


	Порталът към Буунгейт се намираше на четиристотин метра право пред тях, а вагонът бе намалил скорост до тази на пешеходец. Алик виждаше релсите, които водеха право към дъното на мрачния полукръг пред тях. Линиите проблясваха със сребърна светлина в здрача. Всички мълчаха. Стояха неподвижно и гледаха отварящия се пред тях портал.
	Алик знаеше, че той никога не се е затварял наистина, това беше заблуда. Червеевата дупка още стигаше до Буунгейт — от ТСП просто бяха намалили вътрешната й ширина до нулев размер. За да я разгърнат наново трябваше само да приложат достатъчно енергия. Представяше си просто един лост, който трябва да бъде издърпан надолу.
	Тъмният полукръг започна да грее все по-ярко.
	— Ето, почва се — каза Матю.
	— Дявол да го вземе, не съм си помислял, че наистина ще го направим — каза Джим. — Как мислите, че ще изглежда бъдещето?
	— Нека просто да се концентрираме върху мисията — каза Алик.
	— О, хайде де, шефе, не може да не ти е интересно.
	— Може би, но мисията е най-важна. — Мисълта обаче наистина отклони вниманието му, докато вагонът набираше скорост.
	— Ще получим ли заплати за двадесет години? — попита Джим.
	— От флота ли? — каза Джон. — Сигурно се майтапиш.
	— Но нас няма да ни има двадесет години.
	— Само ако наистина направим пробив този път и преминем през червеевата дупка. Мисля си какво ще стане, ако Първите атакуват Уесекс, докато сме по средата на портала?
	— Много скоро ще сме мъртви — бодро каза Вик. — Без генератора червеевата дупка ще рухне заедно с нас.
	— Шелдън ще използва своята супербомба срещу Дайсън Алфа — каза Матю. — Никой не се кани да атакува Уесекс. Ние ще спечелим войната.
	— ОК, но какво ще стане, ако след десет години избухне друга война, докато още пътуваме?
	— Чудесно, продължавай да гледаш от добрата страна…
	— Алик — каза Оскар. — Зад теб е.
	— Какво? — някакъв примитивен инстинкт прати тръпки по крайниците на Алик.
	— Звездния странник е зад теб. По линията ускорява влак. Изгубихме контрол над портала. Побързайте!
	Алик се обърна, за да огледа задната част на вагона. Лампите на тавана там светеха слабо и товарната зона приличаше на тъмна метална пещера. Той вдигна ръка и от празнината в предмишницата на костюма му се плъзна плазмена пушка. Активира бързо оръжието и стреля. Снарядът отвори двуметрова дупка в задната част на вагона. Твърдото му старо окачване се разтресе и през пода премина мощна вибрация.
	— За Бога, шефе — възкликна Джим. — Какво правиш?
	Алик не отвърна. Просто се взираше през процепа. От него нахлуваше ярка светлина, която идваше право към него. Ретиналните му импланти включиха филтри. Локомотив от клас „GH7“ се движеше по релсите на триста метра зад тях. Фаровете му грееха ярко, той започна да набира скорост. Виждаше как последните вагони се извиват по пътя. Бяха обгърнати от слой жълтеникав пясък. Беше влакът на съседния коловоз, който току-що бяха подминали.
	Предната част на модела „GH7“ беше почти три пъти по-висока от вагона, в който се движеха те, както и поне два пъти по-широка. Само хромираната му решетка за всмукване на въздух беше по-голяма от тяхната композиция. Преднината им намаляваше бързо. Локомотивът ускоряваше с лекота заради малкия товар от само няколко вагона.
	— По дяволите! — извика Вик.
	— Това е Звездния странник — каза им Алик. Едно от копията с елементарни частици се разгърна над рамото му и се насочи право в центъра на локомотива. Стреля. Във вагона нахлу бяла светлина като разгръщащо се силово поле. Звуковият удар от стрелбата изпотроши прозорците. Алик се олюля назад и едва не падна. Усети как електромускулните влакна на костюма се съпротивляват на отката. Копието удари челно локомотива и се разпиля във въздуха.
	— Силово поле — каза Матю. — Имат много сериозна защита.
	— Вик, Джон, взривете релсите — нареди Алик. Локомотивът вече се намираше по-близо, на няма и двеста метра зад тях. Беше плашещо голям.
	— По-бързо — каза Оскар. — Поемете контрол над вагона и ускорете.
	Виртуалните ръце на Алик затанцуваха по иконите за контрол на вагона. Вик и Джон се втурнаха към задната му част и коленичиха до отвора. Започнаха да стрелят по линията между тях и локомотива. По повърхността й плъзнаха зелени и лилави проблясъци.
	— Разширили са силовото си поле — извика Вик. — Не можем да ударим релсите.
	Черната виртуална ръка на Алик удари по символа за ускорение и се задържа върху него. Осевите мотори нададоха пронизителен писък и вагонът препусна напред.
	— Настигат ни — извика Матю. — Ще ни смелят.
	Алик се извърна назад. Порталът вече беше само на двеста метра пред тях.
	Отстрани на локомотива избухна взрив. Пламъците се разплискаха по силовото поле на гиганта и се извиха към небето, захранвайки гърчещ се облак черен дим.
	— О, страхотно — изпъшка Джим. — Още някой започна да стреля.


	Разширеното съзнание на Найджъл анализираше физическите връзки в контролния център на портала към Буунгейт. Около всеки интерфейсен възел на мрежата на ТСП в Нараби бяха издигнати щитове, които изолираха цялата система.
	„Трябва да има начин да проникна!“
	Можеше да разбие щитовете, но това щеше да отнеме време. Бяха базирани на сто и деветдесетизмерно геометрично кодиране.
	— Вкарай екип на сигурността в контролния център — каза рязко на Нелсън. Дигиталното му присъствие обикаляше отново и отново мрежата, изпробвайки всеки възел, търсейки слабо място. Отклони осем от ОИ на гарата в Нараби от основните им функции, за да работят по разкодирането на щитовете. Знаеше, че няма да успеят навреме.
	Все още разполагаше с достъп до мрежата за управление на трафика и сложната й система от сензори. Включи се към камерите върху портала към Буунгейт и получи ясен образ към малкия вагон, който се клатеше по последните сто и петдесет метра от релсите. Моделът „GH7“ беше точно зад него и фаровете му осветяваха калпавата боя и покритите с кал колела. Разстоянието между тях намаляваше бързо, докато вагонът ускоряваше с цялата сила на моторите си. В „GH7“ се удариха снаряди. Но без резултат.
	„Откъде се появиха?“
	— Центърът за управление на трафика е затворен и барикадиран — докладва Нелсън. — Не можем да влезем.
	— Отворете го с взрив — нареди Найджъл. Една част от разширеното му съзнание изследваше орбиталните платформи, за да провери дали оръжията им не могат да прихванат локомотива. Но той нямаше достъп до силовото поле на Нараби и докато се свържеше с Алан, щеше да е твърде късно.
	Още един тънък изстрел на копие от елементарни частици полетя от вагона и порази без резултат силовото поле около „GH7“. В следващия миг вагонът премина през отворения портал.


	Алик инстинктивно се напрегна, за да посрещне удара. Локомотивът се приближаваше бързо към тях, носейки се с по-голяма инерция от падаща луна.
	— Подгответе се за скок — каза Алик. Сви крака, готов да използва силата на електромускулите на костюма. Захранването трябваше да е достатъчно, за да го изхвърли настрани.
	— Оставаме тук — изръмжа Вик. — Ще преминем всеки миг. Няма да го оставя да ни избяга точно сега.
	— Но…
	Слабата розовозлатиста светлина, която порталът излъчваше, почти се губеше сред свирепия блясък на фаровете зад тях. Алик беше хипнотизиран от локомотива, който връхлиташе. Трябваше да вземе решение в рамките на секунди. По-малко.
	— Оставаме — примоли се Вик.
	Алик знаеше, че това е личният избор на Вик, докато от него се очакваше да вземе хладнокръвна професионална преценка. „Твърде късно.“
	Нов залп ракети удари локомотива „GH7“. Миг по-късно преминаха през силовото поле и планетарната гара на Буунгейт се разстели пред тях под здрача на залязващото слънце. Парализиран от объркване, Алик се втренчи в това, което ги очакваше от другата страна.
	— Скачайте — извика неистово той.


	Моделът „GH7“ изчезна през портала за Буунгейт.
	— Той се върна вкъщи — възкликна Найджъл. Не можеше да повярва на очите си. — Точно под тъпите ни носове. Копеле мръсно!
	— Връзката с командир Хоугън прекъсна — каза Оскар. — Трябва да са ги нападнали от другата страна.
	— Без майтап.
	— Господин Шелдън — каза Брадли Йохансон. — Трябва да го последваме.
	Найджъл стрелна с поглед Жюстин. Нуждаеше се отчаяно от съвета на някой, който разбира всички фактори в ситуацията. Тя просто сви рамене, лявата й ръка докосна корема й. Стори му се, че й е лошо, бузите й се бяха подули.
	— Ще съберем екип — каза Найджъл. Прозвуча като признание за поражението им.
	— Извинявам се — каза Брадли. — Но ние вече имаме екип. А аз прекарах сто и тридесет години в подготовка за тази възможност. Пуснете ни да преминем.
	— В момента не разполагам с контрол над портала.
	— Взводът ми влиза в контролния център на портала — каза Нелсън. — Срещаме известна съпротива. О… те всички са мъртви, целият персонал, той ги е избил.
	Найджъл притвори очи. Чувстваше болка, близка до физическа. Един от квадратите на решетката във виртуалното му зрение се увеличи. Не можа да си спомни да е давал такава команда. Връзките към екипа по сигурността му показаха клането.
	— О, Исусе. — Аншун се повтаряше отново. — Колко още предатели има сред нас?
	Четирима членове на екипа по сигурността преследваха някой в костюм със силово поле и взривяваха дупки в административната сграда към портала, докато се движеха след него. Сигнал за опасност от първа степен бавно изолираше сградата. Силови полета я отделяха на различни зони.
	„Твърде малко са, твърде късно е“, помисли си Найджъл.
	— Трябва да се върнем на Далечината — каза Брадли Йохансон. — Пазителите могат да спрат Звездния странник. Това е нашият миг, господин Шелдън. Позволете ни да направим това, на което сме посветили живота си.
	Изстрели на йонна пушка и подсилени енергийни гранати разкъсваха четвъртия етаж на административната сграда, докато екипът по сигурността преследваше Даниъл Алстър. Найджъл си пое дъх и се успокои.
	— От какво се нуждаете?
	— Имаме влак на гарата в Нараби, натоварен с екипировката ни. За да проработи планът ни, се нуждаем само от информацията, която носеше Казимир. Тя е у сенатор Бърнели.
	— Така е — потвърди Жюстин. Извади кристалната памет и само миг след това лицето й се сви в нов пристъп на гадене.
	— След като го получим — продължи Йохансон, — се нуждаем от път през червеевата дупка към Буунгейт. Следовател Майо може да бъде гарант.
	— Не — каза Паула. — Няма да го направя. Няма да легитимирам престъпната дейност на Елвин.
	— Трябва ни гаранция, за да се разкрием — каза Йохансон. — Не може да не го осъзнавате?
	— Нямам причина да лъжа — каза Найджъл. — Можете да преминете. Без уловки.
	ОИ сваляха щитовете и пробиваха обратен път към системите на червеевата дупка към Буунгейт. Изглежда Алстър не бе нанесъл физически щети на гигантската машина.
	— Следовател, не ви моля да легитимирате каквото и да е — каза Брадли. — Моля ви да ни помогнете, за да преодолеем недоверието, което помагаше на Звездния странник в продължение на сто и тридесет години. Освен това ще имате възможността да станете свидетел на краха му.
	Найджъл никога не бе виждал Паула толкова разколебана. По челото й дори имаше пот. Той постави връзката с Йохансон в режим на изчакване.
	— Ще трябва да отидеш — каза й внимателно. — Вземи Ноктите на Котката със себе си, те ще те пазят.
	— Аз арестувах Мортън — възпротиви се тя.
	— Добре, тогава вземи служители от сигурността на ТСП. Трябва обаче да действаме.
	Уилсън и Ана си шепнеха нещо.
	— Ние отиваме с тях — каза Уилсън. — Някой от нас трябва да разбере какво ще стане на Далечината, ако изобщо стигнем дотам.
	— Вие двамата нямате опит с непознат терен — каза Оскар. — А аз съм служещ офицер от флота.
	— Достатъчно. — Найджъл вдигна ръка. — Тримата заедно с Паула можете да отидете с Ноктите на Котката. Това е. Нелсън, облечи ги в костюми, дай им най-добрата броня, с която разполагаме. — Той включи отново връзката към Йохансон. — Брадли, пращаме ти екип, включително следовател Майо. Те ще ви придружат до Далечината.
	— Благодаря ви, господин Шелдън.
	— Аз също ще придружа господин Йохансон — обяви Куатукс.
	Тайгър Панси се изкикоти шумно.
	— Предполагам, че и аз трябва да отида, в такъв случай?
	— Ако бъдеш така любезна да го направиш — каза Куатукс. — Не мисля, че което и да е преживяване във Федерацията може да бъде толкова богато откъм емоционално преживяване, колкото това преследване.
	— Разбира се — отвърна Тайгър Панси. — Ще бъде забавно.
	— Куатукс, не може да отидеш — каза Найджъл.
	— Защо не?
	— Опасно е.
	— Това трябва да го реша аз. Индивидуална личност съм.
	— Но ние се нуждаем от теб тук — каза Хоше.
	— Ще се върна, за да ви помогна с разследването на агентите на Звездния странник. Очаквам да съм по-полезен на Далечината в близкото бъдеще. Там най-вероятно ще има повече агенти.
	— О, защо не, по дяволите. — Найджъл изсумтя гневно. — Още някой?
	Втренчи се в Мелани, която му отвърна с поглед, забит в тавана.
	— Може ли да ви помоля да побързате — каза Брадли Йохансон. — Времето ни изтича.


	На Буунгейт не бе останало кой знае какво правителство, когато ПланинаНаЗората прати корабите си и слънчевите бомби в звездната система. Населението също беше значително намаляло. Хората бяха започнали да напускат още след нашествието на Изгубените23. За богатите беше лесно: те можеха да си позволят да преместят домовете си без особени затруднения; добре информираните хора и младите семейства от средната класа жертваха средствата си в името на сигурността; за тези, които живееха сами, беше още по-лесно да стегнат багажа си и да напуснат. Местното правителство даде всичко от себе си, за да обезкуражи масовия изход. Флотът подсили защитите на планетата, включително силовите полета, които защитаваха мегаполисите и по-големите градове. Наскоро в допълнение към орбиталните платформи беше назначен звезден кораб, който да патрулира редовно. Въпреки това населението продължи да напуска с относително същите темпове.
	Толкова голяма част от полицаите на Буунгейт бяха напуснали, че първият министър беше принуден да помоли ТСП за допълнителни екипи, които да му помагат, за да удържа тълпата около планетарната гара. Найджъл, естествено, ги изпрати от Уесекс, но в договора им имаше клауза, че трябва да се връщат там между смените си. Без нея нямаше да приемат назначението.
	С отлива на все повече хора от провинцията и селата, които се отправяха към далечната страна на Федерацията, полицията от тези места се оттегляше към градовете. В крайна сметка всички полицаи бяха върнати в големите мегаполиси, а в по-малките градове просто минаваха патрули. От време на време.
	Според най-оптимистичните прогнози тридесет и седем милиона вече бяха изоставили света си. Въпреки това бяха останали над деветдесет милиона. Когато слънчевите бомби и квантовите разрушители се взривиха в звездата, вече не бе останал работещ механизъм, с който да бъдат преброени хората, стигнали до подслона на силовите полета. Бушуващите бури от елементарни частици, които се понесоха по планетата, бяха разстроили подаването на захранване и комуникациите. Всички, които чуха предупреждението, се постараха всячески да се доберат до сигурна територия, а някои щастливци се намираха близо до пещери. След като бурите, дошли от полюсите, намаляха, разбунената атмосфера хвърли върху оцелелите вихри и урагани. Хората си запробиваха път към най-близкото населено място със силово поле.
	Военният кабинет бе предупредил правителствата на Вторите47 час и половина преди да направи публичното си обръщение. На първия министър на Буунгейт и останалите членове на кабинета се падна почти непосилната задача да съберат оцелелите в столицата в рамките на седмицата преди крайния срок за евакуацията. Всеки, който притежаваше кола, потегли натам. Бяха иззети автобуси. Изготвиха влакови разписания, като използваха както пътническите вагони, така и товарните.
	Силовото поле на планетарната гара на ТСП, което се бе задействало в началото на нашествието, остана активно. Тъй като всички на планетата бавно се събираха под силовото поле на столицата, правителството трябваше да ги пази далеч от гарата, за да предотврати панически мелета. За часове новият потоп от бегълци бе обградил цялата гара. Броят на хората им нарастваше постоянно. Скоро стана невъзможно храна, полиция или медицински персонал да стигнат до най-вътрешния пръстен от емигранти, притиснати към силовото поле. Всичко, което можеха да направят, беше да чакат Найджъл Шелдън да изпълни обещанието си. Кабинетът знаеше, че щом порталът бъде отворен към бъдещето и силовото поле падне, ще последва паническо бягство към портала. Щеше да има много ранени. Начертани бяха планове за спешна медицинска помощ, но шансът да бъдат приложени беше малък.
	Междувременно хората, останали в границите на гарата при включването на силовото поле, се зарадваха на удивителния си късмет и зачакаха спокойно. Нещо, което бе невъзможно навън. Това продължи до момента, в който порталът към Уесекс се отвори без никакво предупреждение.
	Раздрънканият вагон за поддръжка на линията нахлу през отвора. Рамката му се тресеше мощно, докато моторите му изнемогваха под напрежение, за което не бяха проектирани.
	От всяка страна на линията чакаха множество превозни средства. Имаше големи джипове и покрити микробуси. Всички бяха оборудвани с обемисти оръжия в режим на готовност. Последва дълъг миг, нарушен единствено от металическото пищене на стоманените колела и конструкцията, които се напрягаха тревожно под товара си. През строшените прозорци на вагона изскочиха бронирани фигури, в същия миг, в който колите започнаха да стрелят с лазери, кинетични оръжия и йонни снаряди по туловището на машината. Крехките метални панели се смачкаха и изпариха, но шасито остана цяло. Вече беше просто една огнена топка на колела, която препускаше неконтролируемо напред.
	Гигантската машина „GH7“ премина със свистене през портала. Петте й големи товарни вагона бяха непокътнати. Оръжията замлъкнаха. Две секунди по-късно локомотивът се удари в горящите останки. Те просто се разпаднаха и оформиха краткотраен ореол от пламъци пред локомотива.
	Около Алик се посипаха парчета обгорял метал. Пасивните сензори му показаха почернели форми, които подскачаха по каменистата повърхност. Той измести фокуса си и видя локомотива, който намаляваше до по-разумна скорост, след като лудешкият му щурм към портала бе приключил успешно. Вече се намираше на половин километър от портала. Паркираните коли запалиха и тръгнаха след него, осигурявайки му плътен ескорт от двете страни. Люшкаха се мощно, докато минаваха през пътища и дренажни канавки, но нито за миг не нарушаваха позицията си.
	Двете возила в ариергарда на малкия конвой откриха огън с магнитни оръдия „Гатлинг“, обсипвайки със снаряди района, в който се бяха приземили бронираните им тела. Алик по инстинкт покри с ръце главата си, когато земята около него избухна в облак от стоманени парчета. Няколко кинетични снаряда се забиха в бронята му и го удариха отстрани, но силовото му поле удържа. Усети ударите като ритник в ребрата.
	— Мамка му — изпъшка Джим. — Удариха ме по шлема.
	— Добре ли си? — попита Матю.
	— Все едно имам махмурлук от осемдневно ергенско парти.
	— Шефе, искаш ли да ударим колите? — попита Вик. — Мога да взема на прицел поне осем с ракетите.
	— Не. Те не са важни. Сега от значение е само Звездния странник. — Той видя малък червен квадрат, който проблясваше в комуникационната решетка. — По дяволите. Загубили сме връзка с унисферата, мога да се вържа само към планетарната киберсфера. Не мога да кажа на Оскар какво се случи.
	— Те ще са тук съвсем скоро — каза Джим.
	Алик се изправи на крака. Тогава забеляза, че телеметричната решетка на Джон Кинг е тъмна.
	— О, мамка му. Някой вижда ли Джон? Успя ли да се измъкне?
	— Аз го виждам — каза Вик. — Част от него. Трябва да са го ударили много здраво. По дяволите, направили са го на каша.
	— По дяволите! — Алик искаше да удари нещо в яда си. — Виждаш ли шлема му? Черепът му пострадал ли е?
	— Не, мисля, че е добре. От раменете нагоре е цял. Повече или по-малко.
	— Добре, значи клетката му памет е непокътната. Може да бъде съживен.
	— От кого? — извика Джим. — Тази планета дори няма да е тук до края на седмицата.
	— Преди да тръгнем, ще се върнем да вземем клетката му памет — каза Алик. — Това важи за всички. На последния оцелял се пада това задължение. Съгласни?
	— Да, шефе.
	Останалите изсумтяха в знак на съгласие.
	— Добре. — Алик се загледа в линията, по която се движеше машината „GH7“. Силовото поле над участъка, предназначен за Далечината, представляваше оцветен в сиво мехур, увиснал ниско над струпване от малки сгради и складове на шест километра от тях. — Знаем къде отива. Да тръгваме след него. Матю, свържи се с Едмънд. Време е да си заслужи парите и да изключи това силово поле.
	— Само ние четиримата? — попита Джим.
	Алик погледна към портала. Още беше отворен. „Мога да мина през него. Всички можем. Ще е лесно. Технически мисията приключи. Доказахме, че Звездния странник съществува.“
	— Не мисля, че ще сме сами дълго.
	Визуалните му сензори доловиха движение в двора на гарата на километър от тях. Който и да беше, идваше към тях. Алик направи търсене с лазерния радар и видя колело, което се движеше бързо по посока на червеевата дупка, скачайки над релсите. Засече и още няколко обекта, които се движеха зад колелото. Най-вероятно бяха коли.
	— Да тръгваме — каза той. — Ще ни прегазят, ако чакаме още дълго тук.


	Адам изкара локомотива „Ейбълс ND47“ от работилницата и натисна спирачките. От центъра за управление на трафика на Нараби ги регистрираха в системата и им дадоха транзитен код. Не можа да сдържи усмивката си при вида на името: „Пазител 0001 А“.
	„Сега ние сме голямата работа.“
	— Ето ги — каза Брадли.
	Адам отвори вратата на кабината и погледна навън. Средноголям камион и микробус с петнадесет места се носеха устремно по сервизния път към работилницата.
	— Всичко наред ли е при вас? — попита той хората от екипа, които се бяха натъпкали в бронираните коли. Тримата водачи на взводове — Кийран, Розамунд и Джеймъс — отвърнаха положително. Стори му се, че са доста напрегнати. Дори за Пазител, отдаден на каузата от рождението си, беше нещо изключително да знае, че Звездния странник е преминал само на няколко километра от тях. Що се отнася до него…
	„На мен не ми се налага повече да го приемам на вяра.“ Беше изненадващо облекчение от почти духовно естество. Звездния странник беше истински, Пазителите бяха прави и това наистина беше благородна кауза, за която трябваше да се сражава. Посред война, която щеше да реши съдбата на цели видове и вече бе отнела милиони животи, той всъщност се почувства добре.
	Бусът и камионът паркираха до два от покритите вагони зад локомотива. Брадли вече бе отворил широките странични врати и спускаше рампите. Беше споменал, че Шелдън праща нещо огромно. Адам предполагаше, че става дума за някакви бойни аероботи.
	Фигури в бронекостюми излязоха бързо от микробуса. Покритието на задната част на камиона се разви и надолу се плъзна тежка рампа.
	— Застреляйте ме — прошепна Адам.
	От камиона тежко заслиза райел, чието обемно тяло се извиваше с дълги вълнообразни движения. След него вървеше жена с непокорна червена коса, облечена в черна блуза и къса пола в почти същия цвят като косата й. Беше сложила стегнат екзоскелет със силово поле върху дрехите си. Дори това не можеше съвсем да обясни непохватните й движения. Тогава Адам осъзна, че ходи на високи токове.
	От бронираните коли излязоха петима Пазители, за да посрещнат новодошлите, но най-вече, за да наобиколят райела.
	От автобуса слезе мъж с луксозен бизнес костюм. Адам веднага разпозна Нелсън Шелдън. Присъствието му прати леки тръпки по гръбнака му, докато наблюдаваше как Брадли сваля шлема на костюма си и отива да се здрависа с шефа на сигурността. „Исторически миг.“ Облечената в броня фигура, която стоеше до Нелсън, подаде на Брадли малка пластмасова кутия — от тези, които обикновено се използваха за пренос на кристали памет.
	„Тя е!“ Адам отново потръпна в бронекостюма си.
	Паула Майо се обърна и наклони беизразния си шлем право към него, сякаш усещаше мислите му. Дори зад всички пасивни и активни слоеве от защити Адам се почувства ужасно уязвим.
	— Добре — каза Брадли. — Да пренесем шоуто на пътя. Райелът започна да се изкачва по рампата на задния товарен вагон. Брадли очевидно бе решил, че извънземното може да се вози на един от бронираните камиони „Волво“.
	Паула Майо остана отвън, загледана в кабината на машината „Ейбълс“. Е-кономът на Адам му каза, че го търси по защитен местен канал. Той отвори комуникационната връзка.
	— Господин Елвин — каза Паула Майо.
	— Следовател. Благодаря ви, че се съгласихте да ни помогнете.
	Пълни глупости, разбира се. Не беше благодарен. Искаше тя да се намира на сто светлинни години от този влак.
	— Искам да изясним нещата — каза Паула. — Когато заплахата от страна на Звездния странник приключи, ще те арестувам за зверството, извършено на Абадан. Йохансон е извършил много престъпни деяния, но те са били политически мотивирани, за което очаквам да получи помилване. По въпроса се водят разговори на високо ниво. Ти, от друга страна, няма да получиш помилване. Това вече беше решено. Продължителната ти помощ за отстраняването на Звездния странник може да помогне за намаляване на присъдата ти, но нищо повече.
	Адам затвори връзката и й показа среден пръст. Не беше жест, с който бронекостюмът се справяше особено добре.
	Паула се качи по рампата в първия покрит вагон.
	Адам тресна вратата на кабината. Трепереше неудържимо под бронята си. Дори виртуалните му ръце сякаш се тресяха, докато манипулираше системите на машината и подготвяше защитния хардуер за това, което ги чакаше от другата страна на червеевата дупка.
	„Нерви преди битка, това е всичко. Не е заради нея. Тя не ме плаши. Вече не. Няма начин.“


	— Е, не откриха огън един срещу друг — каза Нелсън. — Това е нещо.
	— Още не — каза му Найджъл. Беше се отпуснал в едно от местата в задната част на префасонираната аудитория. Беше не по-лошо от всяко друго място, откъдето можеше да проследи останалата част от мисията. Разширеното му съзнание вече разполагаше с пълен контрол над портала за Буунгейт. Техниците по комуникацията на ТСП работеха по възстановяването на връзката между унисферата и Буунгейт. Някой беше взривил главния комуникационен възел, както и резервните. Вече работеха аварийни лазерни релета, които минаваха през червеевата дупка и им позволяваха да направят отдалечено проучване на щетите. За да свържат мрежите отново, трябваше да държат главния портал отворен, докато техниците минават, за да си свършат работата. При положение че оставаше по-малко от седмица преди евакуацията, на Найджъл не му допадаше тази възможност. Освен това главният портал скоро трябваше да се свие до нулеви размери, за да могат да направят последни настройки на отвора спрямо самия генератор, така че пътуването във времето да стане възможно.
	Поне един сигнал преминаваше ясно по канала — този с картината от щурма срещу портала от страната на Буунгейт. Отворен беше само от двадесет минути и вече над сто превозни средства бяха преминали: мотори, коли, автобуси с гуми, които се бяха спукали по време на тежкия преход, дори един камион влекач. Засега петима бяха минали с колела. Сензорите от другата страна показваха, че много хора тичат към червеевата дупка.
	Част от решетката във виртуалното му зрение се разгърна и му показа влака на Пазителите, който потегляше в гаровия двор в Нараби.
	— Ще преминат след две минути — каза той на Жюстин, която седеше до него и дъвчеше успокоителна ментова таблетка.
	— Ще затвориш ли портала след това?
	— Напълно. В момента записвам програмите за контрол, за да съм единственият човек, който може да го активира. Когато свърша с това, ще уволня половината от отдела по сигурността. Това беше пълна катастрофа.
	— Не повече от всичко останало в тази война — каза тя безстрастно. — Кой знае кога е бил качен подривният софтуер? Може да си е стоял в системите десетилетия, чакайки днешния ден. Звездния странник наистина планира далеч в бъдещето. Само се надявам отговорът на Брадли Йохансон да е достатъчен.
	— Поне има план — каза уморено Найджъл. — Предполагам, че ще е най-добре да пратя звезден кораб на Далечината, за да им осигури подкрепление. О, по дяволите…
	— Какво има сега? — попита Жюстин.
	— Според Йохансон Звездния странник ще отлети и ще се върне на Дайсън Бета или някъде другаде, където ще се свърже със собствения си вид.
	— Да.
	— Но той не е знаел, че ще построим звездни кораби със свръхсветлинни двигатели, когато е започнал конспирацията си. Можем да прихванем „Мария Селесте“ по всяко време в следващите шестстотин години, докато той се прибира към Дайсън Бета с подсветлинна скорост.
	— Ясно, смяташ, че той е модифицирал „Мария Селесте“ за свръхсветлинен полет.
	— Най-малкото. Поне се надявам Алстър да не му е дал подробностите за новия ни хипердвигател. Тогава наистина ще се озовем до гуша в лайната. Не. — Той поклати глава. — Самите ние построихме прототипа едва преди две седмици, а до Далечината няма транспорт отпреди това. Ако „Мария Селесте“ има свръхсветлинен двигател, значи използва първоначалния генератор на преливащи червееви дупки.
	Мелани и Хоше влязоха в аудиторията; бяха изпратили екипа на Уилсън. Останаха при тях, докато те не потеглиха с превозните средства към влака на Пазителите.
	— Ядосан ли си ми? — Мелани попита Найджъл.
	— За какво?
	— Държах се малко хлапашки, когато те помолих да отвориш червеевата дупка.
	— Просто ми се иска да беше попитала по-рано. Тогава можеше да хванем Звездния странник със свалени гащи.
	— Благодаря ти.
	Тя го целуна благоприлично. И двамата погледнаха рефлексивно към Дъдли и подвижния Боуз. Дъдли очевидно избягваше да гледа към тях.
	— Ще я отвориш ли, за да ги измъкнеш? — попита Мелани.
	— Не и главния портал, той трябва да бъде модифициран за пътуването. Ако Уилсън и Ноктите на Котката успеят да се върнат от Далечината, вероятно можем да използваме червеевата дупка на изследователския отдел, за да ги приберем. Наистина не съм го обмислил добре. Освен това остава и проблемът с връзката между Федерацията и Далечината. Ще бъде изключително трудно и скъпо да я подновим, особено ако Федерацията плаща едновременно за четиридесет и седем нови свята. Може просто да осъществяваме връзката с полети на звездни кораби или да ги оставим изолирани.
	— На тях няма да им пука — каза Мелани. — Мортън може да си построи империя там. Планетата го предразполага.
	— Изненадан съм, че не отиде с тях.
	— Наистина? Много е просто. Нямам желание да умра.
	Найджъл се усмихна.
	— Как е Паула? — попита той Хоше.
	— Никак не е радостна. Наистина не мисля, че беше добра идея да я принуждаваш да отиде.
	— Ще го преживее.
	Виртуалното му зрение показваше локомотива „Ейбълс ND47“ на Пазителите, който минаваше по линията за Буунгейт. През портала изскачаха коли и по-малки микробуси. От сигурността на ТСП ги отклоняваха встрани. Сензорите му показаха, че силовото поле около влака се усилва. Той отвори връзка към Уилсън.
	— Успех. Ще пратя на помощ звезден кораб на Далечината. Трябва да стигне за около седмица.
	— Благодаря — каза Уилсън. — Ще се видим, като се върна.
	— Дръзко яздеха те и добре* — промърмори Адам, когато машината се престрои срещу портала към Буунгейт. През мъгливото сияние, което покриваше входа, на скорост премина пикап „Тойота“. Над него жужеше хеликоптер на отдела по сигурността на ТСП. — В челюстите на смъртта.
	[* Стихове от поемата на Алфред Тенисън „Атаката на Леката бригада“. — Бел.прев.]
	Виртуалната му ръка превключи захранването и те набраха скорост. Силовото поле се разгърна и покри релсите пред тях.
	— В устата на ада. — Сега, когато вече не се налагаше да се укриват, беше разгърнал оръжията от тайните им обшивки. Златното сияние на портала премина през прозорците на кабината. Адам се усмихна, приветствайки спокойната светлина. На тази височина над земята се чувстваше сякаш се плъзга в залеза. — Яздеха шестстотинте.
	Локомотивът премина през портала с близо сто километра в час. Златистата мъгла бе разкъсана от предницата на машината и отвъд нея се разкри сумрачният пейзаж на гаровия площад. Голямо десетместно ауди „Лукснат“ се опитваше да се качи върху линията. Влакът го удари, разкъсвайки корпуса му на стоманени парченца. Адам трепна виновно. „Дано следователят да не е видяла.“
	Още дузини коли подскачаха по множеството релси и се приближаваха към портала. Камерите показваха изтощени бегачи, които се хвърляха на земята, когато влакът минаваше покрай тях. Той бързо огледа цялата периферна картина през решетката с дисплеи във виртуалното си зрение и се концентрира върху релсите напред. Радарът показваше, че са невредими. Силовото поле над сектора за Далечината представляваше непробиваем мехур.
	— Затваряме портала — каза Найджъл Шелдън.
	— Благодаря — отвърна весело Адам, докато сигналът избледняваше. Сензорите показваха някаква престрелка пред тях. Виртуалната му ръка намали захранването и натисна спирачките. Системата на кабината се свърза с местния център за контрол на трафика. Адам използва оторизационните кодове, които беше получил, за да отвори директен път към сектора за Далечината. Нямаше нужда от тази команда, пунктовете вече бяха отворени. Локомотивът се понесе напред, използвайки същия маршрут, по който Звездния странник бе минал преди половин час.
	Адам се съсредоточи върху престрелката. Над двадесет коли се бяха струпали извън силовото поле, пазейки пункта, през който минаваше пътят към Далечината. Сензорите му показаха оръжеен огън от бързо променящи се точки в пространството. Който и да изстрелваше снарядите, трябва да разполагаше със стелт-покритие, защото сензорите не можеха да го прихванат.
	— Това трябва да е екипът на флота — каза той.
	— Ние също мислим така — каза Уилсън. — Един момент, ще се опитам да се свържа с тях.


	— Ударих още един — каза Вик. Повърхността наблизо цвърчеше след удара от мазерна енергия.
	Алик беше заклещен в плитка отводнителна канавка заедно с Вик. Джим и Матю бяха на петдесет метра. Използваха за прикритие издигнат път.
	Колите, които придружаваха влака на Звездния странник, се бяха пръснали пред тях, за да се погрижат никой да не се приближи до големия енергиен купол, който защитаваше сектора за Далечината. На екипа на флота щяха да са му нужни много сериозни оръжия, ако някога изобщо настигнеха Звездния странник.
	Над рамото на Алик се разви копие от елементарни частици и той се надигна, за да могат сензорите му да прихванат най-близкия джип. Стреля и колата се превърна във впечатляваща огнена топка. Взривната вълна удари нагоре и изпрати дъжд малки камъни, които затракаха по Алик и Вик.
	— Добра стрелба, шефе — каза Вик.
	Мазери и изстрели от магнитна картечница заудряха по канавката. Алик и Вик запълзяха по мръсна вода на дъното.
	— Едмънд, има ли някакъв напредък? — попита Алик.
	— Не, съжалявам. Виждам десетина коли, обградили портала към Междинна станция. Няма промяна, откакто премина влакът. Просто чакат някой да влезе в сражение с тях.
	На Алик му се прииска да го нарита в задника. Още преди да напуснат Уесекс, екипът тактици от парижкия офис бяха измислили половин дузина безопасни маршрути, по които можеше да стигне до генератора на силовото поле. Освен това му пратиха мощен софтуер, с който да пребори програмите на Тарло. Техниците му бяха показали кои части на генератора да обстрелва с йонния си пистолет. Нищо не го спираше да се пробва. „Нищо.“
	— Едмънд, трябва да неутрализираш генератора. — Нов широкообхватен залп от енергия го накара да се хвърли на земята. Сини пламъци захлупиха канавката. Около бронята му изпаряващата се вода започна да бълбука. — Не можем да те измъкнем.
	— Съжалявам, не мога, тук съм на сигурно.
	През рева на оттеглящия се огън се чу поредица от барабанни звуци. Джим изстрелваше снарядите от въртящата се върху ръката му цев. Че се пищенето на свръхбързи кинетични снаряди. Миг по-късно още една от колите на врага се превърна в пламтяща купчина метал.
	— Не можеш да останеш там — каза Алик. Още малко и щеше да започне да го умолява. — Тарло ще поддържа силовото поле постоянно. Той не иска каквито и да било опити за проследяване на Звездния странник. Това означава, че няма да ти позволи да се присъединиш към евакуацията. Планетата ще бъде изоставена. Ще умреш там, Едмънд. Никой няма да открие клетката ти памет, за да бъдеш съживен.
	— О, Исусе, не искам да правя това. Алик продължи да лази напред.
	— Никой от нас не искаше тази война. Твоята част няма да отнеме повече от пет минути. Отиди при генератора и ни пусни вътре. Ние ще се погрижим за Тарло и колите от конвоя.
	— Ще видя дали мога да стигна дотам.
	— Точно така, Едмънд. Тръгвай.
	Алик се включи към два от роботите скаути на Матю, които се придвижваха чевръсто над враждебния терен, и се опита да триангулира позицията на нова мишена.
	— Коя от тях стреля с проклетите широкообхватни снаряди? — попита Вик.
	— Не съм сигурен — каза Матю. — Последния път разрушиха пет разузнавателни робота.
	Е-кономът на Алик му каза, че приема локално защитено обаждане от Паула Майо.
	— Локално? — попита той.
	— Да.
	— Слава Богу, свържи ме.
	— Командир, вие ли се сражавате с колите извън силовото поле?
	— Да!
	— Добре, задръжте стрелбата, ние ще се погрижим. Искам да сте поне на сто метра от тях.
	— На толкова сме. С какво разполагате?
	— Пазителите казват, че имат зонови неутрализатори.
	— Пазителите? Ти си с Пазителите? — Не знаеше защо това го изненадва. Вселената не работеше логично днес.
	— Да. Преследваме Звездния странник. Стойте на място.
	— Довери ми се, никъде не мърдам. — Двамата с Вик се бяха притиснали на дъното на канавката. Той усили силовото си поле до максимум.
	— Още ли разполагате с човек в сектора за Далечината? — попита Паула.
	— Да. Не е особено склонен да изключи генератора на силовото поле.
	— Защо? Трябва да го свалим.
	— Той го знае. Мисля, че най-сетне ще направи нещо по въпроса.
	— Добре. Дръжте главите ниско, започва се.
	Разузнавателните роботи показаха на Алик нещо като молец с човешки размери, който се спусна върху колите, задвижван от реактивни струи. Последва ослепителен зелен проблясък и сигналът от всички разузнавателни роботи прекъсна. На дъното на канавката потече ярка зелена светлина, която насити всичко като бързопроникваща течност. Миг след това земята удари Алик нагоре, сякаш имаше земетресение. По повърхността отекна продължителният вой на гръмотевица. Алик го усети през изолацията на костюма.
	— Чисто е — каза Паула.
	Алик бавно се покатери от канавката. Всички коли бяха скрити в плътна въртележка от пламъци. Локомотивът „Ейбълс ND47“ се приближаваше по същата линия, която Звездния странник беше използвал. Спирачките бяха натиснати и от огромните колела изскачаха искри.
	— Ето на това казвам ефектно появяване — каза Вик.
	Локомотивът спря. В първия вагон се отвори малка врата.
	— Влизайте, моля — каза Паула.
	Екипът на Алик изтича през обгорената повърхност. Той забеляза, че зоновият неутрализатор е оставил релсите невредими. Отпред върху локомотива няколко тъмни цилиндъра, два пъти по-големи от бронята му, се разгръщаха мудно сред множество квазиметални пипала. Не можеше да разпознае оръжието, но знаеше, че не иска да е наблизо, когато то стреля.
	Над хромираната решетка на локомотива избягаха няколко ярки проблясъка, съпътствани от шумно пукане. Нещо като черна мъглявина се завихри в празното пространство между влака и силовото поле. Върху повърхността на силовото поле засия широка арка в нежен меден цвят. Близо до земята се разбесняха дъги от електричество, вдигайки малки плътни вихрушки прахоляк.
	Алик се качи със скок в тъмния вагон. Навън се чу ужасяващият гръм от стрелбата на оръжията.


	Едмънд удари външната врата, докато бягаше. Зад него мрежата на административната сграда зацикляше под влиянието на зловредния софтуер, който беше качил в нея. Сензорите не можеха да го видят, но Тарло щеше да разбере, че в границите на силовото поле има някой. Някой, който се опитваше да саботира завръщането на Звездния странник. Не беше нужно да си тактически гений, за да се сетиш какво ще последва.
	Сградата, в която се намираше генераторът на силовото поле, представляваше продълговат геодезичен купол от перленобял бетон. Виждаше я да се подава над един от складовете от другата страна на паркинга. Добереше ли се дотам, кошмарът щеше да свърши.
	Паркираната му хонда оживя веднага щом качи инструкциите в системата й. Колата ускори бързо, колелата се завъртяха върху мокрия бетон и я насочиха към главния път. Това отвличане на вниманието трябваше да му осигури още няколко секунди — така твърдяха тактическите експерти от парижкия офис. Едмънд спринтира в обратната посока. Ако успееше да се добере до склада, щеше да е в безопасност.
	Мътното сиво небе над паркинга се озари в ослепително бяло. Под силовото поле отекна ужасяващо високо пищене. Земята се изплъзна изпод краката му и той се просна на бетона. Зяпна към силовото поле, по което дращеше подивяла алена светкавица. Ярките пипала се плъзгаха във въздуха и удряха долната част на щита.
	Отново припламна бяла светлина и ужасният звук проряза сектора на Далечината. Този път разбра какво се случва — някой стреляше по силовото поле с изключително мощни оръжия и се опитваше да премине. Насили се да стане. В ръкава на ризата му попиваше кръв, беше се приземил върху лакътя си. Премигна от болка и снижавайки се заради поредния удар върху силовото поле, побягна към склада.
	Когато се скри зад ъгъла, вече дишаше тежко. Геодезичният купол се намираше само на сто метра от него. Той се втурна с всичка сила към него, без да обръща внимание на мощните пламъци над полето, които меняха цветовете си от ослепително бяло до бледочервено. Шумът, който се разнасяше под щита, беше почти постоянен. Ушите му пищяха непоносимо.
	Беше останал без въздух и едва се държеше на крака, когато най-сетне стигна до вратата на геодезичния купол. Беше отворена, нещо, което не очакваше. Огледа бързо вътрешността на сградата. Нищо не се движеше. Пое пресекливо дъх и влезе.
	Генераторът представляваше голямо струпване на метални и пластмасови форми. Беше голям колкото къща. Бели и червени светлини се редуваха да осветяват с флуоресценцията си бетонната арка над генератора. Вътре в сградата кънтежите от изстрелите бяха заглушени. Той разпозна входните точки на захранването и сложи ръка върху кобура си.
	— По дяволите! — Шокът го прониза, докато пръстите му се затваряха около празния кожен калъф. Там нямаше пистолет. Трябва да бе изпаднал, докато бягаше. — Мамка му. Мамка му!
	Той се вторачи безпомощно към огромния генератор. Нямаше представа къде се намира управляващата конзола — ако изобщо имаше такава. Обърна глава наляво и надясно, търсейки нещо, което да използва, за да разбие част от обшивката. Щеше да има горе-долу същия успех, ако се опиташе да го изключи с викове. Нямаше друг избор, трябваше да се върне за йонния пистолет.
	Вътрешността на купола се озари в синьо-бяла светлина. Йонен импулс проряза въздуха и удари обшивката на генератора. По тъмната металическа сплав запращя ослепителен лилав заряд, частично затъмнен от фонтан тлеещи капки пластмаса.
	Втори йонен импулс удари точката на захранване, точно където му бяха казали да се цели експертите от парижкия офис. Изведнъж настана тишина. Редуващите се червени и бели проблясъци навън бяха спрели.
	Много бавно Едмънд Ли се обърна към човека, произвел изстрелите. Беше съвсем наясно кого ще види. Тарло стоеше до отворената врата с изпъната ръка, в която държеше йонен пистолет.
	— Защо? — попита Едмънд.
	Тарло просто се усмихна и насочи пистолета към главата му. Стреля отново.


	Адам се потеше в бронята си. Сам беше пресметнал мощта на лазерите. Трябваше да е достатъчна, за да пробият силовото поле, особено с помощта на енергоизточващата мрежа. Вместо това пред очите му могъщите енергийни взривове рикошираха опасно от щита.
	Силовото поле изчезна.
	— Бленуващи небеса — изпъшка Адам. — Вътрешният ви човек успя.
	— Човек никога не знае — каза Алик. — Едмънд се справи.
	Адам внимателно придвижи локомотива напред. Сканирането на радара му показа, че релсите са прекъснати на по-малко от километър пред тях.
	— Няма да стигнем още далеч с това — каза той на екипите във вагоните. Сензорите показваха фалангата от коли около портала, който водеше към Междинна станция. Той изстреля още един зонов неутрализатор. Триъгълната форма се отдалечи от установката на върха на локомотива, оставяйки отчетлива следа във въздуха, и описа къса балистична дъга. Взриви се в каскада от зелени искри, които потънаха към земята във фойерверк от извратено великолепие. Ярки оранжеви кълба от огън развалиха красотата на гледката, когато колите и амунициите им експлодираха.
	Влакът отново наби спирачки, стържейки по продължение на последните метри от линията, преди да спре пред плиткия кратер, където релсите прекъсваха.
	— Последна спирка — каза Адам и отключи вагоните.


	— Аз оставам тук — обяви Вик, докато Кийран ускоряваше бронираната кола надолу по рампата.
	Вътре бяха натъпкани осмина от тях: Вик, Алик, Уилсън, Ана, Брадли Йохансон, Джеймъс, Аюб и Кийран на мястото на шофьора. Всички носеха бронирани костюми от различни класове, макар че външно разликата беше много малка: всички бяха като каменни фигури, очертаващи груби човешки форми. Допълнителни хранилища за оръжия на гърбовете им нарушаваха човешкия им облик.
	— Разбирам — каза Брадли.
	— Не, не разбираш. Той още е тук.
	— Не знаеш това.
	— Мога да го почувствам. Твърде лесно влязохме. Тарло е умно копеле. Не играе по правилата.
	— Тогава трябва да останеш в бронираната кола — каза Брадли. — Защитена е много добре.
	— Не. Ще го намеря там навън. Хей, аз ще пазя вашите задници. Той със сигурност ви е подготвил нещо.
	— Екипът ми е подготвен за повечето възможни сценарии.
	Вик се изправи.
	— Но не за всички.
	— Както желаеш — каза Брадли.
	Страничната врата се отвори с плъзгане. Навън беше тъмно. Въздухът беше наситен с пушека от унищожените коли.
	— Идваш ли, шефе? — попита Вик.
	— Знаем, че Звездния странник е истински — каза Алик. — От него ни дели само порталът. Това е приоритетът ми. Джим, Матю, ако искате да отиде с Вик, няма да ви спирам.
	— Аз оставам с теб, шефе — каза Джим.
	— Съжалявам, Вик — каза Матю, — но това е по-важно.
	— Няма проблеми. — Грамадният мъж се наведе, за да мине през вратата. — Искам го само за мен. И за Гуинет.
	— Успех — каза Алик.


	Адам слезе по стълбата отстрани на локомотива, благодарен за помощта, която му оказваха електромускулите на костюма. До долу имаше голямо разстояние, а многобройните дни на напрежение го бяха уморили. До прекъснатите релси го чакаха три бронирани коли — притъпени маслиненозелени овали с гладко покритие от пасивни отразителни панели, издигнати върху десет независимо окачени колела от подвижни модули. Бяха подредени в триъгълна формация около трите камиона „Волво“. Големите машини имаха огромни шасита с по двадесет колела, разработени за употреба на тежките терени на развиващите се светове. Бяха допълнително снабдени с по-груба версия на отразителните панели и подсилени с цялостна електронна защита, което ги превръщаше в прихлупени матовосиви зверове. Пълните им резервоари бяха заредени за пътя от Армстронг Сити до планините Десо, за да доставят товара си, който бе така нужен за отмъщението на планетата.


	Докато вървеше към бронираната кола, за да застане начело на групата, Адам видя Вик, който се отдалечаваше от конвоя, и поклати глава със съжаление. Още един истински професионалист щеше да им е от полза. Личните емоции никога не бяха от полза в бойни ситуации.
	Страничната врата на бронираната кола се отвори и той се покатери вътре. Имаше само едно свободно място, точно срещу Паула Майо. „О, по дяволите.“
	— Искате ли да карате, сър? — попита Розамунд.
	— Не, няма нужда. Просто помни на какво съм те учил.
	— Ако го направи, сигурно ще свърши в хибернационната камера, точно като теб — каза Паула.
	— Още не сме в съда, следовател. И двамата първо трябва да преживеем следващите няколко дни, за което лично аз не предричам много високи шансове.
	— Искате ли да я убием заради вас, сър? — попита Розамунд. Звучеше изключително враждебно.
	— О, бленуващи небеса, не. Нека просто всички да се държим цивилизовано, може ли? Искам да оставите мен и следователя да разрешим малкия проблем помежду си.
	— Добре. Но да знаете, че само трябва да дадете знак. — Розамунд подаде захранване към двигателите и бронираната кола потегли напред.
	— По-добре да внимаваш какво казваш — каза Адам на Паула. — Помни, че това е моят терен.
	— Ако не се лъжа, ти никога не си бил на Далечината.
	— Не, но това са моите хора.
	— Не мисля. Ти си просто чернотърговец на оръжие, който ги е тренирал. Знаят ли колко невинни си избил, преди Йохансон да ти даде подслон?
	— Ей, вие двамата — каза Брадли, — млъквайте. Днес трябва да водим различна война.
	Адам преглътна следващата си реплика. Беше сигурен, че следователят се усмихва зад шлема си. Виртуалните му ръце се пресегнаха към решетката с дисплеи и издърпаха сензорни образи от всички бронирани коли. Пред тях бяха последните няколкостотин метра до малкия портал, който светеше с бледа кораловорозова светлина.
	— Отворен е — каза Розамунд.
	— Внимавай с оръжията — каза й Адам. Имаше над двадесет мазерни оръдия, които пазеха портала — първата линия на защитата срещу евентуално нашествие на извънземни. Беше иронично, помисли си Адам, че в крайна сметка се бяха озовали от грешната страна на огневата линия. Рентгеновите лазери върху бронираните коли откриха огън по оръдията.
	Адам насочи вниманието си към човека до Майо. Носеше броня, която беше истинско произведение на изкуството, и Адам му завиждаше за това. Въпреки всичките усилия и контактите му на черния пазар, не бе успял да се докопа до костюма, с който флотът беше екипирал всичките си партизани на Изгубените23.
	— Здравей, Роб — каза Адам. — Хубаво е отново да работим заедно.
	— За теб може и да е хубаво — отвърна му дръзко Роб. — Последният път дори не знаех, че си ти, а накрая свърших със сто и двадесет годишна присъда.
	— Но почти успяхме, не беше ли така? Почти спряхме „Втори шанс“. Ако наистина се беше случило, днес нямаше да сме тук.
	— По-добре ли трябва да се почувствам от това?
	— Просто посочвам как нещата описват пълен цикъл.
	— Елвин, ти не си участвал в атаката срещу „Втори шанс“ — каза Паула.
	— Аз я планирах и организирах. Проклетата операция щеше да сработи, ако СИ не ви се беше притекъл на помощ.
	— Виж — каза Роб. — Не знаех, че работя за теб. А единствената причина, заради която приех работата, беше, че дължах много пари на много лоши хора. Ясно? Не сме другари. Това е, точка.
	— През агент ли те наеха? — попита Паула.
	— Пише го в досието ми — каза Роб. — Сътрудничих изцяло на полицията. Голяма полза имах, няма що.
	— Я се успокой — каза й рязко Адам. — Предстои ни да се изправим срещу самия Звезден странник.
	— Питам, защото Вик може да е прав. Много е просто. Защо Звездния странник е оставил портала отворен към Междинна станция?
	— Мислиш, че ни е устроил засада? Готови сме за това. Това е моята работа, да планирам бойни сценарии. Знам, че идеята не ти допада, но въпреки това ми имай малко вяра. Ако не бях добър, нямаше още да ме преследваш.
	Провери решетката във виртуалното си зрение. Оръжията им неутрализираха мазерните оръдия едно по едно. Срутваха се на земята върху превърнатите им в шлака основи. Вече бяха само на сто метра от портала. Подскачаха по единствения път, който водеше към Междинна станция. Трябваше да признае, че всичко тече с притеснителна лекота.
	— Спомняш ли си Валтар Ригин? — попита Паула.
	„По-добре, отколкото си мислиш.“ Адам все още изстиваше, когато си помислеше как се бяха разминали на косъм онзи ден на Венис Коуст, а тя така и не го бе видяла.
	— Собственикът на галерията „Нистол“ на Венис Коуст, жертва на Брус.
	— Да. Тогава не публикувахме информацията, но екипът ни от криминалисти откри, че клетката памет на Ригин е била извадена след смъртта му.
	— Добре. И?
	— Тарло взе главата на Агента на Илюмината заедно с клетката му памет. Разбираш ли, Елвин? Звездния странник изгражда база данни с вътрешна информация относно дейността ви. Не знам още колко от контактите ти е заловил и източил. Но той знае кого използваш, кого търсиш, каква екипировка купуваш. Кажи ми, ако разполага с тази информация, има ли начин да стигне до извод какво ще направиш днес, сега?
	Беше му много неприятно да чуе този въпрос. Знаеше какво му се иска да отговори: „не, няма начин“; но залозите бяха твърде високи за подобна горделивост точно сега.
	— Не знам. Никога не казвах на Агента какво представляват операциите, особено последния път. Просто ми трябваха хора с боен опит.
	— Да се надяваме, че това няма да се окаже достатъчно.
	— Почакайте малко — каза Роб. — Искаш да кажеш, че онова _нещо_ знае името ми?
	— Да — отвърна Паула.
	— О, мамка му.
	— Готови сме — каза Розамунд.
	И последното мазерно оръдие беше елиминирано. Бяха точно пред портала към Междинна станция. През млечната непрозрачна завеса на силовото поле нахлуваше мека рубинена светлина. През нея не се виждаше нищо.
	— Прати дрона през бариерата — каза Адам.
	Малкият крилат робот профуча през силовото поле. Камерата му показа пейзаж от голи скали под тъмнорозово небе. Единствен чифт релси тръгваше от портала и се насочваше към дълбока долина, която се спускаше към спокойното море.
	— Нищо — докладва Розамунд. — Няма електромагнитна активност, няма термални петна. Не са тук.
	— Прекарай ни — нареди Адам. — И прати дрона до Шакълтън. Да видим дали са останали някакви самолети.


	Вик наблюдаваше как последният камион „Волво“ изчезва през червената завеса, разделяща различните атмосферни налягания. Беше изтичал настрана от колите на Пазителите, докато те обстрелваха мазерните оръдия. Големите Т-образни оръжия се килнаха и останаха димящи върху обгорената земя между още горящите развалини, които зоновият неутрализатор беше оставил след себе си. Чувстваше се сякаш е отново на Илюмината и крачи през останките на „Дървесния град“.
	Знаеше, че в това лесно преминаване има нещо много сбъркано. Местната мрежа се бе сринала благодарение на Едмънд, но подсилените връзки на отдела по сигурността трябваше да са резистентни към зловреден софтуер. Във възможностите на Тарло беше да запази контрол над оръжията. Ако бе искал, можеше да влезе в схватка с Пазителите. Мазерните оръдия бяха стари, но сигурно щяха да се справят с две от волвотата. Нямаше много смисъл в случващото се, освен ако Тарло не искаше Пазителите да преминат на Междинна станция. „Защо?“
	Вик стигна до геодезичния купол, който приютяваше генератора на силовото поле. Сензорите му не засичаха лични силови полета или раници с висококалибрени оръжия. До самата врата лежеше голям колкото човек източник на инфрачервено лъчение. Влезе вътре.
	Трупът, проснат върху ензимноподсиления бетон, имаше само половин глава. Йонен заряд беше пръснал лицето му и обгорил по-голямата част от останалата част на главата. Вик беше почти сигурен, че това е Едмънд Ли. Определено не беше Тарло. Разбира се, нямаше как да е сигурен колко точно агенти на Звездния странник се намират от тази страна на портала. Той превключи сензорите на костюма си в режим на активно сканиране и претърси тъмния купол. Двата изстрела, които бяха спрели генератора, си личаха ясно. Частта от обшивката, по която бяха ударили, още беше гореща. Нямаше следи от никой друг.
	Мощна експлозия отвън накара Вик да приклекне инстинктивно в мига, в който силовото му поле заработи с повече мощ. Веднага щом излезе обратно през вратата, видя гигантска кула от пламъци и черен мазен дим, която се издигаше от дългата сграда, приютяваща генератора на червеевата дупка към Междинна станция. Порталът пред нея вече представляваше просто вдлъбнат полукръг, натъпкан с високотехнологични машини. Нямаше светлина, нямаше я звездната светлина на чужд свят, изкривена от завесата на портала. Нова експлозия разкъса сградата на генератора и изпрати отломки на стотици метри. Вътре забушуваха пламъци и заоблизваха краищата на големите дупки, пробити в покрива и стените.
	Вик се затича към мъртвия портал, без да му пука, че се разкрива. Сензорите му сканираха постоянно, търсеха всяко движение, всяка следа от човешко присъствие.
	Някой вървеше към него, без да бърза, по обгорената земя пред портала. Не се опитваше да се скрие. На Вик не му трябваше потвърждение, знаеше кой е това, но въпреки това увеличи образа през визуалните си сензори.
	Спря на десет метра от Тарло. Агентът на Звездния странник не използваше нито една от невросвързаните си системи. Имплантите му бяха бездейни, захранващите му клетки бяха изключени. Просто стоеше там в лъскавия си костюм от полуорганична материя, която проблясваше като набран копринен плат. Русата му коса беше изпъната назад и хваната с малка черна кожена лента.
	— Вик, нали? — попита той грамадния брониран костюм. — Трябва да е Вик.
	Вик включи външните аудиовериги на костюма.
	— Да, аз съм.
	— Супер. Как е Гуинет?
	— Какво значение има за теб?
	— За част от мен има.
	— Ще се оправи. Защо го направи?
	Тарло се усмихна съчувствено.
	— Трябваше да го направя. Тази Паула Майо, човече, е страшна. Винаги съм знаел, че тя ще ме разкрие.
	— С кого говоря?
	— С двамата, предполагам. Моята роля приключи, затова на него вече не му пука. Просто те чака да ме убиеш.
	— Но ти се провали. Пазителите преминаха.
	— Пазителите преминаха. Аз успях.
	— Било е капан.
	— Как мислиш?
	— Мисля да те прибера обратно, за да ти прочетат спомените.
	— Човече, късно е за това. Куатукс премина заедно с останалите.
	— Откъде знаеш…
	Сензорите на Вик показаха, че един от имплантите на Тарло се изпълва със захранване. Той стреля с йонната си пушка и изстрелът разкъса тялото на Тарло наполовина.


>	14

	Всички дървета в гората бяха еднакви, елегантно закръглени и щедро отрупани с червено-златисти листа, които напомняха на Ози за Нова Англия по време на есента. Сега обаче беше разгарът на лятото, над тях грееше ярко слънце и подухваше сух ветрец. Ози се беше съблякъл по тениска и чифт съвсем износени шорти. Не че така не се потеше обилно под тежестта на раницата си. Орион беше без риза и носеше изрязани панталони. Изражението му беше като на мъченик, докато се мъкнеше напред в изтощителната жега. Точий, изглежда, не страдаше от времето, шарените му листа се поклащаха свободно, докато се плъзгаше напред.
	Ози беше почти сигурен, че знае къде се намират, макар че новооткритото му усещане, което ги водеше по пътеките, далеч не беше толкова прецизно като навигационна функция. През последния половин час беше забелязал няколко знака. Пътеката вече бе съвсем ясна, като път, за който някой полага грижи, не просто маршрут, по който хора и животни крачат случайно. По него нямаше изсъхнали клони, а и вейките бяха съвсем малко. Няколко блатисти вира бяха запълнени с камъни, така че на пътниците да не им се налага да ги заобикалят. Дори можеше да види къде клоните на дърветата до пътя са подрязани; вече отдавна се бяха излекували, върху червеникавокафявите кори се виждаха чворести брадавици. Все мерки, които някоя правителствена агенция за управление на земята би предприела, за да поддържа пътя отворен за пътешествениците.
	Функциите на имплантите му бавно се завръщаха към живот, което го караше да се чувства изключително добре. Откакто бяха напуснали газовия ореол, бионевронните му системи и импланти се бяха върнали към обичайното си пресекливо състояние на работа, което беше характерно за пътеките на силфените. В деня, след като говориха с Танцуващия с облаци, избра пътека през самата среда на гората, която обгръщаше рифа. Това беше преди четири свята. Не че Ози знаеше къде иска да отиде. По-скоро вече можеше да усети накъде ще го отведат пътищата. На няколко пъти бе поемал по определени пътеки само за да се обърне и да ги зареже в търсене на други, които щяха да ги отведат по-близо до Федерацията. Не разполагаше с карта в съзнанието си, по-скоро с някакво елементарно чувство за посока.
	Графиките във виртуалното му зрение ставаха все по-стабилни с всяка стъпка. Заедно с това растеше и изчислителната способност. Силата на сигнала между имплантите и портативната му система се покачи значително. Тогава системата засече чужд сигнал.
	— Това е — извика Ози. Затича се напред.
	— Какво е? — попита Орион. — Пътеката свърши преди известно време.
	Гората започна да изтънява, разкривайки нежните извивки на сиво-зелени поляни. Подобни на крави извънземни животни с по шест крака и кехлибарена на цвят кожа пасяха лениво. Сред тях имаше овце, които бяха необезпокоявани от странните си другари по обор. Той видя шестоъгълни метални корита, пълни със сено. Дълги телени линии разделяха земята на огромни пасища. Отвъд тях имаше полета с посеви, чиито зелени стръкове бяха почти готови за косене. В далечината се издигаха хълмове, нашарени със златистокафявите нюанси на обширни гори.
	Имплантите на Ози се свързаха с интерфейса на планетарната киберсфера. Във виртуалното му зрение изскочиха болезнено познати унисферни икони. Шокът да ги види отново след толкова много време беше като леден душ. „У дома съм.“ Той се обърна към спътниците си, които тъкмо излизаха от малката горичка, без да бързат особено.
	— Успяхме — извика той. Краката му поддадоха и той падна на колене. Съзнанието му се изпълни с видения от ранните тържествени посещения, които двамата с Найджъл бяха правили на новооткритите светове. Наведе се и целуна земята. — Успяхме, мамка му — изкрещя към жаркото слънце.
	— Какво сме успели? — попита любопитно Орион.
	— Успяхме, мой човек. — Ози се изправи и прегърна стреснатото момче. — Огледай се, мой човек. Не разбираш ли? Овце, огради, ферми, мисля, че това там са все плевни. Вкъщи сме, върнахме се в добрата стара междузвездна Федерация.
	Орион се огледа любопитно. На лицето му изгря колеблива усмивка.
	— Къде сме?
	— Хм, да, добър въпрос. Почакай. — Виртуалните му ръце затанцуваха по иконите, издърпвайки информация от местните системи. — Билма. Това е планета от космоса от етап две. Не съм я посещавал, а и е извън обхвата на червеевата ми дупка. Няма значение. На континента Долон сме, от другата страна на планетата спрямо столицата. Най-близкият град е Инсър, с население от двадесет и две хиляди. На седемдесет и два километра от нас. — Той се завъртя на пета, широко ухилен, и посочи към хълмистата земя. — Нататък. Освен това на три цяло и четири километра от нас има път. — Той се обърна отново. — Нататък.
	— Приятелю Ози, приятелю Орион, радвам се, че завършихте пътуването си.
	— Ей, мой човек — Ози сложи ръка върху гърба на Точий, — моят дом е и твой. Искам да се извиня предварително, че хората ще се суетят около теб и като цяло ще се държат лошо. Сигурно ще станеш знаменитост. Ще бъдеш посланик на вашата раса.
	— Мисля, че програмата преводач току-що направи грешка, но благодаря за предупреждението. Какво предлагаш да направим, след като вече сте у дома?
	— Добър въпрос. Първо — баня! Второ — свястна храна. Може и не в този ред.
	Той огледа отново еднообразния фермерски пейзаж. Едно нещо, което унисферните икони показваха, го притесняваше сериозно — датата. Според дисплея бе отсъствал от Федерацията повече от три години.
	— Добре. Трябва ми малко време, за да проверя какво става. Според Танцуващия с облаци се намираме в състояние на война. Освен това трябва да измислим някакъв начин на транспорт, особено за Точий. Нека да видим.
	Той започна да издърпва информация от унисферата, не по-бързо от всеки начинаещ, който тепърва започва да работи с имплантите и виртуалното зрение. Пред него се появи списък с местните компании, отдаващи коли под наем. Прегледа предложенията им и се спря на модел лендроувър „Авентин“, в който имаше достатъчно място за Точий, ако десет от четиринадесетте седалки бъдеха свалени. Плати за колата и качи инструкции в системата на големия джип.
	— Да тръгваме към пътя, приятели. Колата ще ни чака след петнадесет минути.
	— Ози — попита несигурно Орион.
	— Аха?
	— В този град, Инсър, има ли нещо като барове?
	— Разбира се, мой човек. — Той издърпа търговския регистър на града от унисферата, за да намери най-добрия хотел.
	— Значи тази вечер… — Орион премигна срещу слънцето, което се намираше в последната четвъртина от небето, — ще посетим ли някои места, сещаш се, обществени места, където има момичета?
	— О, да, не е лоша идея. Определено ще тръгнем на лов в града през следващите няколко дни, обещавам.
	— Това е хубаво. Спомням си всички реплики за сваляне, които ми каза.
	— Наистина?
	— Да, още си мисля, че може и да ми излезе късметът с онази за рая.
	— Коя?
	— Когато поглеждаш яката на някое момиче и й прочиташ етикета, и й казваш…
	— Че е направена в рая. Аха. Да, сега си спомних. Разбира се. Виж, мой човек, този тип реплики са само за в краен случай, ясно? Голямото ти преимущество е, че ще им разказваш какво правихме и какво видяхме. Никое друго хлапе няма да ти е конкуренция, чаткаш ли? Ти ще си най-готиният и лъскав пич в квартала. На момичетата ще им трябва лосион против слънце само за да могат да стоят до теб.
	— Добре.
	— Но първо трябва да изтъркаме цялата мръсотия от себе си и да си намерим готини дрехи. Можем да го измислим, докато си почиваме в хотела.
	— Не разбирам защо ви трябват словесни трикове, за да плените временния си партньор — каза Точий. — Не ви ли привлича това, което сте?
	Ози и Орион се спогледаха.
	— Видът ни е склонен малко да преувеличава нещата — каза Ози. — Няма лошо в това.
	— Казвате неистини на потенциалните си партньорки?
	— Не, не. Не е толкова просто. Това е като ритуал.
	— Мисля, че програмата за превод отново не може да се справи.
	— Точий ще идва ли с нас в баровете? — попита Орион.
	Ози го изгледа втренчено.
	— Най-добре не.
	— Бих искал да видя всички аспекти на човешката цивилизация. От това, което сте ми разказвали, си я представям много разнообразна и богата на артистична култура.
	— О, братко — промърмори Ози.


	Постояха десет минути до пътя, докато лендроувърът не спря пред тях. Беше тъмночервен джип металик с извити прозорци и отразителни стъкла. Широката задна врата от квазиметал се разтвори и Точий се намърда вътре.
	Ози седна отпред и качи нови инструкции в шофьорската система. Беше странно отново да се намира в технологичен артефакт. Дори миризмата на боров почистващ апарат и ароматът на педантично излъсканите кожени седалки бяха изненадващи.
	— Това си е доста бързо — каза Орион, след като се настаниха.
	— Аха. — Движеха се с под сто километра в час. Пътят представляваше просто ивица от ензимноподсилен бетон, малък маршрут, който свързваше изолираните селски общности. Като навсякъде във Федерацията. — Колко беше голям, когато родителите ти се преместиха на Силвъргалд.
	— Не знам. На две или три.
	— Значи не си спомняш много за Федерацията.
	— Не. Само нещата, които хората носеха на Лидингтън. Не че много от тях работеха там.
	Откакто бяха напуснали Ледената цитадела, Ози удобно бе забравил за родителската отговорност, която бе поел, когато позволи на Орион да тръгне с него. Сега трябваше да наглежда момчето, както и Точий. И двамата бяха развълнувани от пътуването с колата, задаваха въпроси за фермите и останалите превозни средства, които подминаваха. Все едно трябваше да се справя с двама петгодишни.
	Когато пътят най-сетне сви по двулентова магистрала към града и лендроувърът набра скорост, Орион завика, все едно се возеше на скоростно влакче. Точий попита дали всички човешки коли са толкова бързи. Ози вече познаваше достатъчно добре големия им извънземен приятел, за да забележи знаците на нервност, които езикът на тялото му издаваше. Намали скоростта до сто и осемдесет километра в час.


	Инсър беше съвсем приятен град, макар и далеч не впечатляващ по каквито и да е стандарти. Освен по тези на Орион и Точий, която бяха хипнотизирани от сградите, пътищата и хората. Магистралата се изви през индустриалните паркове в покрайнините, над мостове в предградията, където най-хубавите къщи бяха подредени покрай реката, и най-накрая се спусна в нежните извивки на долината, където центърът на града бе колонизирал склоновете с големите си каменни и стъклени сгради.
	Ози насочи лендроувърът зад хотел „Ледбетър“ и го паркира в отделеното за това пространство.
	— Чакайте тук — каза на останалите. — Сериозно, пичове. Нуждая се от един спокоен ден, за да наваксам с изпуснатото. Не искам да предизвикваме сцени, ясно?
	— Добре — каза послушно Орион.
	Просто за да е по-сигурен, Ози заключи роувъра, след като излезе.
	Високото фоайе на „Ледбетър“ разполагаше с богата централна градина от чуждопланетна растителност. Растенията бяха внимателно подредени, така че цветовете им се сливаха като дъга, докато той вървеше между тях. Ози, който бе изтърпял чудна извънземна растителност за пет живота напред по време на пътешествията си по пътеките, се отправи директно към въртящите се врати на рецепцията. Не обърна никакво внимание на буйната градина около себе си. Много от клиентите го стрелнаха с поглед и смръщиха неодобрително нос. Затова той просто не извръщаше очи настрани. Знаеше точно как изглежда и че ботушите му оставят кал по килима от кралскосин плюш.
	Стигна до рецепцията, чийто плот беше покрит с мраморни плочи, и удари с ръка по полирания месингов звънец. Двама грамадни помощници от портиерското бюро тръгнаха към него, за да застанат зад гърба му. Рецепционистът на смяна, мъж в края на трийсетте, облечен със сиво униформено сако на хотела, го погледна неодобрително.
	— Да. — Последва пауза. — Сър.
	Ози се усмихна изпод екстравагантната си брада.
	— Ами, ще искам най-якия ви апартамент, мой човек.
	— Запазен е. Всъщност всичките ни стаи са запазени. Може би трябва да опитате в някой друг хотел.
	Той погледна към двамата помощници, ръката му се повдигаше, за да им даде знак.
	— Не, мерси, пич. Това е единственият петзвезден в града.
	Преди рецепционистът да го спре, той се пресегна над плота и притисна палец към е-четеца върху кредитната система на хотела.
	— Слушай, приятел… — започна рецепционистът. Миг по-късно премигна изненадано, когато хотелската система регистрира банковата татуировка и сертификата за самоличност на Ози. — О… — Той се наклони леко напред и се вгледа по-внимателно. — Ози? Имам предвид, господин Айзъкс, сър. Добре дошли в „Ледбетър“.
	Помощниците замръзнаха на място. Единият дори се усмихна.
	— Та, за апартамента? — каза Ози.
	— Моя грешка, сър, апартаментът на последния етаж е свободен. За нас ще бъде чест да отседнете в него, сър.
	— Радвам се да го чуя, мой човек. Сега, за този апартамент на покрива. Предполагам, че тук идват много важни клечки, хора, които не искат всяко от движенията им да се появява в клюкарските предавания.
	— Вярвам, че ще останете напълно доволен от дискретността ни, сър.
	— Засега добре. Има ли сервизен асансьор, който стига го апартамента?
	— Да, сър.
	— Още по-добре. Сега ме слушай внимателно. В една от колите на един от паркингите ви отзад има огромно извънземно. Искам да го качим по сервизния асансьор в апартамента без шум и без някой да го види. Не искам утре да погледна през прозореца си и да видя, че Алесандра Барон или някой друг от медиите си е устроил къмпинг отвън. — Той преведе значителна сума в основната сметка на „Ледбетър“. — Всичко точно ли е?
	Веждите на рецепциониста се повдигнаха едва.
	— Ще се постарая останалите членове на персонала да разберат молбата ви съвсем ясно.
	— Добър човек. Така, пичове, да ви питам — имате ли прилично меню за доставки по стаите?
	— Да, сър. Ресторантът ни има най-доброто меню в града. Искате ли да го видите?
	— Не, просто пратете храната горе в апартамента.
	— Да, сър. Ъъ, кои ястия точно?
	— Всичките.
	— Всички?
	— Да. Освен това, за да играем на сигурно — пратете и двадесет и пет марули.
	— Веднага, сър.


	Банята, свързана с главната спалня, разполагаше с кръгъл мраморен басейн, достатъчно голям, за да побере няколко души. Но не достатъчно голям за Точий. Извънземното лежеше на легло от хавлии до басейна и се поливаше с топлата сапунена вода. Беше стиснало с манипулаторната си плът два от най-големите гребени, които можеха да се намерят в Инсър, и с тях разресваше цветните си палми. Издърпваше петната от сухи листа, пясък, кални бучки, стъбла на трева и всички други боклуци, които бе събрал в перестата си украса по време на пътешествието им през световете.
	Орион, загърнат само с огромна, жълта като канарче хавлия около кръста, се трудеше здраво със слушалката на душа и измиваше пяната, която Ози бе втъркал във вече разресаните палмови листа.
	— На моя свят нямаме „шампоан със заздравител“ — каза им Точий. Няколко от почистените му листа потрепнаха леко. С изсъхването на водата ставаха невероятно меки и изпълнени с енергия. — Ще стана много важна личност, ако въведа подобно нещо.
	— В живота важни са малките неща, мой човек — каза Ози. Също като Орион, той бе само по една голяма хавлия. Вероятно щеше да си вземе още един душ, след като приключеха с разкрасителната терапия на Точий. „Три за един ден!“ Водата, която се бе стекла в сифона след първия, беше наистина отвратителна.
	След първия, изключително важен душ с истински сапун, тримата се заеха да ядат. Движеха се сред редиците от подноси с колелца, отрупани с най-вкусните гозби на хотела. Ози бе изгълтал за отрицателно време идеално сготвената френска синя пържола. Опита рибата, дивеча, ризотото, сладко-киселото пиле, подправените тайландски ястия, макароните. Пържените картофи! Цяла планина от тях. Бира, която пиеше, все едно че се спускаше право от Олимп.
	Точий се придържаше към зеленчуковите ястия. Въпросът как който и да е — извънземен или не — можеше да изяде две купи сурови морковени клечки за топене беше отвъд логическите способности на Ози. Марулята също се бе оказала добра идея, другарят им изяде половината.
	Както Орион, така и Точий, опитаха за пръв път през живота си сладолед. Облизаха всяка лъжица върху подносите и поръчаха още. Ози си прегриза път до останалите сладкиши, като си вземаше по няколко лъжици от всеки.
	След вакханалията с ястията повикаха екип от един от магазините за дрехи в града. Служителите донесоха големи куфари с дрехи от най-последната мода. Отне им час да изберат подходящо облекло и за двамата. В салона за красота обръснаха брадата на Ози и му направиха маникюр. Той не им позволи да отрежат кой знае колко от афроприческата му, обичаше си я в по-експлозивно състояние. Орион получи подобно внимание. Процедурата приключи, чак когато Ози спаси горката девойка, която оформяше косата на момчето.
	— Мой човек, лигите ти течаха по нея — каза на Орион, когато смутеното момиче си замина.
	— Беше толкова красива — възпротиви се Орион. — И много дружелюбна.
	— О, мой човек, тя беше с шейсет години по-възрастна от теб. Повярвай ми, лесно е да разбереш, че някой е подмладяван, ако знаеш какво да гледаш. Носеше толкова много грим, защото всъщност не е много красива, а и беше мила от професионализъм, не защото е дружелюбна.
	— Просто ревнуваш.
	Ози набързо отмени масажа, който беше запазил за двамата.
	Да разкрасят Точий им отне цели деветдесет минути. Ози обаче трябваше да признае, че времето си струваше. След като приключиха със сешоарите, приятелят им изглеждаше величествен. По-пухкав от всякога, но греещ в невероятни цветове.
	— Цял ансамбъл от костюми за Лас Вегас в една-единствена опаковка — заяви Ози.
	— Ще тръгваме ли? — попита Орион. Беше облякъл полуорганична черна риза. Върху нея носеше сако в бяло и алено. Панталоните му бяха толкова зелени, че можеха да наранят невъоръжено око. Продавачът от магазина ги бе уверил, че облеклото е модерно сред тийнейджърите. Ози се чувстваше невероятно странно само като погледнеше към момчето. В никакъв случай нямаше да влезе в бар с някой, облечен по този начин.
	— Съжалявам, не и тази вечер. Казах ти, че трябва да поработя сериозно, за да наваксвам с информацията.
	Хотелът, самата Билма дори, беше просто интерлюдия, преди да се върне на астероида си, за да реши какво да направи след това.
	— Тогава утре — изхленчи Орион. — Обещай ми за утре. Не е честно, че се върнахме, а аз трябва да остана тук през цялото време. Искам да се запозная с момичета.
	— Добре, утре — каза Ози, само и само да отклони вниманието на момчето.
	— Какво да правя тази вечер тогава? — попита Орион. Навън вече беше тъмно. През прозорците се виждаше зелено-червен кръг от вградените в земята лампи, които ограждаха хотела.
	— Включи се към някое предаване. Ще ти покажа как. Точий може също да иска да види нещо от Федерацията.
	Той ги заведе в главния хол на апартамента и се свърза към управляващата система на стаята. Големият холограмен портал се включи и на него светна огромно меню с категории за достъп до унисферата. Ози набързо зареди ограничения, които трябваше да попречат на момчето да зяпа порно цяла вечер — от загриженост заради Точий, разбира се — и нагласи системата в режим на гласова активация. Зареди програма за превод на езика на Точий и ги остави.


	Колите на Пазителите вече бяха почти на дъното на дълбокия залив, където се намираше Шакълтън, когато тясноканалната връзка на Адам към влака се разпадна. Той каза на Розамунд да прати обратно дрона, за да провери портала. Още докато малкият робот завиваше рязко в ясното червено небе на Междинна станция, той беше сигурен какво ще засекат сензорите му. Вик беше прав. Съдейки по мълчанието в бронираната кола и по общия канал, не беше единственият, който го мислеше.
	Образът във виртуалното му зрение му показа простия обръч, който служеше за котва на червеевата дупка откъм Междинна станция. За миг мощните синьо-бели проблясъци в небето го осветиха. Внезапната светлина разкри кръстосаните машинни части вътре в арката. Червеевата дупка я нямаше.
	— Е — каза Мортън. — Бих казал, че ще е малко трудно да се върнем.
	— В Шакълтън още има самолети — каза Адам, опитвайки се да запази оптимизма си. Не искаше никой да изпадне в паника. Поне не още. Ако започнеха да си мислят колко изолирани са, щяха много бързо да загубят. В момента можеше да мисли само за единствената останала червеева дупка на тази забравена от Бога планета и за факта, че Звездния странник ще стигне до нея пръв. Трябваше да признае, че по всякакви стандарти този капан беше красив. Всичко, което Звездния странник трябваше да направи, бе да премине през Междинна станция и да взриви генератора след себе си, оставяйки ги без изход на свят без никакви други връзки, в среда, която щеше бавно да ги убие. А и кой щеше да ги потърси? Вероятно Шелдън. Може би.
	Е-кономът на Адам му каза, че Брадли го търси по частен канал.
	— Това не е на добре. Предвидил ли си този сценарий?
	— Двамата със Стиг обмисляхме какво ще стане, ако Звездния странник затвори генератора в Порт Евъргрийн при завръщането си. Това беше преди година. Тогава бяхме убедени, че клановете на Далечината ще разполагат с достатъчни ресурси, за да завършат отмъщението на планетата. Но тази прогноза се основаваше на предположението, че в момента ще разполагат с данните от Марс, както и с още екипировка, доставена от нас. Отделът за инспекции на товарите към Далечината прецака този план, което е една от причините да изберем сценария с пробива на блокадата.
	— Но очакванията ни са били това да се случи преди завръщането на Звездния странник — каза Брадли.
	— Точно така. Тогава атаката на Първите хвърли нов камък под колелата ни. А аз определено не съм предвидил нещо подобно.
	— Какви са вариантите в такъв случай?
	— Има само един — да стигнем преди него до Порт Евъргрийн.
	— А можем ли да го направим?
	— Дори и да не е саботирал самолетите, разполага с преднина от тридесет минути. Ние нямаме аероботи. Нямаме дори ракети въздух-въздух.
	— Ясно — каза Брадли. — Има ли начин да се свържем с Далечината и да обърнем капана срещу Звездния странни? Войните на клановете да преминат през червеевата дупка и да завземат Порт Евъргрийн, преди Звездния странник да пристигне? Така той ще е в капан между нас и тях.
	— Самолетите разполагат само с късовълново радио за спешни случаи. Тук няма сателити, само оптичен кабел на дъното на морето между Шакълтън и Порт Евъргрийн. Свързва ги, за да има Далечината връзка с унисферата.
	— Значи някой ще остане назад и когато започне следващият цикъл, ще изпрати съобщение на Стиг.
	— Институтът е блокирал всичките комуникации от дни.
	— Значи нямаме друг избор, освен да бързаме и да се надяваме, че Стиг може да ни помогне някак.
	— Без да знае какво се случва?
	— Той не е толкова глупав. Не може да не се е досетил, че Звездния странник се връща и че ние също пътуваме към Далечината.
	— Надявам се да си прав.
	Колите пристигнаха на скалната тераса, където на сто метра над морето се намираха изолираните колиби и обширните хангари. Две от вратите на хангарите бяха отворени. Пресекливите проблясъци на двойната звезда на планетата разкриваха празната им вътрешност. По време на разузнавателния си полет дронът беше установил, че във всеки от останалите седем хангара има по една въглеродна гъска.
	— Колите ни ще се съберат в една от тях — каза Адам.
	— Не искам да ти се бъркам, но това не е ли твърде рисковано? — попита го Брадли. — Да сложим всичките яйца в една летяща кошница.
	— Имам готовност да направя проверка на самолетите — отвърна Адам. — Имахме предвид възможността за саботажи от страна на агентите на Звездния странник, затова взех сензорни роботи за анализ. Има достатъчно, за да проверят цялостно три самолета. Обаче трябва да полетим, и то бързо. Ако разпределим всички роботи на един самолет, ще ускорим процеса. Не можем да си позволим лукса да използваме три самолета, Брадли, вече не.
	— Извинявам се, Адам. Това е твоята операция. Ще се опитам да си мълча през останалата част от пътуването.
	— Недей. Още мога да направя грешки. Ако видиш някоя, извикай силно. — Адам превключи обратно към общия канал. — Кийран, Аюб, на вас се пада да почистите машината от гадинки. Искам да проверите целия самолет. Не ни трябват изненади над центъра на океана.
	Той накара всички да изчакат в относителната сигурност на колите, докато Кийран и Аюб преглеждаха въглеродната гъска в петия хангар, която беше оставена в режим на минимален разход на енергия. Заедно с тях по скалата започнаха да се извиват множество стандартни криминалистки сензорни роботи, които изглеждаха като гъсеници, дълги колкото човешка ръка. Машините бяха изпълнени с тънки като паяжини нишки от интелигентно програмирани молекули, които приличаха на мъхеста козина. Те обградиха гигантския летателен съд, опипвайки скалата за следи от нечие скорошно присъствие в хангара.
	— Не е имало никой почти цяла седмица — докладва Аюб. — Има минимално термално обезпокояване. Няма остатъчно химическо разпръскване.
	Адам им даде сигнал да прегледат самия самолет. Кийран отиде в пилотската кабина и качи набор от диагностични програми в авиационните системи. Аюб наглеждаше сензорните роботи, докато пълзяха по корпуса и се плъзгаха през люковете. Навираха се с гърчещи се движения в структурата през каналите и решетките за инспекции, опипваха обшивките на всеки компонент с влакната си и душеха въздуха за всякакви остатъчни химикали, извършваха сканирания с резонанс. Той спусна по три във всяка от ядрените турбини, за да могат да си проправят път покрай перките и да се върнат през компресорните ивици.
	— Кога ще започне цикълът на червеевата дупка? — попита Ана.
	— След малко повече от шест часа — каза Адам. — Ако предположим, че Звездния странник лети със стандартна скорост, тя ще остане отворена около час и половина, след като той пристигне в Порт Евъргрийн.
	— Това ни дава достатъчно време — каза Уилсън. — Но ще трябва да побързаме.
	След двадесет минути Аюб приключи проверката на долния товарен отсек и докладва, че в него няма капани.
	— Колко време ще отнеме? — попита Оскар.
	— Колкото е нужно — каза непоколебимо Адам.
	— Даваме им твърде много преднина — каза Уилсън. — С тази скорост няма как да се надяваме Звездния странник да остави портала на другия край работещ, докато стигнем дотам. Трябва да го следваме плътно, ако искаме да запазим някакви шансове. Трябва да се задоволиш с минимално сканиране и да поемеш риска.
	Адам знаеше, че е прав. Ако Звездния странник наистина не бе искал да го последват, щеше да повреди останалите самолети, преди да отлети. Така че те или бяха саботирани, или просто той възнамеряваше да унищожи генератора в Порт Евъргрийн, оставяйки ги в капан. „Най-простото решение винаги е най-ефективно. А и Звездния странник също трябва да импровизира до някаква степен.“
	— Добре — каза той на шофьорите. — Натоварете ги.
	Кийран и Аюб отвориха рампите на главната товарна палуба в задната част на въглеродната гъска. Волвотата влязоха първи. Докато бронираната кола минаваше под крилото на самолета, Адам видя как сензорните роботи започнаха да падат от отходните канали на турбините. Машините оставаха на земята, където разгъваха безцелно крайниците си. Сложните им електронни системи бяха пострадали от радиацията на ядрените батерии. Той ги наблюдава, докато те не забавиха движенията си и накрая замряха. Беше лоша поличба, когато на негостоприемен за хората свят дори машините, проектирани за работа на него, се оказват смъртоносни за стандартната технология на Федерацията.


	Уилсън още беше с бронята си, когато влезе в пилотската кабина. Също като останалата част на въглеродната гъска, помещението беше просторно. Седалките вътре приличаха повече на кожени фотьойли, отколкото на миниатюрните места в бойните самолети на американските въздушни сили, с които трябваше да лети по време на първия си живот. Предният прозорец представляваше извито стъкло на шест стъпки над земята, от което се разкриваше панорамна гледка отвъд тъпия нос. Кийран седеше на пилотското място. Все още беше с бронята си. Три мощни системи бяха подредени върху контролната конзола. Бяха включени в авиосистемите на самолета чрез дебел фиброоптичен кабел.
	— Откри ли нещо? — попита Уилсън.
	— Не. Софтуерът е чист. Качих няколко допълнителни наблюдателни програми, в случай че има нещо скрито, но те наистина не са имали време да заровят нещо толкова сложно. Няма топлинни следи от нечие присъствие преди нас. Не знам колко ще ни струва, но моето мнение е, че тук е чисто.
	Той стана от креслото и разпечата шлема си.
	Уилсън огледа младото лице, което се разкри под него. Къса коса ограждаше елегантните му черти и будните му очи. Беше енергичен, отдаден, ефективен. „Все едно съм аз преди триста и четиридесет години. Господи!“
	— Когато бях във въздушните сили, се научих да се доверявам на екипа си от инженери. Предполагам, че надали нещо се е променило оттогава.
	Кийран се усмихна с искрена признателност.
	— Благодаря.
	— Добре, да видим дали си спомням наистина как се лети. — Той започна да сваля бронята си.
	— Адмирале. Радвам се, че сте тук.
	Обръщението изненада Уилсън. Преди тридесет часа флотът, на който той беше начело, гонеше Пазителите сякаш бяха пандемичен вирус. Това правеше доверието на младия мъж още по-затрогващо.
	— Ще направя каквото мога — обеща той.
	Оскар и Ана пристигнаха в пилотската кабина, когато Уилсън издърпваше краката си от бронираните ботуши. Беше само по бяла тениска и шорти, а въздухът в кабината бе почти леден.
	— Заповядай — каза Оскар и пусна малка чантичка в краката на Уилсън. — Стандартен пътнически комплект с принадлежности за служители на ТСП. Жизненоважен за оцеляване в хотели и на конференции из цялата Федерация.
	— Не се подигравай — изръмжа Уилсън и разкопча чантата. Откри елек с лого на ТСП на гърдите и го навлече бързо, преди да седне в луксозното пилотско място. — Ау, тази кожа е студена.
	Сложи ръцете си на е-четците на конзолата и прегледа менютата, които се спуснаха във виртуалното му зрение, когато интерфейсът беше осъществен. Първото нещо, което направи, бе да намери екологичните системи на самолета и да включи докрай отоплението.
	— Всички са вътре и по местата си — докладва Адам.
	Ана беше свалила бронирания си костюм и дишаше тежко в студения въздух, докато навличаше дрехи с логото на ТСП от собствената си торба.
	— Искаш ли мястото на помощник-пилота? — попита Уилсън.
	— Разбира се. — Тя му отвърна с бърза усмивка.
	— Нека първо полетим, преди вие двамата да се присъедините към клуба на въздушните любовници — каза им сухо Оскар.
	Уилсън се ухили.
	— Винаги съм искал да кажа точно това — призна им той, когато авиосистемите потвърдиха готовността на ядрените батерии. — Ядрени турбини на пълна мощност!
	Ана и Оскар се спогледаха. Той сви рамене.
	Турбините набраха мощ и Уилсън освободи спирачките на колелата. Въглеродната гъска се подаде от хангара и полетя надолу към леденото море.


	— О, братко — изсумтя Ози. Отваряше файлове от астероида си и виждаше как бегълците от Рандтаун пристигат неуверено през червеевата дупка. — Съсипаха ми квартала.
	Вече два часа преглеждаше всичко, което се бе случило, и му се искаше да се бяха насочили в другата посока, след като напуснаха Остров Две.
	Последният файл от дома му показваше Найджъл, който се разхождаше из бунгалото. Записът на собствения му образ се включи и Найджъл изруга в края му. Тук, в уютната топлина на апартамента в „Ледбетър“, проснал се върху кръглия императорски матрак, Ози се ухили, когато зърна разтревоженото изражение на стария си приятел. Горкият стар Найджъл никога не бе одобрявал начина му на живот, решенията и изборите му. Именно разнопосочните им мнения ги правеха толкова добър екип.
	Той пресуши чашката с бърбън и каза на робота-камериерка да я напълни отново, а след това започна да преглежда записите от последното нашествие.
	— О, братко.
	Пораженията, които слънчевите бомби и квантовите разрушители нанасяха на звездите, бяха ужасяващи. Тогава нещо унищожи Портата на Ада, нещо, което династията Шелдън бе сторила независимо от флота, нещо по-голямо от квантовия разрушител. В момента половината унисфера беше заета да спекулира и клюкари за Найджъл и супероръжието, което щеше да използва срещу Дайсън Алфа, за да спечели войната с единствен удар.
	Другата половина на унисферата беше заета да обсъжда евакуацията на Вторите47 в бъдещето. Ози отпи отново, докато от Военния кабинет правеха обявлението си.
	— Копеле такова, не ме въвличай в това — извика той към образа на Найджъл. Огромното лице на така наречения му приятел се издигаше над леглото, където го прожектираше порталът на срещуположната стена. В момента беше лошо фокусиран. Ози се опита да направи някои изчисления, за да разбере дали Найджъл знае за какво, по дяволите, говори, но уравненията бяха непосилни. Погледна чашата си, отново беше празна.
	— Просто донеси бутилката — каза на робота-камериерка.
	Виртуалните му ръце се пресегнаха, потрепвайки, през виртуалното му зрение и той почука учтиво по иконата на СИ.
	Военният кабинет изчезна и бе заменен от мандаринени и тюркоазени линии, които се увиваха една през друга и около себе си.
	— Здравей, Ози. Добре дошъл.
	— Хубаво е да съм пак у дома. Наистина. Човек няма представа какво чудесно нещо е тоалетната хартия, докато безчувствената вселена не му я отмъкне. Мисля, че това е определяща черта на човешката цивилизация — способността да произведем толкова добър продукт, с който да си избършем задниците. Повярвай ми, с горските листа работата просто не зацепва. Е, всъщност — подсмихна се накриво, — зацепва и точно в това е проблемът. Може да ми го изпишеш на гроба.
	— Отбелязвам си го веднага.
	— Хей, хей, не ми се прави на умник. Имаш много за обясняване, мой човек.
	Роботът-камериерка спря до леглото и му подаде бутилката с бърбън. Ози я взе и смигна на малката машина.
	— Имаш предвид спешната евакуация на Рандтаун — каза СИ.
	— Право в десетката, пич.
	— Позволихме си свободата да спасим хиляди човешки животи. Предположихме, че предвид ситуацията няма да възразиш.
	— Да, да, трилиони долари, похарчени за възможно най-якия и уединен дом, и сега всичко това е на майната си. Напълно. — Стаята се завъртя около него и той се озова проснат върху леглото и втренчен в тавана. Отпи отново от бърбъна, за да компенсира. — Сега ще трябва да измисля някоя нова мечта. Може да се върна обратно в Ледената цитадела. Не! По дяволите, какво говоря? Там беше студено. Аз не съм човек, дето си пада по студа. Научих това за себе си.
	— Значи начинанието ти се оказа успешно?
	— О, братко, нямаш идея. Открих всичко. Кой е вдигнал бариерите, защо са го направили, защо няма да ни помогнат. И ще ти кажа още нещо, бях прав и за силфените.
	— Те еволюират до възрастна форма?
	— Аха. — Ози размаха пръст към бавния водовъртеж от блестящи линии. — Знаех си, че би искал да го знаеш. Мой човек, трябваше да видиш къде живеят. Газовият ореол е, как да ти кажа, страшна работа. Може би трябва да се пробваш да построиш един. Ще е толкова забавно да видя лицето на Найджъл, когато му кажа за това.
	— Кой е построил бариерите?
	— Танцуващия с облаци каза, че е някаква раса, наречена аномините. Но това беше в съня ми, мисля. Както и да е, тях вече ги няма. Всъщност не, не е вярно; има ги, но не са същите. Мисля, че са изпреварили силфените в еволюцията си, поне някои от тях. Всички останали са се върнали вкъщи и са се присъединили към Грийнпийс. — Ози се усмихна лениво. Леглото беше невероятно меко, а той бе толкова уморен. Притвори очи. — Няма да ни помогнат, нали знаеш. Ти би трябвало да схващаш това. Май не ни помагаш страшно много напоследък, а? Освен дето си спасил оная мацка Мелани. Мамка му, колко е готина. Знаеш ли дали ходи с някого? — Той се прозя. Почака за отговор. — О, хайде де, мой човек, не ми се сърдиш, нали? Само няколко честни приказки между приятели. Трябва ти по-дебела кожа.
	Не последва отговор. Светлината в стаята се промени.
	— Господин Айзъкс.
	— А?
	Това не беше СИ. Ози отвори очи. Мандаринените и тюркоазени линии бяха изчезнали. Той се завъртя към източника на новия глас или поне се опита да го направи; леглото постоянно му се пречкаше. Пред очите му се плъзна главата на мъж. Беше наобратно и се мръщеше.
	— Хей! — възкликна щастливо Ози. — Нелсън. Много време мина, мой човек. Как е хавата?
	— Радвам се да видя, че всичко е наред с вас.
	— Никога не съм бил по-добре.
	— Абсолютно. Найджъл иска да говори с вас.
	— Доведи го.
	— По-лесно ще е да заведем вас при него.
	— Естествено. Чакай да си намеря обувките.
	Ози най-сетне успя да направи движение и се изплъзна от края на леглото, приземявайки се като вързоп на пода. Нещо го заболя. Най-вероятно нещо негово.
	— Виждаш ли ги? — попита той сериозно Нелсън.
	Нелсън се усмихна студено и кимна. Двама силни млади мъже в сиви бизнес костюми вдигнаха Ози. Имаха еднакви червено-зелени ОВ-татуси на бузите — купове от дълги сантиметър линии, които приличаха на неонови бакенбарди.
	— Здравейте, момчета. Радвам се да ви видя.
	Отнесоха го от спалнята. Орион беше в хола, още издокаран с модното сако в бяло и алено. Изглеждаше много уплашен. В хола имаше много хора, също като тези, които носеха Ози — учтиви, добре облечени мъже и жени без каквото и да е чувство за хумор.
	— Ози? — каза Орион. Момчето прехапа устна, наблюдавайки уплашено Нелсън.
	— Не мърдай оттук, малък пич, всичко е под пълен контрол. Къде е Точий?
	— Тук съм, приятелю Ози.
	— Правете каквото кажат.
	Вертикалната позиция не беше добра. На стомаха на Ози не му харесваше. Той повърна.
	Отнесоха го в сервизния асансьор. Пред хотела имаше конвой от големи тъмни коли. Напъхаха го в една от тях. След кратко пътуване го качиха на свръхзвуков самолет, достатъчно голям, за да побере Точий в задната си част, където бяха извадени дузина седалки.
	Нелсън седна срещу Ози и извади огромна червена таблетка.
	— Изпий това.
	— Какво е?
	— Нещо, което ще ти помогне.
	— Не съм болен.
	Нечии пръсти стиснаха носа му и той отвори рефлексивно уста. Натъпкаха таблетката вътре и изляха вода след нея. Ози полупреглътна и почти успя да се задави.
	— О, братко.
	Нелсън се облегна назад.
	— Закопчайте го. Ще му е нужно.
	Полетът беше наистина ужасен. Ози трепереше силно в седалката, кожата му гореше. Отчаяно искаше отново да повърне, но сякаш стомахът му се бе покрил с допълнителна мембрана, за да го предотврати. Киселините в гърлото му се бяха пренесли във вътрешностите му. Главоболието му сякаш се пропиваше в мозъка му.
	Час по-късно зъбите му спряха да тракат. Болките и дискомфортът отшумяваха, а дрехите му бяха наквасени със студена пот.
	— Наистина мразя отрезвители — изсумтя Ози на Нелсън. — Не са естествени. Мамка му, виж ми дрехите.
	Той подръпна с отвращение тениската си.
	— Донесохме торбите ви — каза Нелсън. — Можете да се освежите във влака. Ще кацнем след пет минути.
	— Къде?
	— На планетарната гара.
	— Супер. Трябва да пикая.
	Нелсън махна към пътеката между местата.
	Ози бавно разкопча коланите си и се изправи нестабилно на краката си. Орион седеше на задния стол.
	— Добре ли си, пич?
	Момчето кимна.
	— Мисля, че Точий се тревожеше, но аз му казах, че всичко ще е наред. Той не разбира колко важен си ти.
	— Ще се опитам да му обясня после.
	— Ози — каза тихо момчето. — Тя е много мила. Говорихме много. Казва се Лорън. Интересуваше се много от пътеките на силфените и местата, на които бяхме.
	Ози погледна към служителката от екипа по сигурността, която Орион му показваше скришом.
	— Ъъъ, добре, повтарям отново — тя се държи учтиво като сериен убиец, защото това й е работата. Не я моли да се жени за теб или нещо подобно.
	— Добре, Ози. — Момчето се нацупи.


	Свръхзвуковият самолет кацна на летищната площадка зад струпването от административни сгради на гарата. Наоколо нямаше кой да види как слизат и се отправят забързано към лъскавия маглев експрес с два вагона.
	— Само ние ли сме? — попита Ози, след като погледна в пустия преден вагон. По продължението му имаше големи сферични кресла, а в края му имаше бар.
	— Само вие — потвърди Нелсън.
	Ози взе един от двата си нови куфара в тоалетната, за да се преоблече. Опитът му да се свърже с унисферата беше напълно неуспешен. Имплантите му докладваха, че влакът е плътно екраниран.
	След като се върна от тоалетната, нападна бара за сандвичи и отиде да седне до Точий и Орион. Изигра ролята на гид, докато експресът препускаше напред. Казваше им имената на световете, през които преминаваха. Първа беше планетата от Големите15 Шайони, от която отидоха на Пекин, след което последва бързо пътуване по трансглобалната линия на Земята до Ню Йорк и най-накрая Августа.
	— Транспортът ви е толкова по-ефикасен от метода на силфените — каза Точий. — А и световете ви са подредени. Не одобрявате ли безпорядъка?
	— Не съди за нас по това, което си видял досега — каза му Ози.
	На гарата в Нова Коста влакът им се отдели от главната зона на гаровия двор и се плъзна през самотен портал.
	— А това трябва да е Кресат — каза Ози. — Не съм бил тук от доста време.
	— Седемдесет и три години — каза Нелсън, докато маглевът се плъзгаше в гарата на Иланум. Там ги чакаха още тъмни коли.
	— Сега накъде? — попита Ози.
	— Към една от резиденциите на Найджъл близо до града.
	— Всички ли?
	— Да, всички. Приготвили сме ви подходящи стаи.
	— Добре тогава.
	Ози гледаше подозрително отсека за разпределение на товарите. Капацитетът му се бе увеличил многократно, откакто бе идвал тук за последно.
	„Резиденцията“ представляваше голямо имение от блед камък, построено по модел на величествените домове от осемнадесети век в Европа. Намираше се на няколко километра извън града и беше обградено от високи дървета, които бяха потискащо тъмни в сгъстяващия се сумрак.
	— Всичко ще е наред — каза Ози на спътниците си, когато влязоха в голямата приемна зала. Изражението на Орион придобиваше мрачни окраски, които той познаваше твърде добре. — Наспете се, ще говорим на сутринта.
	Нелсън го поведе през имението до кабинет, който гледаше към моравите пред сградата. Отвън имаше алея, която едва се виждаше след залеза на слънцето. Ози не беше сигурен дали си я спомня; изглеждаше му смътно позната. Беше му изключително неприятно да е лишен отново от достъп до унисферата толкова скоро.
	Найджъл го очакваше в голям кожен фотьойл.
	— Благодаря, Нелсън.
	Нелсън се усмихна тънко и излезе, затваряйки вратата зад себе си. Имплантите на Ози му показаха, че около стаята се е спуснал мощен е-печат.
	— Само ние, а?
	— Само ние. — Найджъл махна към фотьойл, същия като неговия.
	— Не трябва ли огънят да пращи в огнището? — каза Ози, след като седна. — И може би пред него да се е проснало едно от онези рошави кучета.
	— Ирландска хрътка.
	— А ние двамата да си сръбваме бренди.
	— Днес пи достатъчно.
	— Добре, Найдж, я ми кажи каква е тая шпионска операция на ЦРУ? Унисферният ми адрес е отворен. Трябваше да ми се обадиш.
	— Така е по-добре. Детето, което е с теб, разказва интересни истории. А извънземното — никой не е виждал нещо като него. Комуникира чрез фотолуминесцентни визуални сигнали в ултравиолетовия спектър. Ксенобиолозите ще са във възторг.
	— Точий е готин пич, спор няма.
	— Значи си вървял по пътеките на силфените?
	— Да, мой човек. Те са най-невероятната мрежа от червееви дупки, която можеш да си представиш. Мисля, че дори са разумни по някакъв начин. Затова така и не можем да ги проследим, през цялото време се движат, отварят се и се затварят, освен това се местят във времето.
	— Има логика. Един от изследователските ни проекти включва вмъкването на програми за контрол на червееви дупки в самоподдържаща се матрица от екзотична енергия.
	— Непохватно, мой човек, толкова непохватно в сравнение с пътеките.
	— Е, какво откри? Разполагат ли с еквивалент на СИ?
	— Да, нещо такова. Имат толкова много информация, като галактическа библиотека. Знам кой е издигнал бариерите около двойката Дайсън.
	Найджъл слушаше мълчаливо, докато Ози му разказваше как бяха открили Ледената цитадела и Точий, как бе видял историята на призрачната планета и най-накрая се бяха озовали на газовия ореол.
	— Значи тези аномини няма да ни помогнат? — попита той.
	— Не — каза Ози. — Съжалявам, мой човек.
	— Значи пътуването си е струвало. Доволен ли си?
	— Ей, майната ти!
	— Защо си наредил на политическия офис на династията да предотвратява прегледи на товарите, пратени към Далечината?
	— Ъъ. — Ози се ухили немощно. Не за това бе очаквал да си говорят. — Ами, мой човек, нали знаеш, струваше ми се потисническо. Не ми харесва тая работа.
	— Ози, дай малко задна на непукисткото поведение, а? Твърде много е заложено на карта. Ако още не си се досетил, опитвам се да разбера на чия страна си.
	— Страна ли?
	— Агент на Звездния странник ли си, Ози? — попита тихо Найджъл. В очите му се забелязваше проблясък на сълзи. — По дяволите, имаш ли представа колко много ме боли да ти задам този въпрос?
	— Ти знаеш, че Звездния странник е истински? — смотолеви също толкова удивено Ози.
	— Да, знаем, че е истински, открихме го съвсем скоро. Е, защо си наложил политическото ограничение?
	— Аз не знаех дали е истински.
	— Какво те накара да заподозреш това?
	— Срещнах този пич, Брадли Йохансон, мой човек, какви истории разправя само. Той твърдеше, че е бил на газовия ореол, че силфените са премахнали обуславянето, с което го е контролирал Звездния странник. Никога не бях чувал нещо подобно. Почти имаше логика. Затова се запитах: ами ако е прав? Сещаш ли се? Имам предвид, там има една огромна вселена, Найдж, всичко е възможно.
	— Затова рискува и му помогна. Забавно беше, нали, Ози? Забавно ти беше да си от другата страна на барикадата и да ми го завреш, а?
	— Не съм толкова плитък.
	— Напротив. — Найджъл присви очи. — Кога се запозна с него?
	— Бога ми, мой човек, не знам, май преди век.
	— Преди или след като е основал Пазителите?
	— Точно тогава. Тъкмо организираше нещата.
	Найджъл постави пръстите си пред лицето си и се втренчи съсредоточено в Ози. Изведнъж очите му се разшириха в шок.
	— О, Господи, ти тъп, _тъп_ кучи син. Не мога да повярвам.
	— Какво? — попита Ози, обезпокоен от поведението на приятеля си.
	— Големият червеев обир.
	— Ааа. — Ози не можа да сдържи самодоволната си усмивка. — Това.
	— Ти си му помогнал. Винаги съм се чудил как, по дяволите, са проникнали в програмите на суперкомпютъра, които бяхме написали; кодовете за достъп бяха с нашия собствен шифър. Ти си му дал кодовете, нали?
	— Нещо по-добро — каза злорадо Ози.
	— Колко по-добро?
	— Бях един от тях.
	— Един от… о, _по дяволите_, Ози. Това беше случай на Паула Майо. Представи си, че беше заловила Йохансон? Спомените му щяха да покажат, че си бил съучастник.
	— Струваше си. Нямаш представа какъв кеф беше да се промъкна през онзи музей и да показвам среден пръст на пазачите, когато силовото поле се включи около нас. След това просто си влязохме в трезора във Вегас. По дяволите, Найджъл, дори ние нямаме толкова много пари. Бяха натрупани до шибаните тавани, като драконово легло от злато.
	— Онази сума е била по-малка от приходите на ТСП за час, тъпако, а и самите ние така или иначе притежаваме половината Вегас. Защо просто не преведе пари на Йохансон?
	— Знаех си, че няма да разбереш. Найджъл, мой човек, ние построихме онази машина със собствените си ръце. Това все още е най-големият ни миг, не ТСП. Тогава бяхме само двамата срещу света. Онзи генератор беше построен с любов, той е част от нас, детето на душите ни. Не беше честно да го оставим, за да могат шайка деца да го зяпат като някакъв урод от цирка. Дадох му неговата лебедова песен, която никога няма да бъде забравена.
	— Не го застрашаваше опасността да бъде пренебрегнат. Той е основата на нашето общество. — Найджъл изпъшка шумно и се зачуди на странната логика, в която Ози вярваше. — Защо просто не дойде при мен и не ми каза за Звездния странник?
	— А ти щеше да ме изслушаш и да приемеш всичко на сериозно? Хайде де. Щеше да ми кажеш двамата с Йохансон да се хвърлим от някоя скала, а след това да ми изнесеш още една лекция как все съм напушен. — Той се усмихна с добро чувство на приятеля си. — От колко време знаеш, че Звездния странник е истински, Найдж, имам предвид, от колко време наистина го приемаш за неподправен двадесет и четири каратов трън в задника на човечеството? Бъди честен.
	— От известно време подозирахме, че нещо странно се случва зад кулисите. Не бях сигурен дали не е СИ. Един от агентите му имаше пръст в цялата работа.
	— От колко време? — повтори Ози. Нямаше намерение да позволи на Найджъл да се изплъзне.
	— От няколко дни.
	— Доста добре. По-дълго, отколкото предположих.
	— О, сякаш ти си бил сигурен — тросна му се Найджъл. — Ти, който си бил толкова уверен, си използвал Йохансон като извинение, за да си поиграеш на суперкрадец. Знаеш ли, обзалагам се, че тайно си се ядосвал, задето Йохансон така и не беше заловен. Сто и тридесет години чакаш това малко приключение да бъде добавено в каталога с легенди за Ози, нали?
	Ози надяна кисело изражение по образец на най-лошите, на които бе способен Орион.
	— Просто поех голям риск, това е. Казах ти — Йохансон беше убедителен. Някой трябваше да провери нещата отблизо. И не ми казвай, докато си седиш в стола, че не е трябвало да правя нищо. Погледни навън и виж в какви дълбоки лайна сме нагазили.
	— Бяхме.
	— Какво?
	— _Бяхме_ в дълбоки лайна. Успях да ни измъкна от тях. Вече няма да има ПланинаНаЗората или пък Звезден странник.
	Тази малка нотка на самоувереност у Найджъл винаги бе притеснявала Ози.
	— Какво си направил, Найджъл?
	— Ще изпратя кораб до Дайсън Алфа. Една нова-бомба ще се погрижи за ПланинаНаЗората веднъж завинаги. Всичко това ще приключи до седмица.
	— Нова-бомба? Това ли е тайното ти оръжие? Никой в унисферата не знае. Какво, по дяволите, е това?
	— Работи на същия принцип като ядрените бомби с модифицирана енергийна функция, но в мащаби, които ще ти се сторят невъзможни. Екипът за оръжейна разработка на династията взе принципа на модифицираната енергия и го комбинира с квантовия разрушител. Просто е, наистина. Ефектът на квантовия разрушител превръща цялата материя в обхвата си в енергия, само че в този случай енергията е модифицирана, за да уголеми още повече полето на ефекта. А това е страшно много енергия. Полето се разраства достатъчно, за да превърне в енергия значителен процент от звездата, което води до експлозия с мащабите на нова. Унищожава звездата и всяка планета, орбитираща в радиус от три астрономически единици. Радиацията ще е смъртоносна за всяка животоподдържаща планета на разстояние от още около тридесет светлинни години.
	Ози се намръщи. Любопитството му беше невероятно възбудено въпреки всичките му либерални предразсъдъци.
	— Предаването на взрива трябва да е невъзможно.
	— Не съвсем. Трябва да удържи само за частица от секундата. Превръщането в енергия е почти мигновено. Това е достатъчно, за да подейства.
	— Не. — Ози сложи длани на слепоочията си и разклати глава достатъчно силно, за да разлюлее косата си. Осъзнаването на това, което щеше да се случи, се отразяваше на тялото му много по-зле, отколкото всяка малка отрезвителна таблетка, която можеха да натикат в гърлото му. Стори му се, че наистина ще му прилошее физически. — Не, не, не ми пука за механиката, Найджъл, не можеш да го направиш, мой човек. Не можеш да убиеш ПланинаНаЗората, вече той е Първите, целия им вид.
	— Вече го обсъдихме, Ози. Военният кабинет, главите на династиите, екипът от Санкт Петербург. Разгледахме всеки тактически сценарий, всяка възможност. Няма какво друго да направим. ПланинаНаЗората се опитва да ни изтреби, точно както Звездния странник е планирал. Може би трябваше да ме накараш малко по-усилено да обърна внимание на Йохансон, вместо да си играеш на романтически аутсайдер. Не че някога си бил това, Ози, просто ти изнася да се преструваш, за да ти пускат по-често. Е, събуди се и погледни на нещата такива, каквито са. Вече не сме студенти в колежа, Ози, напуснахме Калифорния преди три и половина века. Порасни. На мен ми се наложи и благодарение на това ми пускат повече, отколкото на теб. Защо си мислиш, че използвах твоето име, когато направих обявлението на Военния кабинет? Хората ти имат доверие, Ози, харесват те. Ако беше раздухал малко нещата, когато си срещнал Йохансон, щяха да те послушат. Хедър щеше да направи схемата на Звездния странник на парчета, щеше да я строши като стъклена чаша. Недей да ме обвиняваш и да ме наричаш войнолюбец. Ти си знаел, Ози, _знаел си_, мамка му, за заплаха за цялата човешка раса и не си казал абсолютно нищо на никого. Кой е виновният, Ози? Кой ни натика в ъгъла? Кой ни отне възможностите?
	Ози се бе смъкнал във фотьойла, докато Найджъл говореше все по-високо. Не се случваше често Найджъл, най-внимателният и пресметлив от всички хора, да се разгневи, но когато се случеше, най-добре беше да не го прекъсва — някои хора в миналото бяха съсипани, или дори по-лошо, заради тази си грешка. Освен това в мозъка на Ози като бързодействаща отрова се разнасяше неприятен вкус на вина.
	— Това е геноцид, мой човек — отрони тихо той. Нямаше логичен аргумент, с който да контрира тирадата на Найджъл. — Това не сме ние.
	— Мислиш ли, че не го знам, по дяволите — каза гневно Найджъл. — Носех същите тениски като теб, бях на същите митинги. Мразех милитаристкия империализъм, който управляваше света в онези дни. Виж къде съм сега заради _теб_!
	— Добре. — Ози вдигна ръце. — Просто се успокой, мой човек.
	— Спокоен съм, дявол да го вземе. Ако не беше ти, Ози, наистина, който и да е друг вече щеше да е изтрит от историята. Никой нямаше да се интересува какво се е случило с теб, защото нямаше да си съществувал.
	— Видях го да се случва, мой човек — прошепна Ози. — Крачих по една от призрачните планети. Станах свидетел на историята им. Усетих смъртта им, Найджъл, на всеки един от тях. Не можеш да позволиш това да се случи. Просто не можеш, умолявам те, мой човек. На колене съм. Не го прави.
	— Няма друг начин.
	— Винаги има друг начин. Виж, Танцуващия с облаци каза, че генераторът на бариерата е бил просто изключен, не и унищожен.
	Найджъл го погледна изненадано.
	— Било е вариация на слънчевата бомба, така смятаме. Променила е квантовата структура на генератора.
	— Ето, виждаш ли! Генераторът още е там. Просто трябва да го поправим и да го накараме отново да заработи.
	— Ози! — Найджъл погледна уморено и отчаяно приятеля си. — Хващаш се за сламки. Това не си ти.
	— Трябва да опитаме.
	— Ози, премисли го. Генераторът на бариерата е с размерите на планета, а ние имаме дни, може би часове, преди ПланинаНаЗората да удари отново по Федерацията. Ако го направи, ще ни убие, ще извърши геноцид над човешката раса. Разбираш ли?
	— Нека да се пробвам — примоли се Ози. — Ще пратиш кораб, нали, онзи с нова-бомбата?
	— Да. Разработихме нещо ново, Ози, този двигател е нещо съвсем различно. Не използва нищо от старата технология на червеевите дупки; наистина просто скачаш в хиперпространството. ПланинаНаЗората не може да го засече.
	— Идеално! Нека да се кача на него. Мога да огледам генератора. Знаеш, че ако някой може да се справи, това съм аз.
	— Ози…
	— ПланинаНаЗората няма да разбере, че съм там. Ако започне атака срещу Федерацията, сам ще пратя нова-бомбата в звездата. Но трябва да опитаме. Нека да отида, Найджъл. Това е някакъв шанс. Познавам те, мой човек, няма да можеш да живееш със себе си, ако поне не го обмислиш.
	— Ози, всеки физик във Федерацията изучава информацията, която „Втори шанс“ събра от генератора. Дори не знаем какво представляват някои от сферите, камо ли за какво служат. Със сигурност си нямаме представа как да построим цели части от тях. Не и за седмица. Бъди реалист.
	— Мога да го направя, знам, че мога. Трябва да има функция за самопоправка, нещо, което може да възстанови щетите. Да! Танцуващия с облаци каза, че е предназначен да издържи по-дълго от самата звезда. Ако Звездния странник е можел да унищожи генератора, е щял да го направи. Това ни дава шанс.
	— Няма да отидеш, Ози.
	— Дай ми една добра причина.
	— Нямам ти доверие.
	За миг на Ози му се стори, че Найджъл го е ударил — кожата му наистина изтръпна като след силен удар. Освен това не можеше да чуе нищо. Въздухът в кабинета бе застинал.
	— Какво? — от устата му излезе жалко грачене.
	— Не знам дали си агент на Звездния странник, или не. Ако той реши да се опита да ни победи, това би било идеална възможност. Затова чети по устните ми: няма да отнесеш двете ни най-тайни оръжия сам в системата на ПланинаНаЗората. Те са единствената гаранция, че расата ни ще оцелее.
	— Не съм агент на Звездния странник — каза кротко Ози. — Не може да си го мислиш наистина.
	— Или си приятел на Йохансон, както каза, или си агент на Звездния странник. Това са единствените две причини да спреш проверките на товарите за Далечината, защото и двете групировки се нуждаят да прекарат екипировката си на планетата, без да привличат внимание. Точно сега Йохансон се намира извън обхват, на път за Далечината, затова не мога да потвърдя историята ти, освен ако не прочетем спомените ти. Не искам да се стига до това, дори да разполагахме с нужното време, а ние го нямаме. Затова засега ще направя това, което всеки добър приятел би сторил, и ще те поставя под карантина. Когато Йохансон се върне, може да гарантира за теб. Съжалявам, Ози, но научихме по трудния начин точно колко дълбоко е проникнал Звездния странник в обществото ни. Самият аз съм частично отговорен за това. Позволих на онзи кучи син Алстър да ме заблуди. Ще трябва доста да се постарая, за да изкупя вината си. И двамата знаем колко трудно ще е това.
	— Говориш сериозно, нали, Найдж? Няма да ме пуснеш да отида.
	— Не мога. Ако ролите ни бяха разменени и ти нямаше да го направиш.
	— О, мой човек. Това е единственият ни шанс да спасим душите си. Не можем да извършим геноцид.
	— Трябва.
	— Виж, ще кажеш ли поне на капитана да прелети покрай генератора?
	— Разбира се, Ози. Ще го направя.
	Ози познаваше този тон, Найджъл се преструваше, че ще му угоди.
	— Копеле такова.
	Найджъл се изправи.
	— Ти и приятелите ти ще останете тук, докато всичко бъде уредено. Не мога да ти дам достъп до унисферата, но ако има нещо, което искаш, просто попитай.
	На Ози му трябваше още съвсем малко, за да му каже къде да си завре гостоприемството.
	— Цялата информация за генератора. Ще я прегледам въпреки всичко.
	— Добре, Ози.
	— И ако намеря начин да го поправя…
	— Ще се наведа и тогава можеш да изриташ задника ми в орбита.
	— Дяволски си прав, ще го направя. О, и Найджъл, намери момиче на момчето, става ли? Да е мила, не някоя в петия си живот.
	Найджъл го погледна подразнено.
	— Приличам ли ти на сводник?
	Ози се усмихна.
	— Това ще отнеме само седмица — каза Найджъл. — Може да почака.
	— Хей, хайде де, мой човек, дотогава може всички да сме мъртви. Момчето никога не е спало с момиче. А сега ти го грабна и го хвърли в затвора. Вярно, петзвезден е, но пак е дранголник. Угоди му малко.
	— Ози…
	— Ако не искаш да се обаждаш на проститутка, прати някоя от жените си. И без това всички са горе-долу на неговата възраст.
	— Не можеш да ме накараш да го направя, като ме дразниш.
	— Просто го направи, Найдж, покажи малко човечност. Аз ще оправя сметката, ако толкова те притеснява.
	— Както и да е. — Найджъл излезе и му махна раздразнено с ръка.
	— Благодаря, да ти го начукам — извика след него Ози.


	Осем часа след излитането им от Порт Евъргрийн пътниците на въглеродната гъска най-сетне започваха да се отпускат. Сред тях витаеше всеобщото чувство, че все пак може би ще стигнат до генератора на червеевата дупка. Докато прекосяваха океана, ветровете се бяха усилили. Уилсън бе обявил, че се очаква полетът им да продължи още най-много час и петнадесет минути.
	Паула далеч не разсъждаваше толкова оптимистично като останалите. На Звездния странник му трябваше само пет минути преднина, когато преминеше през червеевата дупка. Дори предвид намаленото време на полета им, той щеше да разполага с почти четиридесет минути. Като се изключат двата часа, които бе прекарала в неспокоен сън, тя посвети времето си в преглеждане на плановете за оцеляване при аварийни ситуации. В авиосистемите бяха качени множество сценарии. Повечето предвиждаха случаи, в които самолетът ще бъде принуден да кацне в океана. Предвид факта, че всяка въглеродна гъска носеше хранителни комплекти за спешни случаи и в Шакълтън и Порт Евъргрийн имаше още запаси, оценката й бе, че разполагат с достатъчно храна за седемнадесет до двадесет месеца. Това означаваше, че щеше да им се наложи да се върнат в Шакълтън, където бяха паркирани другите самолети. Във всеки случай обаче, не бяха изправени пред мигновена гибел. Захранване и топлина щяха да си набавят съвсем лесно. Ядрените батерии можеха да им доставят електричество с десетилетия.
	Тя се върна на горната пътническа палуба, където се бяха настанили всички. Пазителите я погледнаха с подозрение и враждебност. Не че това я притесняваше. Откритата враждебност беше почти постоянен спътник в работата й. Ноктите на Котката просто не й обръщаха внимание, а тримата останали членове на парижкия екип й се усмихнаха топло, когато мина покрай тях. Стълбите в задния край на кабината я отведоха до следващата палуба, чиито светлини бяха намалени. Едва виждаше хоризонта през малките кръгли прозорчета — неясна розова линия, разделяща черния океан от изпълненото със звезди небе. Проблясъците на неутронната звезда пращаха по водата широки трептения от тъмносиня светлина, които оставяха лилави остатъчни образи върху ретините й. Движеха се точно пред зората, която трябваше да ги застигне двадесет минути след като стигнеха Порт Евъргрийн.
	След още четири стълбища и два херметически люка се озова в долния товарен отсек, където се намираха колите им. Шумът от турбините там беше най-силен, сякаш някакъв двигател с вътрешно горене работеше наблизо. Дори след като Уилсън бе пуснал отоплението на максимум, в голямото помещение беше хладно. Тя закопча елека си в черно и лавандулово, който бе извадила от пътническия комплект на ТСП, и отиде в средата на отсека, където Куатукс прекарваше пътуването. Бяха намерили половин дузина аварийни нагреватели, които в момента ограждаха извънземното и издухваха топъл въздух към тъмносивата му кожа.
	Никой не знаеше нищо за физиологията на райелите. Затова Паула не можеше да прецени дали студът го кара да потръпва от време на време, или тръпките са предизвикани от зависимостта му. Две от по-малките му пипала потрепериха, докато тя приближаваше.
	— Паула, добре дошла — въздъхна хрипливо извънземното.
	— Благодаря.
	Тайгър Панси седеше на един сандък до Куатукс. Беше облякла дрехите от два пътнически пакета върху полата и блузата си. Най-накрая беше заменила високите си обувки с чифт ботуши, а върху тях беше обула чифт покрити с кожа пътнически чехли. Изглеждаше все така нещастна заради студа. Облечените й в ръкавици ръце бяха свити около чаша с доматена супа.
	Адам и Брадли също бяха придърпали по един сандък за себе си. Израженията им си останаха неутрални, когато тя седна в ъгъла на сандъка, който Тайгър Панси използваше. Поради някаква незнайна причина Брадли никога не бе преминал през препрофилиране или генетична модификация. Все така поддържаше възраст в средата на тридесетте, макар и тя да не бе успяла да проследи клиниката за подмладяване, която използваше. Беше висок, особено в сравнение с нея. Косата му беше почти сребристоруса и контрастираше с най-тъмните очи, които бе виждала. Красивите му черти се оживиха в приветстваща усмивка, в която нямаше и най-малък намек за триумф, просто се държеше учтиво. Той истински се радваше, че тя е с тях, макар и Паула да не можеше да забрави или да прости условията му, които я бяха довели тук.
	За разлика от Брадли, Адам беше доста набит. От последния път, когато го бяха видели на Велейн, беше прибавил допълнителни мускули към тялото си. Повечето служители в парижкия офис щяха да минат покрай него, без дори да се замислят, но Паула можеше да разпознае лицето му навсякъде, без значение през колко препрофилирания бе преминал. А и след толкова много промени възможните нови изменения вече бяха сериозно ограничени. Това ново закръглено лице, което загатваше за младолика средна възраст, беше сериозно доказателство колко вредно можеше да бъде саморъчно приложеното клетъчно препрофилиране, ако с него се прекали. Бузите и брадичката му бяха груби и страдаха от нещо като леки екземи. Яката на полуорганичното му палто беше покрита с косъмчета тъмна коса, която падаше като поразена от радиация.
	— Бръсненето сигурно е болезнено.
	Адам вдигна ръка към лицето си, преди да осъзнае какво прави.
	— Има подходящи кремове, благодаря за загрижеността. И ти самата не изглеждаш твърде секси. Стана ти лошо от пътя ли, следовател?
	— Просто съм уморена.
	— Моля ви — обърна се Брадли към тях.
	— Преглеждах запасите ни от храна, в случай че се наложи да останем тук — каза Паула. — Би трябвало да нямаме проблеми известно време, но дойдох да попитам какво яде Куатукс.
	Всичките пет стъбълца с очи на райела се завъртяха заедно и фокусираха върху нея.
	— Загрижеността ти е много мила, Паула. Няма нужда от притеснения. Ще мога да храносмилам човешка храна. Оценката ми е, че ще консумирам колкото петима човеци на ден. С изключение на къри. Не пасва на храносмилателните ми процеси.
	— И на моите — изчурулика Тайгър Панси.
	— Добре ли си? — попита я Паула. — Мога да те отменя, ако искаш да поспиш.
	— Много мило. Но съм добре. Поспах няколко часа тук.
	— Имате ли намерение да поспорите с господин Елвин? — попита Куатукс. — Двамата сте били врагове толкова много години. Подобен противоречив и емоционален разговор би бил много вълнуващ за мен.
	— Не съм дошла да се карам — каза сковано Паула. — Това е нова ситуация и за двама ни.
	Адам погледна към райела.
	— Врагът на врага ми е мой приятел. Стара човешка поговорка.
	— Наистина ли оставяте старите си борби настрана толкова лесно?
	— Ако го поставиш в контекста на човешкото изтребление, ще ти е доста по-лесно да разбереш — каза Паула.
	— Някак мило е — каза Тайгър Панси. — Че всички се разбираме, нали се сещате.
	— Благодаря, скъпа моя — каза Куатукс. — Това беше толкова впечатляващо чувство на симпатия и, вярвам, на другарство.
	— Затова ми плащат големите кинти — каза тя, кикотейки се.
	Паула се обърна към Брадли.
	— Добрите новини са, че, ако Звездния странник наистина затвори червеевата дупка зад себе си, ще оцелеем.
	— Ти може и да оцелееш, мила, но за мен подобен провал ще е по-лош от смъртта.
	— Разбирам. Бих искала да разбера какви точно са плановете ти. Може би ще е по силите ми да помогна.
	— Планове — промърмори тъжно Брадли. — Имах велики планове, следовател. Едно време. Днес нещата са някак _променливи_. Всичко, което можем да направим, е да се надяваме, че приятелите ни на Далечината ще открият начин да предотвратят преминаването на Звездния странник през червеевата дупка, докато не пристигнем в Порт Евъргрийн. Така може и да успеем да го приклещим и да го убием. Бленуващи небеса, не мога да повярвам, че се стигна до това.
	Паула погледна към стаените в мрака коли. Покривите им почти докосваха тавана на товарния отсек.
	— Е, какво носят те? Какво внасяхте на Далечината през всичките тези години?
	— Не гледай мен — изсумтя Адам. — Аз съм просто наемен работник, който урежда пратките.
	— Брадли? — попита Паула.
	— Бях измислил план, който да даде на планетата отмъщението й. За да бъде осъществен, се изисква голямо количество технология за генериране на силови полета.
	— Как някаква технология за силови полета може да убие Звездния странник? Ще го плените в едно от тях ли?
	— О, не, целта на отмъщението на планетата е да унищожи „Мария Селесте“. Щях да го задействам, когато Звездния странник се отправи към планетата. Без кораба си той наистина ще се окаже сам на Далечината. Нямаше да може да се върне у дома, нито във Федерацията. Така щяхме лесно да го намерим и убием.
	— В такъв случай, ако той наистина премине на Далечината преди нас, Пазителите ще могат ли да активират плана за отмъщение?
	— Вероятно. Макар че без екипировката, която носим, ефектът ще е много по-слаб, отколкото се надявах. А и, разбира се, информацията, която сенатор Бърнели е взела от Казимир, е изключително важна.
	— Доколкото можахме да установим, това е просто метеорологична информация от Марс.
	— Правилно си разбрала, скъпа. Имаме намерение да канализираме климата на Далечината към „Мария Селесте“. Освен че ще бъде изключително ефективен удар срещу мощната машина, ще е подходящ начин да дадем заслуженото отмъщение на планетата. Именно слънчевата бомба, освободена от „Мария Селесте“, почти унищожи цялата планетарна биосфера.
	— Климата? — Паула се намръщи, дори тя не можеше да предвиди променливите в този пъзел. — Ще използвате климата срещу звезден кораб?
	— Да. Знаеше ли, че династията Халгарт разполага с лъвския пай от индустрията на силови полета заради системите, които Звездния странник им е дал под маската на Института?
	— Да, знам, че са лидери на пазара.
	— Наистина, било е неизбежно. „Мария Селесте“ пътувал с почти релативистична скорост в продължение на сто години. Трябва да е разполагал с невероятни силови полета, за да оцелее в подобна среда. Това го прави изключително трудна за поразяване мишена. Несъмнено ще бъде неуязвим за ядрени бомби, дори и да имахме някакво желание да ги използваме на Далечината. Типът модерни, свръхтехнологични оръжия, които са достатъчно мощни, за да уязвят силовото поле на „Мария Селесте“, на практика са недостъпни. Просто ги няма на черния пазар. Производството им е дори по-трудно. Федерацията има ефективна следяща мрежа за производствени системи с двойна употреба. Дори на Адам ще му е трудно да я заобиколи.
	— Как тогава ще използвате климата, когато най-добрите ни оръжия са неефективни?
	— Ще генерираме свръхмощна буря и ще използваме механизми, основани на силови полета, за да я насочим. Далечината е благословена с наистина уникална метеорологична система, отчасти заради размерите й, отчасти заради географията. Всяка нощ над океана Хонду се ражда голяма буря и нахлува сред Голямата Триада. Тя ще ни послужи като генератор. Развили сме механизъм, с който да я усилим и да я насочим към „Мария Селесте“. На теория, трябва да добавя. Никой все още не е осъществявал тази идея в практиката.
	— На Марс има бури — каза Паула. — Големи бури.
	— Много добре, следовател. Марс е подложен на планетарни бури, които продължават месеци, понякога години. Освен това споделя ниската гравитация на Далечината, което ги прави най-близките планети във Федерацията в това отношение. Информацията, която сме събрали оттам, ще бъде безценна за контролните ни програми.
	— Наистина ли смятате, че можете да контролирате времето?
	— По-добро описание би било, че ще го влошим и насочим. И да, убедени сме, че е постижимо. Поне за кратко време, а това е всичко, което ни трябва.
	— Това ще изисква невероятни количества енергия. Дори и аз мога да го предвидя.
	— Да. Погрижили сме се.
	Паула искаше да му изтъкне недостатъците на плана. Идеята изглеждаше странна, не такава, на която човек би разчитал, за да доведе сто и тридесет годишен поход до края му. Само че не знаеше достатъчно за процедурите, които Йохансон бе изобретил. Трябваше да им се довери.
	— Ако предположим, че можете да насочите свръхмощна буря — а аз все още съм скептично настроена по въпроса, — каква ще е ползата от това срещу звезден кораб, чиито силови полета могат да го защитят срещу ядрени оръжия?
	— Размерите ще донесат гибелта му — каза решително Брадли. — Намерението ни е да започнем отмъщението на планетата, докато „Мария Селесте“ е на повърхността, където е най-уязвим. Супербурята ще е достатъчна да го подхване и да го прати към разрушението му. А красотата на плана е, че, ако силовите му полета са включени, повърхността, изложена под влиянието на бурята, ще е още по-голяма. В същото време масата ще си остане същата — така за ветровете ще е още по-лесно да го вдигнат и да го разбият.
	— Разбирам логиката — каза Паула. — Просто не съм убедена в практичността на плана.
	Йохансон се отпусна върху сандъка си.
	— Вероятно никога няма да разберем.
	— Мислех си как трябва да постъпим, когато пристигнем в Порт Евъргрийн — каза Паула. — Разполагате ли с още разузнавателни дронове?
	— По два във всяка бронирана кола — каза й Адам.
	— Трябва да се опитаме да ги изстреляме, когато Порт Евъргрийн попадне в обсега им на полет.
	Адам се загледа в дъното на товарния отсек.
	— Сигурно ще е голяма забава.


	Бяха на сто километра от Порт Евъргрийн, когато Уилсън снижи въглеродната гъска на километър над водата.
	— Готов ли си? — попита той Адам, който беше в бронирана кола, намираща се най-близо до задната товарна рампа.
	— Системите са стартирани. Дроновете са готови за полет.
	— Изчакай в готовност, разхерметизирам вратата. — Лимонено-зелените виртуални ръце на Уилсън преминаха над контролните символи.
	— Няма ефект върху стабилността — докладва Оскар от стола на помощник-пилота.
	— Има ли нещо на радара? — Сега, когато бяха близо до крайната цел, бяха изключили собствения си радар. Ако двата самолета, които Звездния странник бе взел, още използваха собствените си радари, трябваше да могат да уловят сигналите им.
	— Нищо — каза Оскар. — Предполагам, че самолетите на Звездния странник са долу.
	— По дяволите, толкова ми се иска да направя сканиране, за да разбера.
	— Това е единственото ни преимущество — каза Оскар. — Той не знае, че идваме.
	— Не е кой знае какво преимущество.
	— Само това беше останало в магазина — изтъкна Ана.
	— Добре, нека се придържаме към плана — каза Уилсън. Дисплеите му показваха, че налягането в долния товарен отсек беше напълно изравнено с външното.
	— Отварям вратите сега — каза той на Адам.
	Всички се бяха напрегнали, за да посрещнат вибрациите на големия самолет. Нищо подобно не последва. Единственият начин, по който Уилсън можа да разбере, че вратите се отварят, беше дисплеят във виртуалното му зрение.
	— Изстрелвам ги — каза Адам. — Единият полетя. Еха, това си е страшна акробатика. Изглежда добре, системата стабилизира полета му. Изравнява се хоризонтално. Добре, изстрелвам втория.
	Уилсън затвори вратите и снижи въглеродната гъска до триста метра над водата. Не смееше да слезе по-ниско без какъвто и да е радар, с който да провери на какво разстояние точно се намират над морето. При такава височина трябваше да успеят да стигнат до Порт Евъргрийн, без да ги засекат.
	Всички на борда се бяха включили към защитения сигнал на дроновете, докато машините свистяха напред. С приближаването им към Порт Евъргрийн инфрачервените излъчвания показваха бледите очертания на отвесните скали на острова. Над водната повърхност проблясваха по-ярки, розови като сьомга петна, сгушени в широкия вдлъбнат склон на скалата.
	— Долу са — каза Адам.
	— Доста голяма активност има там — каза Мортън. — Виждам движение.
	— Мисля, че са коли — каза Паула. — Топлината идва от двигателите им.
	Разделителната способност на картината се покачи рязко с приближаването на дроновете. И двете въглеродни гъски бяха лесно различими. Бяха спрени точно над морето, а турбините им сияеха като малки слънца. На известно разстояние от водата шестте бараки и временната дълга жилищна сграда показваха температура с няколко градуса повече от околната среда. Самотният хангар се виждаше само на зърнестото сканиране с усилена светлина. Цялата извита сграда на генератора грееше в червеникавокафяво, а през разграничителната завеса на портала се процеждаше сребриста светлина. Точно пред нея бяха спрели осем огромни камиона. Двигателите им с вътрешно горене бяха включени. Дроновете засичаха дори изпарения от въглероден оксид, които излизаха от ауспусите им. Зад три от тях имаше ремаркета — големи обли кутии, защитени от силови полета.
	— Не са преминали — каза удивено Адам. — Какво, по дяволите, чакат? Имат само четиридесет минути, преди цикълът на червеевата дупка да приключи.
	— Стиг — каза Брадли. — Трябва да е той. Някак си ги е спрял.
	Дроновете бяха достатъчно близо, за да доловят отделни хора на повърхността. Петима души в скафандри се бяха скупчили пред силовото поле. Между тях и камионите протичаше голямо количество кодиран трафик.
	— Имаме шанс — каза Адам. — Уилсън, направи кръг. Всички от бойния екип да се приготвят за спускане.
	Уилсън беше сигурен, че чу радостни възгласи от най-горната палуба, след като промени полета на въглеродната гъска с няколко градуса. Искаше му се да се присъедини. Оскар се бе ухилил злорадо до него. Ана го прегърна през раменете и го целуна щастливо.
	Една от камерите в долната товарна палуба му показа десет бронирани фигури, които бавно си проправяха път към отварящата се отново задна врата. Ноктите на Котката и екипът от Париж бяха с еднакви костюми, а четиримата Пазители, които се присъединиха към тях, носеха най-добрия клас брони с нападателни функции, достъпни на черния пазар.
	— Видя ли кацането на Гор Бърнели върху Парк авеню? Убиецът беше в доста лошо състояние, когато се приземи — обади се Оскар.
	— Флотските костюми могат да се справят — каза Уилсън. — Спомням си характеристиките, на които се спряхме. А и Адам няма да остави хората си да вземат участие, освен ако не е уверен във възможностите им.
	— Силно се надявам да е така.
	Уилсън се издигна с още сто и петдесет метра. Високите скали, които обграждаха обширния остров, на места се издигаха на над сто метра. И преди беше навигирал без радар. „Да, преди триста години“. Затова знаеше, че златното правило е винаги да си оставяш достатъчно свобода за действие на вражеска територия. Авиационните системи на въглеродната гъска разполагаха с отлична навигационна функция за движение по инерция, но самолетът в никакъв случай не беше проектиран с идеята да извършва такива каскади.
	Той изключи всички вътрешни светлини, включително и тези в пилотската кабина.
	— Една минута, докато стигнем до бреговата линия — каза на всички.
	Оскар махна оптичния ограничител от предното стъкло и Уилсън превключи ретиналните си импланти в режим на пълно увеличение.
	— Мисля, че виждам скалата.
	В навигационните системи на самолета се появиха червени предупредителни икони.
	— На самолета не му харесва къде се намираме — изсумтя Оскар. — Това ни прави двама.
	Виртуалните ръце на Уилсън се придвижиха, за да изключат предупрежденията. Беше се справил с три от тях, когато радарът на въглеродната гъска се включи.
	— Мамка му! — Образът, който радарът върна, запълни половината от виртуалното му зрение с картина на морето и приближаващата се скала. — Ана, спри шибания радар. Застреляй го, ако трябва.
	Отне й няколко секунди да спре захранването и да качи поредица от ограничения в контролиращите полета програми, които предпазваха машината от сблъсък с повърхността.
	— По дяволите — изсъска Уилсън, докато преминаваха над нагънатата скала. — Адам, те знаят, че сме тук. Проклетият автопилот включи радара. Съжалявам. Искаш ли да обърна?
	— Никакъв шанс — каза Мортън. — Задръж стабилно курса, Уилсън, скачаме.
	Уилсън притисна здраво ръце към конзолата, сякаш самото налягане върху е-точките щеше да поддържа самолета в избрания курс.
	— Скочиха — каза Адам. — Разкарай ни веднага оттук.
	Уилсън наклони въглеродната гъска рязко надясно, насочвайки я отново към морето. Зад тях десет бронирани костюма се спуснаха с огромна скорост през леденостудения нощен въздух.


	Миниатюрният разузнавателен робот, който бавно и скришом си проправяше път по парапета на Пазарната стена, беше проектиран да прилича на хлебарка. Работеше с пет сродни на него машини, които споделяха в мрежа данните от различните си сензори и ги предаваха на водача на глутницата, маскиран като плъх. Той, от своя страна, предаваше информацията на оператора, който се намираше на безопасно разстояние. Всички бяха конструирани от членове на клана Максоубъл, които бяха покрили с корпуси от модифицирана пластмаса бионевронните системи, доставени им от барсумианците. Над осемдесет от машините наблюдаваха Площада на първото пристъпване и пращаха информацията на Пазителите. Благодарение на това те имаха доста подробна картина на действията на Института.
	С напредването на топлия следобед те наблюдаваха дъгата от рейнджроувъри, паркирани пред портала. На ЗП нямаше други превозни средства. Няколко взвода войници на Института си почиваха под сенниците, издигнати в основата на стената, обслужвайки се със стоките в изоставените кафета. Малко след два часа порталът се отвори и перленото му силово поле потъмня, разкривайки нощта на Междинна станция. През него преминаха няколко души в скафандри.
	— Никой друг не се движи наоколо — каза Стиг, след като прегледа образите. Двамата с Олвен бяха устроили временен команден пост в театър „Балард“, на три километра източно от ЗП. Бяха го избрали, защото разполагаше с ресторант със стъклени стени, които им откриваха прекрасна гледка към града. Това обаче изпълваше Стиг с усещане за уязвимост. Той смени гледката от камерите на разузнавателните роботи с тази пред собствените си очи. Погледна към цепелините, които обикаляха небето като дебели нетърпеливи акули.
	В нормален ден някой щеше да забележи двадесет и двете тъмни фигури, които се въртяха в мудна процесия на необичайно малка височина във въздуха. Засега никой не се бе обадил в аеродрума, за да попита какво се случва. Хората бяха твърде заети да си стоят у дома, уплашени от полицейските патрули, ескортирани от роувърите на Института, или да създават проблеми на същите тези патрули. Няколко тълпи се бяха събрали на по-големите улици, за да мятат бутилки всеки път, когато видеха полицейска кола.
	На хората от Института това явно не им правеше особено впечатление, освен ако някой не протестираше по продължение на разчистения маршрут от града до Първа магистрала. Тогава войниците раздаваха безмилостно правосъдие, без дори да си правят труда да въвличат полицията. Това затрудняваше разположението на снайперистите на Пазителите по местата им. Стиг още се опитваше да вкара три екипа, за да поставят капани по пътя. Маршрутът, прочистен от Института, използваше моста „Танджийт“ над река Белвоар. Той беше основната им цел. Без съмнение, който и да командваше войниците на Института, обръщаше сериозно внимание на моста. На него бяха паркирани десет крузъра, чиито сензори претърсваха водата под него.
	— Трябва да се случи в този цикъл — каза Олвен. — Иначе не биха положили толкова много усилия.
	— Правилно. — Стиг погледна отново към покривите. Далеч на юг още един роботизиран цепелин се плъзгаше леко над Първа магистрала. Бледорозовите полупрозрачни графики във виртуалното му зрение показваха, че това е един от взривоносителите.
	— Трябва да променя модела им на движение. От Института ще ги забележат, ако продължат да прелитат по този начин над Първа магистрала.
	— Добре — каза Олвен. Тя знаеше колко безсмислено е да спори с него, когато нервите му предизвикват подобни нотки на решителност в гласа му.
	Стиг седна до една от масите и запали цигара. Дръпна от нея и започна да отваря защитени канали към цепелините. Вместо да описват голям кръг около Армстронг Сити, той ги раздели на две групи и нареди на едната да обикаля на изток, а на другата — на запад. На север, разбира се, беше морето. Ако всички се съберяха там, несъмнено щяха да ги забележат и да направят проверка.
	Отне му два часа и единадесет цигари, докато най-сетне не остана доволен от новите модели на движение. Вятърът започваше да духа от Северно море, което принуждаваше перките на цепелините да работят още по-усилено, за да ги задържат на избрания курс. На Стиг не му харесваше видът на облаците, които се носеха пъргаво откъм хоризонта. Без съмнение ставаха все по-тъмни. Познаваше климата на Армстронг Сити достатъчно добре, за да знае, че предстои дъжд.
	Час по-късно първите капки забарабаниха по зеленикавото стъкло на ресторанта. Оставиха светлините изключени, докато небето навън притъмняваше.
	— Това може да усложни нещата — каза той. — Водата ще добави голяма тежест към цепелините. Не бива да летят ниско в дъжда.
	— Кийли казва, че по авеню „Мантана“ има голямо движение — каза Олвен.
	Виртуалните ръце на Стиг издърпаха образи от камерите на разузнавателните роботи от решетката му. Разполагаше с гледка от земята към огромните колела, които преминаваха и вдигаха ситни пръски от ензимноподсиления бетон. Издърпа образ от един робот, който се бе покатерил на една от старите кленови тополи. Под нея с рев преминаха два камиона, обградени от рейнджроувъри. Последва ги колосален камион, чието ремарке носеше дълга бледожълтеникава алуминиева капсула. В края й имаше струпване от високотехнологични охладителни устройства. Последваха ги още крузъри, чиито оръжия се въртяха постоянно.
	— Откъде дойде това нещо? — попита Стиг.
	— Не знаем — каза Кийли. — Трябва да са го паркирали на някакъв търговски паркинг наблизо.
	— Но какво е? — попита Олвен. — Животоподдържаща капсула за Звездния странник?
	— Нищо чудно — каза Стиг. Следеше огромния камион със сензорите на разузнавателния робот. Извитите метални стени на капсулата бяха подсилени с някакво спояващо поле, което на практика я правеше неуязвима за всяко преносимо оръжие, с което Пазителите разполагаха. Нямаше никакви оръжия. От перките на охладителните устройства се разнасяха тънки струи пара.
	— Има движение на ЗП — предупреди ги Кийли.
	Стиг бързо издърпа още образи от решетката си. Осем души в грамадни костюми с шлемове излизаха от управителната сграда на ТСП до портала. Минаха право през завесата, разделяща планетарните налягания.
	— Това е — обяви той. — Трябва да е това. Има само още час и половина от цикъла.
	Беше удивително, че не чувства почти нищо, нито вълнение, нито ужас. Най-коварният враг на човечеството щеше да пристигне на този свят, а той преценяваше момента с хладнокръвно очакване. Виртуалната му ръка докосна иконата за обща комуникация.
	— До всички, преминаваме към статус едно. Смятаме, че то идва. Заемете позициите си в убежищата и бъдете готови да се придвижите към точките на сблъсък, след като ударим ЗП.
	Загаси цигарата и се облегна в стола, притваряйки очи и потапяйки се изцяло във виртуалното си зрение. Синьо-хромовите ръце затанцуваха по командните икони на цепелините, докато ги организираше в атакуващи формации. Беше се оказал прав за дъжда, водата се отразяваше негативно на полета им и ги правеше дори по-бавни, отколкото в нормални условия. Този дъжд беше опасен. Ако случаен повей отклонеше някой цепелин от курса, щеше да му отнеме повече време от обичайното да реагира и да поправи движението си.
	— Хората се прибират по домовете си — каза Олвен. — Дъждът не се отразява добре на протестите.
	Стиг се притисна към стъклото и погледна към ЗП, който се извисяваше над обграждащите го сгради.
	— Това може и да ни помогне. Те ще се намират в по-голяма сигурност по домовете си.
	— Дали?
	— Може би. Не знам. По-лесно ми е да си мисля така. — Ръката му почука по студената дебела стъклена плоча. — По-добре да се махаме оттук.
	Точно преди да стигнат стълбите, близо до брега проблесна светкавица. Стиг видя цепелините, които навлизаха в границите на града. Гледани челно, те приличаха на големи черни кръгове, увиснали сякаш неподвижно над сградите. Движеха се в тъмен режим, навигационните им светлини бяха изключени. Това ги беше преобразило. Вече не бяха непохватните старинни останки, които предизвикваха усмивки, щом странните им очертания се плъзнеха в небето. Бяха придобили страховит, чуждоземен вид, докато се приближаваха над похлупения с облаци човешки град, за да доставят смъртоносния си товар.
	— Ами ако Адам премине? — попита Олвен.
	— Трябва да действам според информацията, с която разполагаме, колкото и да е ограничена. А този камион не носеше оръжие. Звездния странник е.
	— Ако е той, ще взриви генератора на червеевата дупка веднага щом премине. Ще ни отрежат.
	— Знам — отвърна Стиг, колкото и да му се искаше да може да отговори по различен начин.
	— Дали Адам го следва?
	— Не знам! Бленуващи небеса! Трябваше вече да е тук. Тази операция за проникване през блокадата, която подготви, трябваше да е сработила.
	— Какво ще правиш тогава?
	— Ще продължим с атаката. Няма какво друго. Ако Адам е на Междинна станция, ще се досети какво мислим да направим.
	— Адам не знае какво се случва тук, с какви непредвидени условия трябва да се справяме.
	— Йохансон знае. Той щеше да се присъедини към пробива на блокадата.
	— Стиг, трябва да задържим портала отворен. И двамата ще останат в капан на Междинна станция заедно с екипировката, от която се нуждаем.
	— Може би разполагаме с достатъчно екипировка за отмъщението на планетата. Не че ще се нуждаем от нея, ако днес успеем да убием Звездния странник.
	— Смело предположение — възкликна горчиво Олвен. — Много смело.
	Излязоха на улицата. Стиг активира силовия скелет на костюма си и го остави да работи на първа степен. Около него се вдигна минимално силово поле и той закопча коженото си яке от Санкт Петербург, за да се предпази от дъжда. Тъмни дъждовни облаци скриваха слънцето и водеха подранил здрач в Армстронг Сити.
	Стиг забърза по пустата улица, след това сви по няколко неосветени улички, докато не излязоха на авеню „Мантана“ точно над правителствения квартал. Тук поне уличното осветление работеше и хвърляше жълтеникави отражения по мокрия тротоар. Осветлението в занемарените стари сгради зад кленовите тополи беше пресекливо, прозорците на офисите блестяха с перлена бяла светлина от полисветлинните ивици, които работеха над празните бюра и в конферентните зали. Магазините на приземния етаж бяха затворени, стоманените им покриващи мрежи бяха издърпани додолу и заключени с катинари. Вътре бяха тъмни и пусти. По самия път нямаше никакво движение. По канавките протракваха роботи по поддръжката, проблясваха кехлибарени мигащи светлини, докато въртящите се четки на машините почистваха боклука и листата от каналите.
	Стиг ускори крачка със засилването на дъжда, почти започна да подтичва. Клоновете на кленовите тополи се бяха надвесили ниско над главите им заради напоените с вода листа. Дебели капки се пръскаха по земята. Някъде близо до пристанището проблесна светкавица.
	— Ето ни — каза той, когато стигнаха завоя към улица „Аришал“. Тя водеше до площад „Бейзли“, който в нормалните дни беше натоварен кръстопът с голямо затревено колело в средата. Под него имаше широки подземни пешеходни улици, които бяха избрали за убежища по време на бомбената атака.
	Стиг се обърна и понечи да тръгне, но спря. Отново проблесна светкавица. Един от цепелините се плъзгаше над правителствения квартал в далечния край на авеню „Мантана“. Черното му туловище се подаде бавно от сивия дъжд. Олвен проследи погледа на Стиг.
	— Бленуващи небеса, лети много ниско — каза тя задъхано. Килът беше едва на десет метра над покривите на множеството правителствени сгради. Предвид размерите на цепелина, подобно разстояние беше незначително. От страните му се изливаше вода, която падаше върху червените керемиди и слънчевите панели по покривите.
	Стиг наблюдаваше как машината се извива бавно и полита над широката пешеходна улица. През последните метри главните перки отпред и отзад заработиха с пълна мощност. Той се задвижи бързо, много по-бързо, отколкото Стиг бе очаквал. Връхчетата на високите стари тополи остъргаха корпуса на цепелина. Вратите на товарните отсеци се отвориха по цялото протежение на корема на машината.
	— Тръгвай — извика Стиг. Насложените графики във виртуалното му зрение показаха, че машината не носи бомба. Въпреки това със сигурност щеше да привлече много внимание от страна на Института. Беше глупаво от негова страна да спре и да се зазяпа като турист. Адам щеше да го наругае, ако можеше да го види.
	Затичаха се с всичка сила по улица „Аришал“, докато цепелинът се плъзгаше елегантно над авенюто зад тях. Вече го чуваха, перките му бръмчаха нетърпеливо и променяха тона си, тъй като се въртяха постоянно, за да поддържат курс срещу вятъра и дъжда. Шумът от двигателите бе заглушен от звук като от разпаряне, докато мокрите дървета по авенюто стържеха по корпуса.
	Цепелинът затъмни входа към улица „Аришал“. Страховитото тъмно присъствие изпълваше небето. Във виртуалното зрение на Стиг той беше един от деветте, включени в първата атакуваща вълна. Те се приближаваха към ЗП в рехав кръг, който трябваше да се стегне след четиридесет минути. Три от тях вече мигаха с черешовочервени символи, означаващи претърпени повреди; всички бяха закачили нещо по време на полета си над града: комини, ротонди, дървета, стълбове се бяха врязали в тъканта на корпуса, мачкайки и трошейки геодезичната структура. Дупките не се отразяваха видимо на аеродинамиката или скоростта, докато машините продължаваха да напредват неумолимо.
	Комуникационната система на аеродрума докладва за наплив от обаждания от правителствения квартал и губернаторската служба. Програмата им отговори със стандартен отговор: „прехвърляме съобщението ви, за да бъде обработено“. По-усложнен софтуер започна да опипва мрежата на аеродрума, търсейки файловете за настоящите полети. Програмите, които Пазителите бяха инсталирали, отблъскваха тези атаки и се опитваха да проникнат със собствени вируси в системите на Института.
	Стиг стигна до края на улица „Аришал“, на чийто ъгъл имаше вход към подземните алеи. Взе каменните стъпала по три надолу и се приземи със скок. Олвен го последва по-ловко. Двамата се устремиха напред през осветения бетонен коридор към централния площад в средата под колелото. Беше отделен от алеите като малък бетонен кратер, а високо по стените му бяха окачени полисветлинни ивици. От навъсеното небе се стичаше дъждовна вода, която бавно изтичаше през решетките на канавките, частично закрити от боклук и кал.
	Образи от разузнавателните роботи показаха на Стиг, че войниците на Института на ЗП най-накрая са узнали за грамадните въздушни нападатели. Четири крузъра се движеха в защитна формация около камиона гигант и ценния му товар. Среднокалибрените им оръжия бяха готови за стрелба, малки сензорни стъбла се движеха бързо напред-назад. Останалите крузъри се разгръщаха върху ЗП, оръжията им се насочваха към плътните дъждовни облаци и търсеха мишени. Войници с високоподвижни брони изкачваха с подскоци стъпалата от вътрешната страна на Пазарната стена. Дългите им движения, напомнящи атлетически прескок, ги правеха изключително пъргави в ниската гравитация. Разузнавателните роботи докладваха за плътен етер от кодиран трафик. Въздухът бе пронизан от алени насочващи лазери, скъсени от изсипващия се дъжд.
	— Подсилват силовото поле над портала — докладва Кийли.
	— Добре. Искам го невредим. Адам още може да премине.
	Стиг седна с гръб към една от стените, панталоните му се натопиха във водата, която се процеждаше по пода. Олвен седна до него и стисна ръката му. Допирът го зарадва. Всичко, с което си имаше работа, беше толкова далечно, дисплеят във виртуалното му зрение го свеждаше просто до тренировъчно упражнение.
	— Ще започне всеки момент — обърна се той към всички по общия канал.


	Цепелинът, който плаваше над авеню „Мантана“, пристигна първи при ЗП. Освен това се забелязваше най-лесно от всички, когато започна да се издига точно преди да стигне до Пазарната стена. Войниците на Института, които го държаха на мушка, откриха мигновено огън. Йонни и кинетични снаряди разкъсаха тъканта на корпуса и пробиха предната група хелиеви клетки, след което излязоха през горната част на обшивката. Тук-там някой уцелваше въглеродно-титаниева подпора в носещата структура и нанасяше дребни повреди. Геодезичният корпус обаче беше проектиран така, че да запази целостта си в изключително тежки условия. Разпределението на напрежението просто се промени леко. Като цяло приличаше на стрелба по сгъстен въздух.
	Огромната тъпа извивка на носа се плъзна над входа към „Енфийлд“. Прикрепени към товарните отсеци машини започнаха да изстрелват залп след залп от примамки, сигнални снаряди и малки електронни дронове за електронна война. В продължение на една величествена минута мракът беше напълно прогонен, докато ослепителни бели и червени звезди се рояха над ЗП, оставяйки след себе си пушечни линии. Проблеснаха вторични експлозии и в небето заискриха сребристи примамки, преди да паднат надолу като суграшица. По-тихи, сиво-сини дронове засвистяха наоколо като колибри, неуловими за окото, и заизпращаха мощни, разрушителни ЕМ-пулсации.
	Войниците по стената стреляха без прекъсване по цепелина, докато още и още устройства излизаха от вътрешността му. Тогава крузърите на площада откриха огън. Някой от офицерите на Института явно беше поел командването. По-тежкокалибрените кинетични и мазерни оръжия бяха насочени първо към перките, които се подаваха от корпуса на цепелина, а след това стрелбата беше пренасочена надолу по кила към товарните отсеци. По корпуса започнаха да се появяват пукнатини, геодезичната структура най-сетне поддаваше под мощта на атаката. Разкъсванията се множаха и разкриваха струпвания от хелиеви клетки, окачени във вътрешността. Представляваха прозрачни бели сфери, които приличаха на восъчни мехури.
	Вторият цепелин пристигна на ЗП точно когато сигналните ракети на първия започнаха да угасват. Няколко войници преместиха мерниците си, след като вече започваха да се ориентират какви са тактическите им приоритети. Крузърите откриха огън по товарните отделения още преди пръскачките да започнат да обстрелват въздуха с разсейващите снаряди.
	Цепелини три и четири пристигнаха едновременно. Дотогава номер едно вече потъваше рязко към повърхността. Задната третина на корпуса се извиваше неконтролируемо, докато машината падаше към входа откъм „Енфийлд“. Вече само инерцията я движеше напред, а тъканта на корпуса беше накъсана на дълги ивици, които плющяха във въздуха като черни пламъци. Носът се гмурна надолу, устремен към един от големите орнаментални фонтани на ЗП. Войниците на Пазарната стена, които още се намираха под задния край на цепелина, започнаха да скачат или да бягат настрани, тъй като машината се спускаше все по-бързо. Тя се разби във входа откъм улицата с елегантно, бавно движение насред какофония от шумове, идващи от геодезичните подпори, които се пръскаха и пречупваха. Крузъри и камиони започнаха да се отдалечават от позициите си през площада, сякаш току-що са изхвърчали от състезателните си кабинки. През това време корпусът продължаваше да се разпада и да се свива навътре, сякаш някаква ужасна невидима сила бе решила да смачка напълно скършения съд. Над него бели и червени проблясъци се смесиха с дъжда, покривайки мократа материя на корпуса с блещукащи краски.
	Дотогава цепелини две и четири също бяха фатално ударени и започнаха неконтролируемото си спускане право към площада. Номер две се извиваше настрани, докато задната му част се разпадаше. Във вътрешността му хелиевите клетки се пръскаха като празнични балони и рязката загуба на плавателност издърпа задната част надолу с притеснителна скорост. Носът му се заби в средата на номер три и ударът огъна цялата носеща структура.
	Въпреки мащабите и изненадата на атаката войниците на Института и екипировката им не бяха понесли никакви загуби. Колите им още свистяха през площада, отбягвайки отломките, които падаха от небето, и отдалечавайки се от местата, където цепелините щяха да се разбият. Отделните войници бяха по-уязвими, тъй като трябваше да бягат и скачат без друг ориентир освен собствените си очи, и то докато обстрелваха мишените си. Засега нито един от цепелините не се бе доближил до портала. Камионите се бяха прикрили в големите складове и под арките по протежението на Пазарната стена.
	Огневата мощ на повърхността беше огромна и стрелбата й не отстъпваше по яркост на сигналните ракети. За всеки, който се намираше в средата на площада, дъждовните облаци щяха да са почти напълно скрити зад вихри от светлина и буци мрак. Сред този погребален балет, изигран от гигантски летящи машини, цепелин номер пет пристигна с висока скорост и прелетя устремно над Пазарната стена. Седем, осем и девет, които ускоряваха към площада, вече привличаха огъня от върха на стената.
	— Има бомби в пет и осем — каза Стиг. Увеличи силовото си поле докрай и сложи ръце върху главата си. — Кийли, разбий градската мрежа.
	Цепелин номер пет бе придвижил две трети от тялото си над площада, когато големият цилиндър падна от предното товарно отделение, почти незабелязан сред объркването, създадено от пръскачките. Той се запремята надолу в продължение на няколко секунди, докато не стигна под ръба на Пазарната стена и взривният заряд в него се детонира. Цилиндърът изчезна сред плътна експлозия от изпарения от етиленов оксид, която приличаше на облак дим. Втора, по-голяма експлозия, беше задействана от контролиращата система на бомбата и облакът се възпламени.
	Огнената топка гориво произведе взривна вълна, чието налягане беше само малко по-слабо от това на ядрено оръжие.
	Стиг я видя. Беше затворил очи, а виртуалното му зрение беше настроено на средна яркост, но въпреки това проблясъкът мина през клепачите му. Съвпадна с изчезването на образите, които разузнавателните роботи предаваха. Няколко секунди по-късно шумът от вълната достигна до тях. Ръцете му се стегнаха, щом бетонната стена се разтресе.
	Той погледна нагоре и небето отново беше тъмно, макар че дъждът бе спрял. Над себе си виждаше странни петна. Малки забулени форми преминаваха през нощта, сякаш ято прилепи бягаха от неприятностите. На Далечината нямаше прилепи. Изправи се и видя бушуващата колона от ярки газове, която се надигаше откъм Площада на първото пристъпване. Осъзна, че е загубил контакт с половината от цепелините от втората вълна. Няколкото, които отвръщаха на сигналите, показваха нулева височина, а хелиевите им клетки изтичаха изключително бързо.
	— Да тръгваме — извика той на Олвен. Двамата се затичаха към изхода.
	— Кийли, искам образ от разузнавателен робот към ЗП.
	— Правя каквото мога. Бленуващи небеса, това май проработи по-добре, отколкото се надявахме.
	Стиг стигна до стълбището, което водеше към улицата. Излезе на ъгъла на Нотингам роуд точно когато дъждът започна да се сипе отново. Периферното му зрение мерна нещо, което падаше над близките тераси на къщите, нещо невероятно голямо, затова се обърна…
	— Майко мила!
	Уви ръка около Олвен и я събори на тротоара.
	Осакатената задна третина на падащия цепелин се спусна тихо от прегръдката на нощта и се разби в къщите, разрушавайки трите сгради, които се намираха точно под нея. „А къде е останалата част?“ Натрошени слънчеви панели, разбити греди, плочки и дълги парчета стъкло се запремятаха от разпадащата се отломка и заотскачаха от пътя.
	— Добре ли си? — попита той.
	— Разбира се, още съм с включено силово поле.
	Той погледна към камъните с големина на юмруци и назъбените подпори от геодезичната структура на цепелина, разпилени около тях. Бяха щастливци, че нищо по-голямо не се бе приземило наблизо. Зад тях се чуха писъци и викове за помощ.
	— Не можем да спрем сега — каза той.
	Олвен кимна разтреперана.
	Тръгнаха към Нотингам роуд. Във виртуалната му решетка отново започнаха да примигват образи, щом Кийли започна с активацията на втората вълна от разузнавателни роботи, които беше скрила около ЗП. Без значение кои издърпваше от мрежата, виждаше само руините, по които пълзяха.
	Бяха оцелели шест цепелина. Докладите за състоянието им се организираха във виртуалното му зрение. Един беше на практика мъртъв във въздуха, не можеше да се движи, носеше се по вятъра. Останалите пет бяха понесли големи поражения, но можеха да се движат. Един носеше бомба.
	— Бинго — прошепна той. — Може и да успеем да го направим отново.
	Стигнаха до кръстовище и погледнаха по улица „Левана“ право към Площада на първото пристъпване, почти на километър от тях. Както Стиг бе предвидил, Пазарната стена бе отразила основния взрив нагоре и надалеч от близките сгради. Това не се бе оказало достатъчно, за да спаси по-малките къщи на околните улици, които бяха разрушени. Дори по-големите и здрави блокове до самия площад бяха понесли значителни щети. Започваха да се разгарят огньове, чиито пламъци танцуваха бясно сред отломките. Самата Пазарна стена вече представляваше каменен кръг от руини. Само две трети от първоначалната й височина се издигаше над площада.
	Стиг си пое дъх, когато зърна гледката.
	— Устояла е — прошепна той. — Бленуващи небеса, устояла е.
	Дори не бе посмял да си представи степента на разрушение, която бомбата щеше да нанесе, ако взривът успееше да се разнесе хоризонтално.
	— Не можеш да взривиш нова — каза Олвен. Тя стоеше в центъра на кръстовището и местеше поглед към всяка от улиците.
	— А?
	— Погледни. Огледай се внимателно.
	Стиг проследи погледа й. Навсякъде имаше хора. Бяха замаяни, плачещи, окървавени, бродещи безцелно сред купчините отломки, коленичещи до тежко ранените си приятели или роднини, които бяха извадили от срутените сгради. Коли и микробуси бяха пръснати по пътя, всички бяха без стъкла. Алармите им грачеха в побеснял хор, а светлините им проблясваха, жадни за внимание, дори тези на преобърнатите коли. Дъждът и стопените парчета от корпусите на цепелините се бяха смесили в странна суграшица, която бавно и методично задушаваше скръбния пейзаж под непробиваем черен плащ.
	Стиг започна да различава израженията на хората около него, докато влажната пепел биеше по гърдите му. Сълзите, тихата ярост, ужасната болка на хората, изправени пред безвъзвратно отнетия живот. Бяха стотици.
	Нужна му бе доста дисциплина, за да се пребори с чувството за вина.
	— Налага се — каза той през стиснати зъби. — То ще премине, освен ако не го спрем. Нямаме с какво друго да го държим настрана.
	— Тогава намери нещо. Използвай нас, имаме оръжия.
	Той погледна към йонния пистолет, който тя носеше открито, и усети подтик да й се изсмее презрително.
	— Нека първо видим какво е положението на ЗП.
	Разузнавателните роботи притичваха към върха на кръглата купчина, която доскоро беше Пазарната стена. На Стиг му отне само миг да извлече някакъв смисъл от образите, които получаваше от тях. Нямаше какво да разпознае, никакви отличителни белези или очертания. Площадът на първото пристъпване вече беше истински кратер, напълно черен отвътре, овъглен от газовата бомба. Силовото поле над портала бе устояло на взрива; беше почти закрито от отломки овъглени камъни. Само един малък полумесец се виждаше. Приличаше на стъкло с млечен цвят, докато дъждът измиваше черния прах от него. Никой от войниците на Института не бе оцелял. Не виждаше тела. Колите им също бяха изчезнали, включително едрогабаритният камион. Беше очаквал да види металната капсула лежаща някъде, очукана и преобърната, но разузнавателните роботи не можеха да засекат електрическа или магнитна дейност освен тази на самото силово поле. Площадът на първото пристъпване официално беше мъртва зона.
	— Той няма да премине, за да се озове в това — каза Олвен. — Имаме шанс.
	— Вероятно си права. — Стиг провери часовника във виртуалното си зрение. — Имаме още петдесет и пет минути от цикъла — каза на всички по общия канал. — Работата ни е да затрудним колкото се може повече преминаването на Звездния странник. Той няма да рискува да дойде от тази страна на портала без ескорт, затова искам екипите на Мъридън и Хана да се окопаят върху Пазарната стена. Ако нещо премине през портала, стреляйте с плазмените пушки. Останалите ще се разделим в подвижни екипи. Трябва да попречим на хората на Института да се доберат до ЗП. Кийли ще ни снабдява с информация за местоположението на колите им. Ако видим, че събират конвой, ще ги ударим здраво.


	Това не беше добра поличба. Уилсън Кайм каза по общия канал, че радарът е издал присъствието им, а две секунди по-късно трябваше да скочат от товарната рампа на въглеродната гъска в непрогледния мрак. Мортън знаеше, че няма избор. Възможностите се бяха изчерпали в мига, в който червеевата дупка към Буунгейт се затръшна зад гърба му. Затова извика очевидното заключение и скочи от самолета. Не си направи труда да провери дали останалите са съгласни с него. Личният пример уж беше знак за добро водачество, само че никой никога не бе казвал, че командва.
	Огромният самолет се отдалечи бързо, докато той увеличаваше силовото си поле до размери от петдесет метра. Скоростта му намаля рязко заради съпротивата на въздуха и той разгърна периметъра още повече, оформяйки го като сълза. Сензорите му показваха, че студената скала се намира на по-малко от двеста метра под него и се приближаваше бързо. Освен това му показаха още девет бронирани костюма, които се спускаха около него.
	„Слава Богу.“
	Бе сигурен — до някаква степен, — че Роб и Котката ще скочат, но останалите бяха неизвестни в уравнението. Това, че бяха безразсъдни колкото него, му вдъхна известно доверие.
	Основата на силовото поле докосна скалата и се огъна като гъба, за да поеме удара, а след това се прибра плътно около костюма му.
	— За бис ли се гласиш? — попита Котката.
	— Където и да е изпълнението, ще си го изпълнява соло — каза Роб.
	— Благодаря ви, хора.
	— Всички наред ли са? — попита Алик.
	Получи хор от потвърждения. Всички се бяха приземили невредими. Бронята, която четиримата Пазители носеха, беше почти толкова добра, колкото флотския клас.
	— На четири километра в тази посока са — каза Мортън, когато се събраха. — Остават тридесет и три минути до затварянето на червеевата дупка. Как искате да действаме?
	Първоначалният план, сглобен набързо, докато се обличаха във въглеродната гъска, беше да се придвижат тихо до Порт Евъргрийн и да свалят със снайперите си всеки незащитен агент на Звездния странник. След това щяха, при добро стечение на обстоятелствата, да обезвредят колите му, преди да преминат през червеевата дупка.
	— Ще се промъкнем в стелт-режим — каза Алик. — Ще ударим возилата, преди да разберат какво се случва. Той трябва да е в едно от тях.
	— Няма начин, скъпи — каза Котката. — Имаме си работа с истински гадове от висшата лига. Те знаят, че сме тук, ние знаем, че те знаят, затова ще нахлуем с открит огън и ще изпържим копелетата.
	— Да го направим — каза Мортън. Хвърли се отново напред, използвайки електромускулите на костюма, за да спринтира здраво по терена.
	— Един ден, Морти, ще трябва да оправим малкия ти проблем с егото — каза Котката.
	Тя тича известно време наравно с него, след това дръпна малко напред. Мортън се задоволи да се придържа на пет метра зад нея и да поддържа темпото.
	Десетимата се появиха на върха на склона, който водеше надолу към Порт Евъргрийн, точно по този начин — като линия от мощни електромагнитно-термални точки, плъзгащи се по скалистия хоризонт. Нямаше как да не ги забележат, не направиха никакви опити да се прикрият. Спряха за малко да проучат терена под себе си и активираха оръжията си, след което се впуснаха по последната отсечка от наклона.
	— Какво е това? — каза презрително Котката. — Вечер за аматьорски изпълнения? Виж им шибаното позициониране.
	Седемнадесет агенти на Звездния странник се бяха разгърнали на километър разстояние от сградата на генератора. Веднага щом усетиха пристигането им, започнаха да се движат като мравки, за да защитят мравуняка си. Още дузина се затичаха от превозните средства, които чакаха пред червеевата дупка, за да подсилят фронта. Когато двете линии бяха на двадесет и пет метра една от друга, откриха огън. В силовото поле на Мортън се забиха плазмени изстрели и йонни снаряди и рикошираха настрани, без да го затруднят дори малко. Светлините, които пламваха от оръжията им, бяха по-ярки от всеки проблясък на неутронната звезда на планетата. Изстрелите хвърляха резки дълги сенки около него, които се люлееха замайващо по скалата.
	— Аз ще поема дясната страна — каза Роб. — Вие продължавайте напред.
	Той се смъкна на коляно. Агентите на Звездния странник се събираха точно пред него, а други се появяваха от Порт Евъргрийн и концентрираха огневата си мощ. Хиперпушката на Роб се издигна плавно от обвивката на предмишницата му. Първият изстрел премина безпрепятствено през силовото поле на агента на Звездния странник, а след това и през бронята и тялото му. Кървави парцали изпръскаха следа по скалата.
	Лекотата, с която бе постигната смъртта му, шокира останалите агенти на Звездния странник. Стената от огнева мощ трепна за миг и се фокусира върху Роб.
	— Трябва ми малко помощ тук — каза той. Енергията, която удряше по силовото му поле, го избутваше назад по скалата. — Не мога да се прицеля добре.
	— Никога не пращай момче… — въздъхна Котката. Тя вдигна хиперпушката си и отстреля двама от агентите. Останалите от глутницата мигновено се разделиха на две с елегантността на танцова трупа. Потърсиха прикритие зад каменните образувания или пък залазиха по тесните цепнатини в скалите. Двама притичаха към една от херметически изолираните бараки и продължиха да стрелят с тежкокалибрено плазмено оръдие. Един от Пазителите беше изтикан назад. Силовото му поле се покри с ярки рубинени проблясъци.
	Копието на Алик се разгърна и се насочи към бараката. Той стреля. Бараката се взриви в облак от сребристи отломки и ненаситен бял пламък. В тъмното небе закипя гъба от черен дим.
	— Леле, на това му се вика оръжие — каза Котката. Хиперпушката й взриви едно скално струпване и откри агента на Звездния странник, прикрил се зад него. Тя стреля отново. — Можеш ли да удариш с него камионите?
	— Ъгълът е близък до този на генератора — каза Алик. — Почакай. Ще заобиколя.
	— Аюб, Матю, разгърнете се около генератора — каза Мортън. — Изтикайте врага оттам. Не можем да си позволим да го оставим под контрола им.
	— Заемам се — каза Аюб.
	Два мощни плазмени изстрела удариха Джим Нуан от нова посока и го свалиха на земята.
	— Едно от лайната е във въглеродната гъска — каза той и се претърколи в клекнала позиция. Мортирата с въртяща се цев на ръката му издаде пищящ звук, след като тръбата със снаряда се разтресе. Подсилените експлозивни мини разкъсаха корпуса на въглеродната гъска и се взривиха. Гигантският самолет се разпадна в огромен фонтан от електриковосиня светлина.
	— Колите се движат — предупреди ги Матю. Осемте камиона пълзяха напред заедно, за да комбинират мощта на силовите си полета. Сензорите му проследиха две човешки фигури, които бягаха пред тях. Преминаха през ограничителната завеса на портала.
	Копието от елементарни частици на Алик удари задния камион. Силовото му поле устоя.
	— Алик, изравни останалата част от терена — каза Мортън.
	Ново копие от елементарни частици удари камиона, без да постигне ефект.
	— Звездния странник е в един от камионите — каза Алик. — Трябва да е там. Ние не разполагаме с толкова мощни силови полета.
	— Те ще преминат — каза Мортън. — Когато го направят, всички останали ще се опитат да разрушат генератора. Неутрализирайте бараките и всичко друго, зад което могат да се скрият. Джим, ти също. Не им давай да се прикрият.
	— Добре.
	Първият камион беше само на няколко метра от червеевата дупка, двигателят му ревеше шумно. Алик започна да стреля по останалите бараки, взривявайки ги на парчета. Аюб и Матю стигнаха до сградата на генератора. Там прелитаха множество изстрели. Матю освободи рояк от разузнавателни роботи. През въздуха над Порт Евъргрийн пропищяха мини. Втората въглеродна гъска експлодира.
	Огромен цилиндър се разгъна като телескоп от един от камионите към края на колоната.
	— Това не изглежда добре — предупреди ги Котката. Тя изстреля пет снаряда с хиперпушката си. Всеки беше спрян от силовото поле, докато цилиндърът спокойно се завъртя настрани под защитния купол. — Роб, синхронизирай стрелбата си с моята — извика тя.
	Цилиндърът се завъртя към Котката. Тя скочи и електромускулите на костюма я изтласкаха на десет метра нагоре в нощното небе. Ярка бяла линия проряза въздуха под краката й, удряйки скалата на петдесет метра от нея. Огромната експлозия изпрати фонтан от лава, който се заизлива над огромна площ.
	— О, мамка му — изстена Джим. — Почва се. Имат си истинска артилерия.
	Мортън изпитваше трудности да следи събитията, които се разиграваха толкова бързо. Оръжието на камиона се въртеше в търсене на нова мишена. Трима агенти на Звездния странник стояха на вратата на сградата на генератора, въвлечени в престрелка с Матю. През червеевата дупка преминаха хора, облечени в обикновени скафандри. Роб стреля по тях с хиперпушката си. Части от телата им се удариха меко в ограничителната завеса. Кръвта застина във въздуха на Междинна станция и започна да пада към земята в душ от бургундскочервени кристали. Челният камион изрева мощно и се устреми напред. Роб и Котката, които бяха свързали чрез интерфейс пушките си, стреляха заедно към него. Силовото поле проблесна в заплашително лилаво, когато комбинираните лъчи го удариха, и след това изчезна през червеевата дупка.
	— Копеле — извика Котката. — Морти, синхронизирай се с нас. Троен удар.
	Едрокалибреното оръдие на камиона стреля отново, докато виртуалните ръце на Мортън летяха върху иконите. Там, където стоеше Джим, избухна лава. Бронираният му костюм се изви грациозно във въздуха. На върха на дъгата, която описа, го удариха плазмени снаряди, запращайки го с превъртания назад през мудната струя от ярко грееща разтопена скала.
	Системата на костюма на Мортън се свърза с Роб и Котката, поставяйки хиперпушката под неин контрол. Още два камиона бяха преминали през червеевата дупка. Останалите подскачаха и се бутаха напред, за да застанат на позиция.
	— Кой от всички? — попита Котката.
	— Избирай бързо — отвърна Роб. — Не и камиона с оръжието.
	Мортън видя как мерникът се спира върху петия камион. Той лично щеше да избере челния. Трите хиперпушки стреляха заедно. Около силовото поле на камиона избухна алена корона. През нея премина копие от елементарни частици и за миг камионът се очерта съвсем ясно. Изпари се във впечатляващ облак от свръхнагрят газ и отломки, които се изстреляха над скалистия залив. Останалите камиони се залюляха, когато ударът се стовари върху силовите им полета. Още един от тях премина през портала.
	Камионът с оръдието спря рязко и смъртоносният му цилиндър свърна към сградата на генератора.
	— Удари копелето, Кат! — извика Мортън.
	Три координирани изстрела от хиперпушките пробиха силовото поле и взривиха захранващите клетки на камиона. Експлозията претърколи бронираните им костюми върху скалата. Мощта й прекъсна всички останали престрелки.
	Мортън се изправи. Порт Евъргрийн вече не съществуваше. Единствената оцеляла сграда беше тази с генератора на червеевата дупка. Там, където бяха бараките, тлееха дребни пламъчета в изровените основи. Върху купчините от останки на въглеродните гъски грееха яркочервени петна, изстиващи бързо в ледения въздух. Там, където оръжието на Звездния странник бе ударило по скалите, по склона и към морето се стичаха поточета лава.
	Изстрел на йонен пистолет удари сградата на генератора. Четири от бронираните костюми мигновено стреляха по агента на Звездния странник. Мортън побърза да се концентрира върху входа на сградата. Последно си спомняше, че двама агенти на вратата обстрелваха Матю. Вътре проблесна синьо-бяла светлина, част от стената се пръсна на парчета и от отвора излетя съсипан брониран костюм.
	— Мисля, че е последният — каза Аюб.
	Мортън сдържа дъха си и съсредоточи сензорите си върху червеевата дупка. Все още беше отворена. Напрежението беше твърде голямо. Ако някой от агентите на Звездния странник беше останал от тази страна, щеше да унищожи генератора. Ако бяха поставили взрив, експлозията щеше да избухне сега.
	Котката застана до него.
	— Единадесет минути до края на цикъла. Ще преминем ли?
	— Не знам. Алик?
	— Не знаем какво има там. Матю, прати нещо, което да събере информация.
	— Вече го направих, шефе.
	— Добре, всички останали, направете късообсегно търсене. Трябва да обезопасим периметъра.
	Мортън се съгласи неохотно с флотския командир и започна да сканира повърхността, където системата на костюма му бе засякла последния агент на Звездния странник.
	Пет разузнавателни робота се придвижваха бързо по овъглената повърхност пред сградата на генератора. Не се забавиха, когато стигнаха до ограничителната завеса. Мортън се включи към сензорните им канали, докато продължаваше да търси сред многобройните купчини от останки. Последва миг мрак, след което се появиха в някакъв почернял свят. Земята беше покрита с влажна пепел. Инфрачервената картина показа нещо огромно точно пред роботите. Проблясък на светлина…
	— Чакат ни — каза Джим.
	— Исусе, за това ще ни трябват бронирани коли. — Мортън докосна иконата на въглеродната гъска. — Уилсън, слизай долу веднага.
	— Идвам. Какво става?
	— Опазихме червеевата дупка, но копелето се измъкна през нея. Те чакат от другата страна и стрелят по всичко, което си покаже главата през портала. С бронираните коли може и да имаме някакъв шанс.
	— Времето не е на наша страна — каза Уилсън.
	— Мортън — обади се Адам, — дори бронираните коли да преминат, а това си е доста голям риск, ще трябва да влезем в битка, за да овладеем периметъра. Наистина не знаем колко ще продължи тя, а товарът на волвотата е изключително важен. Трябва да ги пазим, а и те просто няма как да преминат в рамките на десетте минути, които ни остават.
	— Ако не преминете, ще му дадете преднина от петнадесет часа. Колко време ще му отнеме, за да стигне до кораба си?
	— Два или три дни, в зависимост от това какви поражения са нанесли на Първа магистрала войните на клановете.
	— В такъв случай не можете да си позволите петнадесет часа.
	— Знам.
	Сензорите на костюма на Мортън му показаха топъл участък в лека вдлъбнатина в скалите. Огледа я и откри половин брониран костюм и огромна шиста от бързо охлаждащи се кървави кристали.
	— Изпращам нов разузнавателен робот — обяви Матю.
	Въглеродната гъска представляваше розова точка точно над невидимия хоризонт. От тях я деляха още две минути. Мортън прокле ниската скорост на огромния самолет. Знаеше, че няма да успеят да кацнат навреме. Броячът във виртуалното му зрение отброяваше секундите. Оставаха им само осем минути и половина. Издърпа последния образ от разузнавателните роботи от решетката си. Продължаваше по-малко от секунда.
	— Какво е тая чернилка? — попита Роб. — Навсякъде от другата страна е.
	— На мен ми прилича на пепел — каза Матю. — Там е станало нещо много лошо.
	Мортън приключи с търсенето. Наблюдаваше как въглеродната гъска се снишава над водата. Носът й се наклони нагоре и опашката докосна повърхността. От всяка страна се изстреляха огромни струи пяна и самолетът бавно се върна в хоризонтална позиция, снижавайки корема си към водата. Изненада го колко кратко е кацането.
	— Мортън — обади се Адам, — няма да изпратим бронираните коли през портала.
	— По дяволите! — Той погледна отново към червеевата дупка. Изпитваше силно желание да хукне право към нея. „Чудя се дали съм се чувствал така, когато съм убил Тара. Действието винаги разрешава проблема, то свързва събитията, пренася те напред.“
	— Може да има и друг начин — каза Адам.
	Мортън изключи комуникационната си връзка.
	— Дано планът да е добър — прошепна той в тишината на шлема си.
	Докато въглеродната гъска плаваше спокойно към скалния шелф, който оформяше брега на Порт Евъргрийн, Мортън застана пред матовосивия полукръг. Таймерът отброяваше секундите. Все едно наблюдаваше как изтича собственият му живот. Усети как три бронирани костюма застават до него и чакат безмълвно.
	„Трябваше сами да взривим генератора, да се пожертваме. Това щеше да остави Звездния странник в капан на планетата. Тогава щяхме да можем да го убием. Ако е бил в един от камионите.“
	Имаше толкова много неизвестни и променливи. Това го влудяваше.
	Броячът му отчиташе последните седемнадесет секунди. Червеевата дупка се затвори по-рано, отколкото очакваше. Слабият проблясък зад ограничителната завеса се сви неочаквано рано.
	— Добре — каза той на Адам. — Да го чуем.


	На хората на Института им отне тридесет и две минути след избухването на газовата бомба, за да свалят петте оцелели цепелина. Крузърите хвърчаха през улиците на Армстронг Сити по двойки и тройки, като така и не успяваха сами да организират ефективна стрелба. Екипите трябваше да се срещнат на открито пространство, където да комбинират огневата си мощ и да я насочат към огромните летателни съдове, които се носеха над покривите.
	За Кийли бе съвсем лесно да ги проследи. Бе разбила успешно градската мрежа, принуждавайки Института да използва кодирани радиоканали. Точките на трансмисията можеха да бъдат проследени лесно. Физическото им проследяване беше по-трудно. Улиците бяха претъпкани с хора и коли, които се опитваха да заведат ранените в болници или сформираха спасителни отряди, за да претърсят срутилите се сгради. Липсата на комуникации им пречеше сериозно. Спешните служби разполагаха с аварийно радио, но не знаеха къде се намират най-тежко засегнатите райони. Пострадал бе не просто районът около ЗП; цепелините, свалени от небето, бяха нанесли огромни щети там, където се бяха разбили. Три от тях бяха причинили улични пожари.
	Войниците на Института нехаеха за проблемите на хората. Крузърите им пробиваха тълпите и изтикваха линейките от улиците. Всеки, който застанеше на пътя им, се превръщаше в мишена. Когато успееха да свалят някой от цепелините, той се сгромолясваше на повърхността и причиняваше още смърт и разруха.
	Стиг и свободните войни от клановете преследваха крузърите с мотори, когато това беше възможно. Беше трудна задача, защото не можеха да преминат през тълпите. Успели бяха да съсипят всичко на всичко шест коли на цената на деветима Пазители. Съотношението не му харесваше.
	— По авеню „Мантана“ се оформя конвой — предупреди ги Кийли.
	Стиг провери брояча си. Оставаха осемнадесет минути до затварянето на червеевата дупка. Над него звездите грееха през изтъняващите облаци.
	— Добре, всички подвижни единици, ще се прегрупираме в края на улица „Левана“ при ЗП. Мъридън, Хана, забавете ги колкото можете. Ще ви пратим подкрепление незабавно.
	Той наби спирачките на мотора, който бе откраднал — модел „Триумф Ърбън-ретро45“, — и зави рязко по улица „Краун“. Олвен, която се возеше зад него, прибра йонните си пистолети в кобурите им.
	— Свалили ли са носача на бомбата?
	— Да.
	Вниманието му беше заето от пътя, осеян с отломки. Всяка втора кола, която се движеше тази вечер, се носеше бързо и правеше резки маневри, за да избегне по-големите купчини и клони. Това значително повишаваше броя на жертвите.
	Сензорната информация от разузнавателните роботи беше спорадична. Кийли бе запазила защитени канали в мрежата на града, до които имаха достъп само Пазителите. Те обаче бяха понесли големи физически поражения, особено около ЗП. Стиг получаваше неясна картина, на която превозните средства си проправяха път през авеню „Мантана“. Начело се движеха някакви булдозери, както и грамадни камиони влекачи.
	— Това не е ли още една от животоподдържащите капсули? — попита Олвен.
	Стиг рискува да премести фокуса си от пътя върху решетката във виртуалното си зрение и видя машина, еднаква с първия колосален камион.
	— Какво правят тези копелета?
	Микробус, пълен с ранени, който пътуваше в обратната посока, наду клаксона си и той наби спирачки, олюлявайки се близо до тротоара. Шофьорът размаха юмрук, докато преминаваше покрай него.
	— По дяволите, няма да стигнем навреме.
	Той гледаше как първите крузъри стигат до дъното на стръмния склон от отломки, който доскоро беше Пазарната стена. Окачването им беше смъкнато и корпусите на колите се бяха вдигнали на няколко метра над повърхността. Дори не намалиха скорост, когато закатериха купчината камъни.
	Екипът на Хана откри огън по тях веднага щом стигнаха до короната на кратера. Отвърнаха им оръдия „Гатлинг“ и мазери. Съсипаният площад беше прорязан от фарове и лазерни мерници.
	Булдозерите се изкачваха във формация, изравнявайки нещо като груб път. Избутваха тонове отломки настрани със скорост, която се стори невероятна на Стиг. Ослепителните им фарове прорязаха късния сумрак, осветявайки плътните облаци прах, които се вдигаха над тях. Още крузъри ускоряваха по натрошените камъни право към черното сърце на зоната на взрива. Започнаха да стрелят напосоки в наситения с прах въздух, засипвайки със снаряди овъглените склонове.
	— Оттеглете се — нареди Стиг, когато десетият крузър се изкачи върху купчината от останки. — Отстъпвайте, бленуващи небеса, не можете да удържите толкова много от тях.
	Губеха дори разузнавателни роботи под безпосочните изстрели, с които силите на Института засипваха разрушения площад.
	Булдозерите бяха издълбали сравнително равна пътека на върха на склона и вече напредваха от другата страна. Гъсти ивици прах насищаха въздуха около тях и разсейваха светлинните лъчи. Още пет крузъра ги последваха на висока скорост, прехвърляйки върха и спускайки се с подскоци по новосъздадената рампа. На площада вече имаше над двадесет от колите на Института и всички стреляха като подивели. Гигантският камион пристигна в основата на наклона и започна да се придвижва тежко нагоре. Осемте му фара пронизваха задавената с прах нощ.
	— Трябваше да останем тук — каза Стиг. — Трябваше да се окопаем около ЗП.
	— Щяха да ни направят на парчета — каза Олвен. — Напълно отчаяни са и са готови на всичко, за да отворят път за Звездния странник.
	Той сви по Нотингам роуд и отново наби спирачки. Пред него се вихреше хаос. Коли и микробуси се бяха забили едни в други, фаровете им осветяваха частично срутени сгради. В руините работеха хора, които отместваха камъните и тухлите една по една. Екип на градската пожарна се беше пръснал на средата на улицата. Роботите им лазеха по четириетажна къща, която някак си се бе наклонила на двадесет градуса.
	— Бягайте — беше единственото, което каза.
	Крузърите на Института спряха стрелбата. На ЗП бяха останали само пет функциониращи разузнавателни робота. Показваха картина към гигантския камион, който напредваше по вътрешния склон и се тресеше мощно. Пет крузъра осветяваха с фаровете си ограничителната завеса на портала. Група фигури във високоподвижни брони го почистваха и хвърляха настрани парчетата отломки.
	Според брояча на Стиг имаше тринадесет минути до края на цикъла. Бе готов да продаде душата си за още една газова бомба.
	Един от хората на Института премина през портала. От другата страна проблесна светлина, разпръсната от разделителната завеса.
	Някакъв камион премина на скорост през завесата, съпроводен от мощни шумове и експлозия от светлина. Силовото му поле светеше в заплашителен червен цвят. Запищяха и засъскаха спирачки, по мократа пепел се запързаляха гуми. Оръдието на всеки крузър проследи нестабилното движение на камиона, докато той не спря на петдесет метра от портала. Двигателят му работеше на пълни обороти и пръхтеше като подивяло животно, докато червенината избледняваше от силовото му поле. По корпуса му започна да се образува скреж.
	Още два такива камиона преминаха през портала. Ослепителната алена светлина на щитовете им прониза ограничителната завеса и освети половината площад.
	— Били сме ние — каза Стиг. — Трябва да сме били ние. Адам е от другата страна. Планът на Звездния странник не се получава съвсем.
	Още камиони преминаха бързо през портала, бяха толкова близо един до друг, че приличаха на влак. Крузърите оформяха широк полукръг около портала и всяко от оръжията им беше насочено към него. Стиг преброи общо осем камиона зад джиповете. Един от тях пропълзя напред и се изравни с гигантския камион.
	— Кийли, трябва ми по-добра гледка към онзи камион — каза той.
	— Ще се опитам.
	Няколко разузнавателни робота се придвижиха по-близо. Изображението, което изпращаха, беше изключително некачествено и нестабилно, а прахът и дъждецът затрудняваха увеличителната функция. Отстрани на капсулата се отвори врата. Един от разузнавателните роботи се скри зад купчина отломки. Това им оставяше само един, който предаваше образ. Камерата му се опита да фокусира, докато задната част на камиона се накланяше назад. Разнесоха се бледи изпарения, които се изгубиха бързо сред вихрите от прах.
	— Бленуващи небеса! — изрече дрезгаво Стиг. „Звездния странник!“ Замръзна на мястото си. Беше му невъзможно да възприеме хаоса, който бушуваше около него. Съсредоточи се върху крехкия поток от сензорна информация. Всички фарове на площада изгаснаха изведнъж. Разузнавателният робот пребори мрака, като активира режима си за подобрено заснемане. Нещо излезе от скритата вътрешност на камиона, който беше обграден от по-малки човешки фигури. Изчезна в капсулата и вратата се затвори. Фаровете се включиха отново и потопиха в светлина образа на разузнавателния робот.
	— Можеш ли да увеличиш картината? — попита Стиг, останал без дъх. Пусна образа отново, но той беше напълно неясен, просто участък от пиксели с различни отсенки. Те обаче се движеха. Стори му се, че се клатушкат.
	— Не знам — отвърна Кийли. — Ще го прекарам през програмите.
	Няколко крузъра се изкачваха с рев по пътеката, която булдозерите бяха издълбали през Пазарната стена. Когато стигнаха върха, откриха безразборен огън по улицата долу.
	— Копелета — викна Олвен. Стрелбата се чуваше и при тях, близо до края на Нотингам роуд.
	Гигантският камион започна да се движи тежко към рампата. Дебелите му гуми разтрошаваха каменните парчета на прах. Крузърите оформиха конвой пред и зад него. Всички заедно се насочиха по авеню „Мантана“.
	— Снайперисти, пригответе се — каза Стиг. — Звездния странник е на път да излезе от града. Кийли, уведоми екипите по Първа магистрала да започнат да разбиват пътя. Успяхме ли да вкараме някой на моста „Танджийт“?
	— Не.
	Той изпсува приглушено, като внимаваше да не покаже неодобрение по общия канал.
	— Няма значение, има много други мостове оттук до „Мария Селесте“.
	Стиг издърпа образи от разузнавателните роботи от решетката в зрението си, нетърпелив да види какво се случва на ЗП. Два от камионите и седем крузъра бяха останали при портала. Оръдията на всички бяха насочени към портала към Междинна станция. Още щом отвори изображенията, два виолетови лазера удариха по земята, само на сантиметри от ограничителната завеса.
	— Чакат в засада Адам — каза той. — Бленуващи небеса, трябва да ги елиминираме. Адам ще остане на Междинна станция, ако не го направим.
	— Нямаме време, Стиг — каза Олвен. — Трябва да последваме Звездния странник. Не можем да съберем екип, който да се погрижи за тези крузъри преди края на цикъла. Дотогава дори не можем да стигнем до ЗП.
	Стиг провери отново брояча си: седем минути. Цялата операция беше провалена. Не успяха да спрат Звездния странник. Бяха избили стотици невинни хора и разрушиха голяма част от Армстронг Сити. А сега дори не можеха да помогнат на другарите си да преминат през червеевата дупка. Не можеше да понесе мисълта как щеше да каже на Харви, че жизненоважната екипировка за отмъщението на планетата никога няма да пристигне, че Йохансон е останал безпомощен на Междинна станция и че той е отговорен за всичко това. Да се изправи сам срещу чакащите в засада крузъри беше за предпочитане пред тази задача.
	Осъзна, че стиснатите му юмруци са се вдигнали от само себе си в реакция на пълната безпомощност, която чувстваше.
	— Аз ще остана — каза той и съзнателно свали юмруци. — Вината е моя. Ще събера екип и ще разчистя засадата на Института, преди червеевата дупка да се отвори отново. Всички останали могат да продължат да тормозят конвоя по продължение на магистралата.
	— Не, няма — каза Олвен. — Слушай ме, слушай ме внимателно, няма да се предадеш на самосъжалението. Не можем да си позволим подобен лукс. Дори да успеем да отстраним засадата, червеевата дупка няма да се отвори още петнадесет часа. Дотогава Звездния странник ще има нескъсяема преднина. Изгубихме оборудването, което Адам носеше. Забрави за него, Стиг. Ако успеят да преминат до петнадесет часа, това няма да има никакво значение, ще е твърде късно. Трябва да тръгнем след Звездния странник с всяко оръжие, което имаме, и да натикаме копелето в ъгъла. Трябва да го направим веднага. И ти го знаеш.
	— Да — каза покрусено той. — Знам го.


	На сто метра от скалистия бряг въглеродната гъска разгърна колесниците си. Уилсън спря турбините и остави гигантската птица да се плъзне спокойно върху водата, докато предните й колела не докоснаха нежно спускащия се гранитен шелф. Излязоха от леденото море, подскачайки леко като всички самолети, които бавно се придвижват по летището след кацане.
	Сред руините, които доскоро бяха Порт Евъргрийн, проблясваха пламъци. Уилсън трябваше да завие рязко надясно, за да избегне останките на друга въглеродна гъска. Виждаше няколко фигури в бронирани костюми, които се движеха по повърхността и още проверяваха за оцелели агенти на Звездния странник. Сградата, която приютяваше генератора на червеевата дупка, изглеждаше невредима, което беше добър знак. Адам и Паула обсъждаха нещо на главната палуба. Когато бе говорил с тях, точно преди самолетът да докосне повърхността, звучаха уверени в себе си. Обикновено не би бил особено склонен да се довери точно на този екип, но сега беше готов да приеме помощ отвсякъде.
	Двамата с Ана започнаха да изключват летателните системи. След като приключиха, се присъединиха към останалите на главната палуба. Мортън и Алик се бяха върнали. Костюмите им бяха покрити със скреж. Дори Тайгър Панси се бе качила от главната товарна палуба, за да присъства на конференцията. Уилсън се чудеше колко ли голяма част от притеснението и нервността им попива, за да ги предаде на Куатукс. Не би било трудна задача, горната палуба преливаше от подобни емоции.
	Йохансон наля кафе на Алик и Мортън. Те не можеха да седнат — местата бяха твърде малки за броните им.
	— Можем да преминем, когато пожелаем — каза Адам. — Ще изберем момента и ще се засилим с всичка сила с бронираните коли. Те вероятно дори не са активирали оръжията си сега. Изненадата ще бъде изцяло на наша страна.
	Мортън го погледна изключително скептично.
	— Продължавай.
	— Буреездачът се движи по двадесетчасова елипса през и около точката на Лагранж. Прекарва пет часа в захранване на червеевата дупка, докато потоците от плазма не го избутат към неутронната звезда, а след това петнадесет часа се плъзга обратно към първоначалната си позиция. Точно сега започва обратния си полет. Трябва само да поемем контрол над насочващата му система и тръстерите му и да го натикаме обратно в наситения поток от плазма. Той може да генерира достатъчно енергия, за да отворим червеевата дупка.
	— Вероятно обаче след това вече няма да успее да се върне до точката на Лагранж — каза Брадли. — Това ще е опит, който може да се осъществи само веднъж. Ще затворим вратата към Далечината, докато тук не бъде изграден нов източник на енергия.
	— Предвид онова, което се случи на Буунгейт, не мисля, че това трябва да ни притеснява — каза Адам. — Трябва да се съсредоточим върху новата възможност да стигнем на Далечината. Това е.
	— Добра идея — каза Уилсън. — Да го направим.
	— Почакайте — каза Мортън. — Дори и да успеете да поемете контрол над насочващата система, пак ще трябва да се изправим срещу оръжията от другата страна. Не вярвам на тия глупости, че щели да ги изключат до началото на следващия цикъл. Като за начало, ако внимават поне малко, ще забележат, че червеевата дупка се отваря отново. Ще разберат, че се опитваме всячески да намерим начин да я отворим. Те трябва само да свържат оръжията си към някакъв прост сензор. Който и да си подаде главата през завесата — _бам_. Системата на костюма ми разпозна оръжията, с които са натоварени онези камиони — атомен лазер с неутронно изстрелване. Сигурни ли сте, че бронираните ви коли могат да понесат подобни удари? Може би един изстрел, може би два, ще ви повярвам дори ако кажете пет. Но ние не знаем какво, по дяволите, чака от другата страна. Могат да ни ударят едновременно с двадесет и пет лазера. Могат дори да пуснат ядрена бомба срещу нас. Ако отворим портала, какво ще ги спре да хвърлят през него бомба с ядрен синтез? Хайде, мислете трезво. Това е краят.
	— Ако смяташ така, си свободен да се качиш на въглеродната гъска и да се върнеш в Шакълтън — каза Брадли. — Ще бъдеш на сигурно отвъд океана, когато отворим червеевата дупка, без значение какво ще се случи. Аз обаче ще се върна.
	— Всички Пазители ще го направят — каза Адам.
	— Това е самоубийство!
	— _Може_ да е самоубийство. Именно този грам съмнение е надеждата, от която се нуждаем.
	— Отчаянието, което изживяваш, е красиво, Брадли Йохансон — каза Куатукс по общия канал. — В толкова уверен човек като теб тази емоция може да е не по-слаба от примитивните реакции на хората. Не осъзнавах това преди.
	Уилсън погледна неодобрително Тайгър Панси. Знаеше, че е незряло от негова страна, нищо от случващото се не зависеше от нея. Жената просто дъвчеше дъвката си и изглеждаше почти щастливо невежа по отношение на случващото се около нея. Той се зачуди по този въпрос — колко точно наивна може да е една порнозвезда?
	— Това е добро обобщение за повечето хора в пътническата палуба — каза Брадли с насилена усмивка.
	— Може ли да попитам защо не преместите другия край на червеевата дупка на друго място на Далечината, където не ви очакват враговете?
	Изражението на Тайгър Панси придоби леко изненадан вид. Тя се изправи от мястото си, сякаш я ръчкаха с нещо гнусно.
	Брадли се вторачи неловко в нея, когато тя дойде пред него и се вгледа в лицето му с огромно любопитство.
	— Порталът — каза колебливо Брадли. — Ами той помага края на червеевата дупка да бъде закотвен. Много е трудно другият край да бъде задържан отворен и стабилен, особено предвид разстоянието, с което си имаме работа. Изчислителната мощ, която е нужна за промяната на координатите на отвора, просто не е налична в Порт Евъргрийн.
	Покритите с огромно количество спирала мигли на Тайгър Панси потрепнаха несигурно. Тя се пресегна и докосна с върха на пръстите си бузата на Брадли, сякаш утешаваше любимия си. На Уилсън му се догади. Някак си случващото се му навяваше мисли за паразитизъм. Брадли не трепна.
	— Аз мога да направя изчисленията — каза Куатукс.


>	15

	Мелани не беше съвсем сигурна какви са очакванията й, когато голямата кола със затъмнени прозорци отби по улица „Рю Жолей“. Може би пристъп на носталгия? Оживеният метрополис несъмнено таеше много от спомените й. Не твърде отдавна щеше да каже, че са все хубави.
	Днес се бе свила на предната седалка на колата до Хоше Фин и гледаше към шейсет и пет етажния небостъргач в края на пътя. Златистата сграда, оформена като острие на рапира, беше сред най-високите небостъргачи, които доминираха бизнес центъра на Саламанка. Мелани си спомняше гледката от върха му твърде ясно. Алесандра обичаше тя да е притисната към дебелата стъклена стена на апартамента на върха, докато обслужва поредния помощник или семеен приятел на някой политик. Това бяха спомените, които сега излизаха най-ярко на повърхността. Продължи да им вдъхва живот в главата си, опитваше се да разбере каква полза за Звездния странник бе донесло всяко късче информация.
	— Някога виждала ли си дисплея с охранителните системи?
	— А? — Мелани отдръпна съзнанието си от горчивите спомени. По някаква причина, след като вече не трябваше да се занимава с Дъдли, нещата, които беше правила с такава готовност за Алесандра, горяха още по-срамно в главата й. — Извинявай, какво каза?
	— Охранителната система на Барон? Има много външни вериги, свързани директно към системата на апартамента й. Техниците се чудят докъде ли проникват.
	— Нямам представа, Хоше. Тя никога не се е включвала към нея през екран или портал, не и пред мен.
	— Добре, предполагаме, че подстъпите към небостъргача са добре защитени, както и самата сграда.
	— Хм, СИ не ги намери за кой знае колко впечатляващи, не и когато бягах от нея.
	— Благодаря ти.
	Тя му се усмихна. Милият стар Хоше Фин, който винаги подхождаше към всеки проблем с плахостта и предпазливостта на истински бюрократ.
	— Ще придвижа в позиция екипа, който отговаря за външния периметър. Екипът за арест ще влезе в сградата под прикритието на сервизна компания, наета да извърши ремонт в апартамента на шейсет и първия етаж.
	— Аз мога ли да отида с тях?
	— Не. Това е опасно, а и ще е в нарушение на работните протоколи.
	— Ще нося брониран костюм и ще се придържам по-назад, обещавам.
	— Не. Според наблюдателния ни екип при нея има поне още двама души. Докато не се уверим в противоположното, трябва да ги смятаме за агенти на Звездния странник, може би невронно свързани с оръжия. Нямам намерение да назначавам някой от екипа за арест да те пази. Всичките ни трябват в първата редица.
	Мелани въздъхна театрално.
	— Кога точно си ме вредил в графика, за да мога да я видя?
	— Веднага щом извършим ареста и всички невросвързани оръжия бъдат неутрализирани, ще се качим горе.
	— Паула Майо нямаше скрупули да съм съвсем близо до нея, когато плени Изабела.
	— Онова беше различно. Тогава поехме риск, сега не е така.
	— Добре, но искам да съм по-близо до сградата. Ако се съпротивлява, от улицата може да се види огънят от оръжията.
	— Докато екипът за арест влиза, ще разчистим цивилните под сградата. Не се пречкай.
	— Добре, добре.
	Мелани слезе от колата и закрачи по улицата. Беше средата на следобеда и наоколо имаше много пешеходци. Знаеше, че Хоше искаше да изчака ранните сутрешни часове, когато ситуацията можеше да бъде овладяна по-лесно. Само че Найджъл и сенатор Бърнели бяха отхвърлили желанието му. След случилото се с Даниъл Алстър ги гонеше силна параноя по отношение на Звездния странник.
	Тя се позамота пред витрината на един бутик и огледа критично дизайнерските дрехи. Беше автоматична реакция, нещо толкова нормално. Хоше беше прав, наистина трябваше да започне да мисли какво ще прави след това. Предвид политическите й връзки точно в момента, можеше да създаде предаване, което да конкурира Микеланджело. А и, разбира се, продуцентите на предаването на Барон щяха да се нуждаят от заместник около десет минути след ареста. Някога тези възможности щяха да предизвикат истинска треска у нея. Освен това го имаше и Морти. Нещата там също се бяха променили. Не заради това, което беше направил, но някак си не можеше да си се представи като съпруга, превърната в корпоративен трофей. Съпруга, която заедно с децата очаква мъжа си след тежкия му ден в офиса.
	Иконата на СИ проблесна и се разшири във виртуалното й зрение.
	— Мелани, имаме проблем.
	Тя не можа да се сдържи и погледна към апартамента на върха.
	— Тя наблюдава ли ни? Видяла ли ни е?
	— Не. Доколкото знаем, Алесандра Барон не подозира за предстоящия арест.
	— Какъв е проблемът тогава?
	— Ози Айзъкс се завърна във Федерацията.
	— Наистина? Не знаех.
	— Сигурна ли си? Напоследък си в компанията на доста интересни хора.
	— Не мога да повярвам, това нотки на завист ли са?
	— Не. Просто ти напомняме за уговорката ни.
	— Аз отивам, където ми кажеш, и правя репортажи за неща, от които си нямам понятие. Какво ново? Да не искаш да кажеш, че не знаеш какво се случи на Буунгейт?
	— Знаем, че Звездния странник е на път към Далечината. Очевидно. Това, за което не сме сигурни, е какъв ще е следващият ход на Найджъл Шелдън. Династията му е разработила изключително мощно оръжие.
	— Той не се консултира с теб, защото ти няма доверие. И аз не съм сигурна в теб. Можеше да направиш много повече, за да ни помогнеш.
	— И преди сме водили този разговор, Мелани.
	— Да, да, ти не извършваш физически действия. Вече няма значение. Тази война е на път да свърши. Предполагам, че ти е известно.
	— Интересува ни как ще свърши.
	— Не разбирам. Какво общо има това със завръщането на Ози?
	— Той не ни разказа докрай какво е открил, преди Найджъл Шелдън да го задържи. За да разберем събитията в целостта им, се нуждаем от тази информация.
	Мелани изведнъж настръхна, сякаш от студ.
	— Колко неприятно за теб.
	— Бихме искали да осъществиш контакт с него и, надяваме се, да ни свържеш.
	— Какво ще направиш с тази информация?
	— Наистина не знаем, защото не знаем каква е информацията. Само ако разполагаме с цялостната картина, можем да дадем правилния съвет на Федерацията.
	— Напоследък правителството не те слуша много, нали?
	— Сигурни сме, че Найджъл и останалите членове на елитната ви група са решили да извършат геноцид над ПланинаНаЗората. Ами ако има и друг начин?
	— Какъв начин?
	— Не знаем. Но ще можеш ли да живееш, ако знаеш, че не си направила и най-малкото усилие да предотвратиш геноцид?
	— Виж, Ози вече трябва да е казал всичко на Найджъл.
	— Сигурна ли си? Шелдън свързал ли се е с теб, за да ти каже, че има промяна в плана? Освен това защо Ози е задържан? С какво е толкова важна тази информация, за да не иска Шелдън тя да изтече навън?
	На Мелани й се искаше да тропне раздразнено с крак. Никога не можеше да спечели спор със СИ, той винаги я надиграваше, не само с логика, но и с емоция.
	— От няколко дни съм с Найджъл. Сигурността на династията му е непробиваема. Не мога да извадя Ози от затвора, разсъждавай реалистично.
	— Не смятаме, че е в затвор. Успяхме да го проследим, докато не премина на Кресат.
	— О, невероятно! — каза на висок глас Мелани. Пешеходците наоколо насочиха погледи към нея. Тя просто се вторачи обратно. — Предполагам, че докато съм там, мога да се отбия набързо до спасителните кораби на династията Шелдън заради Пол. Какъв късмет извадих само!
	— Вероятността за успех на двойна мисия не е особено висок.
	— Няма да ходя на никаква мисия. С Найджъл сме приятели, имам му доверие.
	— Ози участва в Големия червеев обир.
	— В кое?
	— Бебчо Мел, общата ти култура наистина е ужасяваща. Големият червеев обир беше най-голямата кражба в историята на човечеството. Брадли Йохансон го извърши, за да може да финансира Пазителите на себесъщността. Измъкна се с милиарди земни долари.
	— Имаш предвид, че Ози е Пазител? Не може да е вярно.
	— Тогава го попитай сама.
	— Ох… — Този път наистина тропна с крак.
	— Ако каже да, може да размислиш относно молбата ни. Той знае кой е издигнал бариерите около двойката Дайсън.
	— Как, по дяволите, ще стигна до Кресат, камо ли да проникна в килията му? Найджъл би бил много подозрителен, ако поискам да видя Ози.
	— Ози се върна с двама спътници: момче тийнейджър и представител на засега неизвестен извънземен вид. Династията Шелдън е отправила молба към лейди Джорджина за мило младо момиче, което да отиде на Кресат със задачата да съблазни момче без сексуален опит. Парите по договора са били платени на лейди Джорджина от системата на главния счетоводен отдел на династията. Това е крайно необичайно. Според нас не е съвпадение.
	— Коя е лейди Джорджина?
	— Дама от висшата класа на Августа. Осигурява млади, неподмладявани момичета на богатите и известните.
	— Гадост. А ти искаш аз да се престоря на това момиче ли?
	— Да. Лейди Джорджина вече е възложила договора на Ванора Кингсли, една от новите й придобивки. Кингсли ще приеме самоличността на млада членка на династията Шелдън, която е дошла на почивка на Кресат. Можем да я заменим с теб, но трябва да действаме бързо. По разписание Кингсли ще бъде на гарата в Нова Коста след сто и четиридесет минути. Ако веднага хванеш маглев експрес до Августа, можеш да стигнеш на гарата точно навреме.
	До Мелани спря едно такси и отвори вратата си. Тя погледна към него и въздъхна. Разумната постъпка щеше да е да се оттегли, но да проникне на Кресат щеше да е вълнуващо. Също и да се свърже с Ози. Виртуалната й ръка докосна иконата на Хоше.
	— Нещо изникна. Връщам се в Дарклейк Сити.
	— Но… екипът за арест вече е в асансьора.
	— Успех, Хоше, ще ти се обадя, когато се прибера.
	— Мислех, че го искаш.
	— Искам го. И наистина съжалявам, но това е по-важно.
	— Какво има?
	— Ще ти се обадя по-късно, обещавам.
	Мелани влезе в таксито, което веднага се включи в движението.
	— Какво ще стане с това момиче, Кингсли? — попита тя СИ. — Трябва ли да я вкарам в багажника на някоя кола или нещо подобно? Не мисля, че много ме бива в подобни неща.
	— Смятаме, че Джейси няма да се съгласи с това твърдение, но нищо подобно не е наложително. Нает е професионален експерт по сигурността, който да проведе операцията по размяната.
	— Няма да я нараните, нали?
	— В никакъв случай. Ще бъде заведена в обезопасена къща, където ще бъде задържана за необходимия отрязък от време.
	— Добре. Как изглежда това момче тогава? Трябва да знам поне това.
	Във виртуалното й зрение изскочи файл. Тя го отвори и срещу нея изскочи тийнейджър с буйна тъмночервена коса. Усмивката му спокойно можеше да мине и за озъбване.
	— Е, не очаквай да спя с него — побърза да каже тя. — Той знае ли дори как да използва прибори?
	— Какво не му е наред? Женските ни аспекти са съгласни, че е привлекателен.
	Тя погледна отново снимката.
	— Може би. Имам предвид, физически. Но си личи, че има проблем с поведението. Трябва да е истински кошмар да се оправяш с него.
	— Твоята специалност.
	— Ха-ха, да ти го начукам.
	— Мелани, може да се наложи да изпълниш основното изискване на договора. Надяваме се да разбереш.
	— Приключих с курварството, поне така мисля.
	— Сигурни сме, че моментът на сексуална консумация може да бъде отложен достатъчно дълго, за да прецениш ситуацията и да се опиташ да се свържеш с Ози. Изискването в договора, което всъщност имахме предвид, е поведението на момичето. На него е наблегнато доста сериозно. Затова лейди Джорджина е избрала Кингсли.
	— Какво поведение?
	— Момичето трябва да е мило.
	— Хей! Аз мога да съм мила, нали? Недей да ми говориш така.
	— Много добре, Мелани. Щом казваш.


	Уилсън Кайм чакаше отново да стъпи на нов свят. Стоеше пред портала, докато зората се пукаше над Междинна станция и заливаше голия скален остров с червена светлина и ярки синьо-бели проблясъци. В сградата на генератора зад портала започваше да постъпва захранване от буреездача.
	Стараеше се да не се възгордява много, но благодарение на знанията му по астроинженерство и орбитална механика техниците от екипа на Адам веднага го оставиха да ръководи работата. Бе му отнело двадесет минути пред конзолата в сградата на генератора, за да проучи основните системи и насочващите програми на буреездача, преди да изпрати първия набор от инструкции. Виртуалното му зрение показа дисплей с профила на полета. Дълги извиващи се линии очертаваха курса на буреездача, който се движеше по неизменната си елипса. Десет минути след като инструкциите му бяха приети от системата на борда на машината, се появи нова лилава линия. Беше къса и притъпена, отразяваше предвиденото от него отклонение на буреездача в потока от плазма. Грамадната машина се движи бавно почти час по линията, докато концентрацията на плазмата около нея растеше.
	На четиридесет милиона километра над главата му гигантските остриета се завъртаха отново, буреездачът се бе плъзнал обратно във вихъра от заредени частици. Дисплеят във виртуалното зрение на Уилсън показваше увеличение в скоростта на грамадната и въпреки това изключително крехка машина, докато теченията я дърпаха необратимо към неутронната звезда.
	— Пада като Икар — каза той на Оскар, който се приближи и застана до него. — С широко разперени криле и твърде близо до слънцето.
	— Малко преувеличаваш — каза Оскар. — Но образността ми харесва.
	— Как се справя Куатукс? Ще успее ли да се справи с червеевата дупка?
	Уилсън провери състоянието на буреездача във виртуалното си зрение. Засега всичко беше наред, захранващият поток енергия се покачваше рязко.
	— Мога само да гадая. Едно време работех в изследователски отдел, спомняш ли си? Затова съм доста добре запознат с типа мощни системи, които са нужни за манипулацията на екзотична материя. Нещата, които плътта и кръвта могат да постигнат, са ограничени. Това важи дори за много умната извънземна плът и кръв.
	— ПланинаНаЗората контролира всичките си червееви дупки чрез пряко свързани невронни програми.
	— А, това е друг въпрос. Чудя се, някой от свръхсекретния ви революционен съвет провери ли дали всъщност този Боуз е чиста монета?
	— Спри с тази параноя.
	— Първото правило на адвоката е да не задава на свидетел въпрос, когато знае, че отговорът няма да му хареса.
	— Е, ето го и отговорът. Куатукс е приключил с изчисленията, нужни за захранването.
	Аюб беше паркирал волвото, в което се намираше райелът, близо до вратата на сградата на генератора. Голямото извънземно беше свързано с контролиращата система на портала чрез няколко дебели снопа фиброоптични кабели, които беше прикрепило към тежките краища на отпуснатите стъбла зад пипалата си. Това напомни на Уилсън на кола, от чийто акумулатор стърчат жици.
	Сърцето му заби по-силно и той започна упражнението си за успокояване. Радваше се, че Тайгър Панси не е наблизо, за да почувства безпокойството му. Червеевата дупка се отвори плавно като ирис в мрака на нощта.
	— Отвори се някъде — каза Адам.
	— Матю, изпрати разузнавателен робот — каза Алик.
	Един от малките роботи притича през ограничителната завеса. Уилсън отвори постъпващата информация и пред очите му се откри тъмен пейзаж. Под краката на изкуствения гризач имаше влажна земя, рехави стръкове трева се закачаха за източеното му тяло, извити листа на високи палми се поклащаха в далечината, където се виждаха потъмни групи дървета. Роботът се отдалечи чевръсто на десет метра от червеевата дупка, след което се изправи на задните си крака и огледа наоколо. Във видимия му обсег нямаше източници на топлина или електромагнитни емисии, нито пък светлина в спектъра на зрението. Единственото движение, което засичаше, беше на постоянния вятър, натежал от влага — опашката на отдалечаващ се дъжд.
	— Със сигурност не се е отворила в града — каза Адам.
	— Може да е градски парк — каза Розамунд.
	— Съмнява ме, роботът не засича възел на киберсферата — каза Йохансон. — Дори старият Армстронг Сити разполага с пълно мрежово покритие.
	— Добре, преминаваме — каза Адам.
	Уилсън чу как Джеймъс запали двигателя на бронираната кола и побърза да отстъпи настрани. Ниското обло превозно средство се насочи тежко напред и премина през ограничителната завеса.
	— Засега всичко е наред — каза Адам. — Определено е сред природата, не се вижда град. Не, чакайте, виждам нещо на хоризонта. Някаква неясна оранжева светлина. Там има някакво селище. Мисля, че е доста голямо.
	— Трябва да е Армстронг Сити — каза Куатукс. — Мисля, че червеевата дупка се е отворила на двадесет километра от южната му граница. Това беше целта ми.
	— Значи трябва да сме в парка „Швайкарт“ — каза Джеймъс. — Мога да разпозная съзвездията. Бленуващи небеса, това със сигурност е Далечината. У дома съм!
	— Правя активно сканиране със сензорите — каза Адам. — Изглежда ми чисто. Брадли, ако там има нещо по-голямо от заек, значи се е прикрило идеално.
	— Благодаря ти, Адам — каза Брадли. — Да минаваме, хора. Моля ви, бързо.
	Останалите бронирани коли и камионите „Волво“ запалиха двигателите си.
	— Хайде — каза Уилсън. Той тръгна напред и почувства ограничителната завеса върху бронекостюма си като нежен бриз. Червената светлина избледняваше зад него. За втори път в живота си Уилсън Кайм пристъпи на чужда планета с една-единствена гигантска стъпка. Гравитацията отслабна рязко. Не беше свикнал с това, не и по време на пътуванията си с влаковата мрежа на ТСП. Повечето животоподдържащи светове имаха гравитация, близка до земната, и човек никога не забелязваше прехода.
	Едно от волвотата изсвири шумно зад него и той скочи настрана. Движението го изпрати на половин метър във въздуха. Засмя се, когато се приземи на повърхността. Виртуалната му ръка набра кода за отключване на костюма му и визьорът на шлема му се отвори. Той пое от местния въздух, натежал с аромата на току-що отминал дъжд и на борове.
	— Можеха да го направят — каза той замислено. — Наистина можеха.
	— Кой? — каза Ана. Тя се пусна от каросерията на едно от волвотата и бързо разпери ръце, за да запази равновесие.
	— „Ейрис Ъндърграунд“. Те искаха да тераформират Марс. Щяха да го превърнат в нещо подобно на тази планета, ако бяха получили шанса.
	— Някога спираш ли да мислиш за Марс? — попита тя.
	— На Марс няма достатъчно атмосфера, за да бъде животоподдържащ свят — каза Оскар. Не звучеше особено впечатлен.
	— Бяха изработили схеми, за да компенсират това. Щяха да издърпат лед от кометния пояс. Щяха да използват генномодифицирани бактерии, които да освобождават кислород от почвата, орбитални огледала, сонди за пробив през мантията.
	— Звучи ми скъпо.
	— В онези времена планетите си бяха скъпи — отвърна иронично Уилсън.
	Волвото, което носеше Куатукс, премина бавно през червеевата дупка. Зад него се влачеше дебелата връзка фиброоптични кабели. От червеевата дупка зад камиона излязоха двама души в бронирани костюми, които внимаваха кабелът да не се закачи някъде.
	— Всички преминаха, сър — докладва Кийран.
	— Благодаря ти — каза Брадли. — Куатукс, червеевата дупка вече не ни е нужна.
	Уилсън разполагаше с време само за един последен преглед на буреездача, преди червеевата дупка да се затвори. Като Икар, съдбата му вече бе ясна. Плътните потоци от плазма го бяха избутали надалеч от точката на Лагранж, а изтощените му тръстери вече не разполагаха с гориво, за да го върнат обратно. Оставаше му само дългото бавно падане към забравата в могъщата гравитационна прегръдка на неутронната звезда.
	Червеевата дупка се сви и изчезна, последното й затваряне преряза фиброоптичната връзка, която падна на земята като смъртоносно ранена змия. Актът на прерязването подсили чувството за самота у Уилсън. Вече наистина трябваше да разчитат само на себе си. Съдейки по мълчанието, изглежда не само той си го мислеше.
	— Нямам много да ви казвам — обяви Брадли. — Което е добре, защото времето ни е твърде скъпо. Бих искал обаче да благодаря на приятелите ни, които не са Пазители, за това, че дойдоха с нас и ни повярваха до края. А на онези, които са с мен от самото начало, искам да изразя благодарността си за ужасните и многобройни жертви, които сте принесли. Вашата кръв ни помогна да стигнем тук и сега. Заради вас останалата част от човечеството ще благодари на Пазителите на себесъщността за всичко, което сме изтърпели, за да може видът ни най-сетне да бъде свободен.
	Уилсън се огледа и видя, че всички Пазители са свели глави от уважение. Той направи същото. Думите на Брадли го бяха обезпокоили повече, отколкото му се искаше да признае. Историята вече щеше да показва Пазителите в много по-различна светлина.
	— Това е нашето време, да не губим повече от него — каза Брадли. — Аюб, моля те, опитай да се свържеш с клановете възможно най-бързо.


	— Стиг! — извика Кийли. — Стиг, улавям късовълнов сигнал! Това е нашата честота.
	Стиг се наведе напред и се намръщи. Отзад в джипа мазда „Волта“ беше тъмно. Убежище, където можеше да остане насаме с мрачните си мисли. На малкия конвой на Пазителите, съставен от пет коли и седем леко бронирани волти, му отне почти час да прекоси ранения град. През цялото време той получаваше доклади от Пазителите, разпределени по маршрута на Звездния странник. Многобройните опити да ударят едрогабаритния камион се бяха оказали безполезни. Колите на Звездния странник разполагаха със здрава броня и още по-добри силови полета. Освен това отвръщаха на всяка атака с огромна мощ. Над дузина сгради, където се укриваха снайперисти на Пазителите, бяха превърнати в тлеещи руини.
	На конвоя на Звездния странник му бе отнело по-малко от тридесет минути, за да стигне от ЗП до началото на Първа магистрала. Над две дузини нови крузъри се бяха присъединили към него, препускайки по улиците. При толкова много огнева мощ на разположение на Звездния странник Стиг нямаше избор, освен да нареди на своите снайперисти да не стрелят. Щяха да бъдат разкъсани на парчета, ако опитаха каквото и да е.
	Самият Стиг напредваше болезнено бавно след извънземното, тъй като хората му изчакваха други екипи на Пазителите да се присъединят към тях по маршрут, който беше успореден на този на Звездния странник. Разбира се, градските служби за бедствени ситуации вече предприемаха адекватни мерки. Затова на пътищата, които Стиг искаше да използва, имаше още повече хора и коли. Най-сетне, след цял час, бяха стигнали до Първа магистрала само за да открият, че конвоят на Звездния странник е пръснал след себе си модерни мини.
	Първата бе отнесла един форд „Шанги“ заедно с живота на петимата Пазители в него. След това Стиг трябваше да нареди да карат покрай пътя и да избягват широката лента от ензимноподсилен бетон. Това намали скоростта им още повече.
	— Кой ни търси? — попита Стиг. Не можеше да се сети за други групи на Пазителите около Армстронг Сити.
	Кийли се усмихваше невярващо.
	— Брадли Йохансон.
	— Не е възможно — отсече Стиг, докато в същото време виртуалните му ръце издърпваха сигнала от специалната радиосистема на Кийли.
	— … сборен пункт четири — казваше познатият глас на Брадли. — Трябва да сме там до двадесет минути.
	— Кой е? — попита настоятелно Стиг.
	— А, това ми звучи като Стиг.
	— Сър?
	— Здравей, Стиг — каза Адам. — Радвам се да те чуя, момче.
	— Бленуващи небеса, не е възможно да сте тук.
	— Аха, разбирам. След като ни разкриха на ЕлЕй Галактик, в крайна сметка ти се оказа в защитената ни къща във Венис Коуст. Казимир трябваше да те прибере.
	— Адам?
	— От плът и кръв, за щастие. Малко ни беше трудно да стигнем тук, обаче.
	— Как? Как е възможно да сте тук?
	— Това не е защитено обаждане, Стиг. Ще ти кажа скоро, когато се срещнем в сборен пункт четири. Според Брадли трябва да си наясно къде е той.
	— Да, разбира се.
	— Е, ако наистина сме ние, ще се видим там.


	Сборен пункт четири беше дренажна помпена станция на километър от Първа магистрала и на шейсет километра от Армстронг Сити. До нея водеше сервизен път, който не беше означен. Самата станция се намираше зад малък хълм, напълно скрита от Първа магистрала.
	Стиг подкара сам маздата и нареди на всички останали да чакат при завоя. Веднага щом сви по пътя, видя големите паркирани коли, чиито фарове пронизваха нощта с ярките си лъчи. Към него закрачиха познати фигури, докато паркираше. Широко усмихнат, той пристъпи непохватно навън, все още не можеше съвсем да повярва на случващото се. Адам го улови в мечешка прегръдка.
	— Радвам се да те видя, момче — каза той дрезгаво.
	— Бленуващи небеса, мислехме, че сте хванати в капан на Междинна станция.
	— Хей! Трябва добре да знаеш, че не е толкова лесно да ме хване човек.
	— Да, но… — Стиг замлъкна, когато се появи Брадли. — Сър!
	— Радвам се да те видя, Стиг.
	Стиг разтвори приветствено ръце. И тогава всичко се обърка. Под ярките лъчи от светлина вървеше жена, облечена с прост елек и панталони. Беше присвила рамене и трепереше, сякаш беше настинала. Кихна и тъмната й коса се завъртя плавно на слабата гравитация на Далечината. Стиг никога нямаше да забрави това елегантно, смъртоносно лице, дори и в покоя на бленуващите небеса.
	— Внимавай! — извика той. Ръката му се пресегна към кобура. Успя да извади пистолета си и да го насочи.
	Адам застана пред него и избута с ръка оръжието.
	— Спри!
	Стиг отстъпи крачка назад. Както Брадли, така и Адам бяха вдигнали ръце и го увещаваха да свали оръжието. Неколцината непознати, застанали до колите, се бяха изпънали от напрежение.
	— Това е Паула Майо — извика той.
	— Добър вечер — каза спокойно тя, след което потрепери отново и се загърна по-плътно с елека. Кръстоса ръце върху гърдите си.
	— Но…
	— Вече имаме съюзници — каза Брадли. В гласа му нямаше и следа от насмешка.
	— Паула Майо?
	— Заедно с други, сред които са Найджъл Шелдън и адмирал Кайм, когото си спомняш, сигурен съм.
	Уилсън пристъпи напред.
	— Вече съм ексадмирал. Радвам се да се запознаем, Стиг.
	— Аха. — Пистолетът на Стиг увисна немощно в ръката му.
	— О, да — каза Адам. Заради сенките на Стиг му беше трудно да различи дали се подсмихва. — Почти забравих — Мелани ми каза да те поздравя от нейно име.
	Стиг не можа да се сдържи. Наведе се напред, просто за да е сигурен.
	— Паула Майо?
	— Самата тя — каза Брадли. — Хайде, Стиг, кажи ми каква е ситуацията.
	Стиг им позволи да го отведат до групата от превозни средства. Започна да разказва на Брадли как са използвали газовата бомба и погледна през рамо, за да провери отново. Паула Майо се бе прегърнала с ръце, сякаш изпитваше болка. Уилсън Кайм, видимо загрижен, я питаше дали е добре. Някак си да види нея на Далечината беше по-невероятно от размития образ на самия Звезден странник, който беше зърнал за миг.


	Адам и Брадли бързо планираха действията си, докато Стиг обясняваше какво се бе случило на Площада на първото пристъпване. Трите камиона „Волво“ и безценният им товар, нужен за отмъщението на планетата, щяха незабавно да се отправят на юг към планините Десо, за да бъдат посрещнати от техническите екипи, които изграждаха вятърните станции. Адам щеше да води групата, а с него щяха да карат Кийран, Розамунд и Джеймъс, въпреки желанието им да се присъединят към сраженията, съпътстващи преследването на Звездния странник. Паула обяви, че ще придружи Адам. Той прие решението й без коментар. Уилсън, Ана и Оскар се съгласиха да останат с Паула и да се опитат да помогнат с тактическите детайли по проекта за отмъщението. Уилсън не го бе споделил с никого, но видимо влошеното състояние на следователя го притесняваше.
	Брадли щеше да поведе останалите по следите на Звездния странник и да атакува извънземното челно с трите бронирани коли. Ноктите на Котката и екипът от Париж пожелаха да се присъединят към него. Двамата със Стиг бяха единодушни, че бойният им опит и екипировката им ще дадат на Пазителите значително преимущество над по-леко въоръжените войници на Института.
	Така оставаше да решат единствено какво ще правят с Куатукс. Тайгър Панси бе слушала и наблюдавала, без да коментира, докато се оформяха двата екипа. Сега каза:
	— Трябва да отидем с Брадли.
	— Ако желаете — каза Брадли.
	— Разбира се — съгласи се ентусиазирано Тайгър Панси. — Звездния странник увеличава преднината си пред вас. Това обещава сериозно преследване, а когато го настигнете, се очертава голямо сражение. Вие, Пазителите, ще подивеете от ярост, толкова сте отдадени и вдъхновени от мисията си, като религия е. На Куатукс това наистина му харесва. Там ще са интересните човешки емоции, затова ще се придържаме към Брадли. — Тя погледна към Адам. — Без да се обиждаш.
	— Нали разбираш, мила госпожице, че не можем да гарантираме твоята лична безопасност в това сражение? — каза Брадли.
	Тайгър Панси дъвка дъвката си в продължение на секунда, преди да го погледне с малко горчивина.
	— Да, знам. Но пък истината е, че няма да е голяма загуба, ако се разделя с живота си, не е ли така? Мелани ме накара да обновя защитения си трезор, преди да тръгна. Този път изрязах повечето от спомените, които качих.
	— Всеки човешки живот е безценен.
	— Много си сладък, знаеш ли?


	Беше един от онези сутрешни мигове, когато Марк още не се бе събудил напълно. Мигът на приятна съненост, когато тялото ти се намира в топло легло заедно с жената, която обичаш, свила се до теб. Той наклони леко глава и нежно се сгуши в Лиз. Тя се притисна по-силно към него и двамата се целунаха бавно. Започнаха да галят телата си с ръце. Той посегна да свали тениската си. Лиз се надигна, за да се качи върху него. Още носеше новия си халат от полуорганична материя, която имитираше черна коприна. Платът стана прозрачен, докато тялото й се затопляше, а движенията й ставаха все по-страстни. Това го възбуди невероятно много. Миналата нощ се бе възползвала максимално от това. Затова и се чувстваше толкова сънен с настъпването на зората.
	Оргазмът помете от съзнанието му образа на невероятното й тяло, което се извиваше атлетично над него. Марк беше убеден, че чу акомпанимента на ангелски хор.
	— Истина е — прошепна той по-късно, докато лежаха в мрака. — Наистина ослепяваш, ако прекалиш.
	Близо до него Лиз се изкикоти. Зрението на Марк се върна и той видя как тя вдига тениската от лицето му. Той се усмихна в състояние на пълно задоволство.
	— Добро утро — каза топло тя.
	— Добро утро.
	Пръстите й се заиграха по бедрата му.
	— Мисля, че се подмладяваш. Вече едва смогвам.
	Марк се усмихна доволно, макар и да не беше сигурен, че може да го направи отново без сериозна почивка. Всъщност Лиз наистина беше точно толкова ненаситна, колкото изглеждаше, а колко мъже можеха да се похвалят с такава жена?
	— Важи и за двама ни — увери я той. Тя го целуна бързо и стана от леглото.
	— По-добре да отида да направя закуска на децата, иначе в училището ще се зачудят защо всеки ден ги изпращам прегладнели.
	— Разбира се.
	Почти съжаляваше, че се налага да станат. Щеше да е хубаво просто да се излежават цял ден в леглото. Не го бяха правили, откакто Бари излезе от маточния резервоар.
	Позадържа се по-дълго под душа, след това се облече и се приготви за работа. Пуловерът в корпоративно мораво на ТСП му беше удобен. Зелено-златистите панталони бяха с цял номер по-големи от онези, които носеше в долината Улон. Освен това бяха с ластична талия. Марк погледна надолу. Малка гънка от корема му висеше над панталоните. „Трябва да направя нещо по въпроса.“
	Все едно вече имаше време за нещо подобно. Дневният му график беше станал дори по-натоварен след завръщането на „Търсача“.
	Сенди изписка щастливо, когато той влезе в кухнята. Тя остави вареното си яйце и изтича до него, за да го прегърне енергично през кръста.
	— Татко! Татко!
	Той погали косата й и я целуна по главата.
	— Хей, добро утро, миличка.
	— Здрасти, татко. — Очите на Бари светеха от възхищение.
	Сенди не искаше да го пусне. Марк трябваше да я отнесе обратно на масата и да седне до нея, преди тя да се реши да хапне още от яйцето.
	— Тази сутрин не дойдохме в спалнята ви — каза тя. Очите й бяха широко отворени и сериозни. — Така трябваше, нали? Мама каза, че трябва да ви оставим сами, че на теб ти трябва много сън за пораснали, защото си много уморен, понеже ни спаси всички.
	— Ъ, да, правилно. Благодаря ти, миличка. Обаче не само аз помогнах при мисията на „Харибда“.
	Бари се ухили подигравателно на сестра си.
	— Сън за пораснали. Бебе!
	— Какво? — попита обидено Сенди.
	— Глупава си. Не знаеш ли какво са правили?
	— Какво?
	— Достатъчно, и двамата — каза твърдо Лиз. — Оставете баща си да си изяде закуската на спокойствие.
	Тя се усмихваше с престорена сериозност, докато слагаше чинията пред него.
	— Благодаря ви, госпожо Върнън.
	— Удоволствието е мое, господин Върнън.
	Марк се зае с яйцата, бекона, гофретите, наденичките и доматите. До голямата чиния се появи друга с палачинки, залети обилно с кленов сироп и покрити с ягоди и конус от бита сметана.
	— За да си все така силен — каза енигматично Лиз.
	Бари направи физиономия.
	Марк положи усилие да не се усмихне.
	Отис Шелдън се появи точно когато Марк привършваше. Панда се разлая щастливо, когато пилотът влезе в слънчевата кухня.
	— Отис! — извика радостно Бари и изтича при него. — Заведи ме на монтажната платформа днес. Моля те! Моля те! Татко все ми обещава, обаче никога не ме взима.
	— Трябва да попиташ баща ти. Той командва тук.
	— Татко! — Сенди се усмихна с благоговение.
	— Здравей, Лиз. — Отис я целуна леко по бузата.
	— Седни. Искаш ли кафе?
	— Благодаря. Може половин чаша.
	— Какво можем да направим за теб?
	— Просто идвам, за да откарам Марк до червеевата дупка към платформата. — Той погледна към Марк. — Провери ли папката си със съобщения?
	— Ъ, не.
	Марк се пресегна с черно-златистата си виртуална ръка и премахна пълното ограничение над съобщенията. Миналата нощ бе изолирал папката, за да може да се наслади на малко пълно спокойствие. В нея стоеше приоритетен файл. Беше изпратен от Найджъл Шелдън. „О, по дяволите.“
	— Благодаря, Отис — каза смутено той.
	Робот-камериерка донесе чаша кафе за Отис. Марк прегледа съобщението и изпъшка малко изненадано.
	— Но ти току-що се прибра.
	Отис сви рамене с усмивка.
	— Това ми е работата.
	— Какво става, момчета? — попита Лиз.
	— Нов полет — каза Марк.
	— А татко става все по-нетърпелив — каза Отис.
	— Това трябва да е… — Тя не довърши изречението си и погледна виновно двете деца.
	— Какво е? — попита любопитно Бари.
	— То е — каза й Марк.
	— О, по дяволите! Внимавай — каза тя на Отис.
	— И още как.


	Отис откара Марк по късия път до червеевата дупка, която водеше към струпване от орбитални монтажни платформи. Караше древен двуместен „Даймер“ със смъкващ се покрив, запазен в отлично състояние. Захранваше го двигател с вътрешно горене. Марк не беше сигурен дали разполага с шофьорска система. Не че имаше значение, когато зад кормилото беше Отис. Рефлексите на този човек бяха невероятни.
	— Говорил ли си с Найджъл? — попита Марк, след като затегна колана си възможно най-здраво.
	— Да, имахме малко съвещание на Кресат миналата нощ. Явно династията вече официално смята, че Звездния странник стои зад войната.
	На Марк му отне момент, за да смели информацията.
	— Майтапиш се.
	— Не. Информацията е класифицирана, ясно? Даниъл Алстър е бил един от агентите му. Татко е много ядосан. Звездния странник е използвал Алстър, за да проникне на Буунгейт. В момента пътува към Далечината. Затова пращаме фрегата на планетата, в случай че опита да избяга с „Мария Селесте“.
	— Майко мила! С колко активни фрегати разполага Найджъл?
	— Най-важният въпрос. Ще пратим поне три при двойката Дайсън, а освен това искаме две да отидат на Далечината. Имаше предложения да пратим само „Търсача“. Много важни хора, които са се присъединили към Пазителите, в момента са откъснати от Федерацията.
	— Каза му, че не разполагаме с пет сглобени фрегати, нали? — каза нервно Марк.
	— Той знае колко сме напреднали. Освен това имаме малък проблем с нова-бомбите. Още не разполагаме с много от тях.
	— Но, Отис, още не сме приключили с интегрирането на процедурите в монтажните системи, които сглобяват фрегатите. Очаквахме да разполагаме с още седмица преди мисията до Дайсън Алфа. Дори „Сцила“ няма да е готова за полет до два дни.
	— Не бъди толкова скромен. Вече си приключил с четири и сглобяваш още шест.
	— Да, но те не са минали през втората фаза на тестове, да не говорим за тестове в полет. Удържахме „Харибда“ цяла с лейкопласт и много късмет. Не може да пилотирате фрегатите в това състояние, трябва да интегрираме всички системи както си му е редът. Всеки друг ход ще се окаже фатален и нямам предвид просто дългосрочните ни планове.
	— Знам. И то по-добре от всички останали. Аз трябва да пилотирам проклетите неща, не забравяй. Привлечи когото е нужно в екипа си. Жизел ще координира молбите ти, така че ще бъдеш свободен да се концентрираш върху инженерната работа.
	— Ха! — възкликна Марк, не особено впечатлен, докато влизаха в паркинга на сградата с портала. — Като за начало искам да кача целия проектантски екип там горе. Може би най-накрая ще научат разликата между теория и практика.
	Отис се ухили широко.
	— Проектанти и инженери, дано никога не се срещнат.


	През нощта, докато Розамунд караше на юг през равнината Алдрин, Адам седеше на предната пътническа седалка и не можеше да открие разлики между този и който и да е нормален животоподдържащ свят на Федерацията. Ниската гравитация не се усещаше, освен когато нацелеха някоя бабунка по пътя. Тогава камионът се плъзгаше необичайно дълго, докато не докоснеше отново земята. Обработваемата площ като цяло беше еднаква навсякъде, а толкова близо до столицата нямаше нищо друго. Широките полета и големите горски площи се простираха в мрака отвъд възможностите за наблюдение на имплантите му. Липсата на планетарна киберсфера предизвикваше у него най-силното усещане за изолираност, което познаваше. Тук разполагаха само със системи с късовълнови комуникации. Не че, както веднага забеляза, на тази пуста планета имаше с кого да се свърже човек. Липсата на информация обаче беше тежко изпитание.
	Поне можеше да се наслаждава на относително уединение. Беше се притеснил, че Паула ще настоява да пътува с него. Вместо това тя беше с Оскар във втория камион, шофиран от Кийран. Без съмнение най-невероятното за деня беше, че той всъщност беше загрижен за нея. Грипният вирус, който беше прихванала, очевидно й се отразяваше зле. Беше необичайно в днешно време някой да страда заради толкова проста болест, което означаваше, че заразата най-вероятно е чуждоземна. Не бе имало извънземна епидемия от тридесет години, когато върлуваше дребната шарка от Хокот. Ако Федерацията бъдеше поразена от нова епидемия точно сега, иронията щеше да е много горчива.
	Каза си, че е загрижен за Паула най-вече защото може да е носител и да предаде вируса на него и останалите. Тя полагаше всички усилия да не показва слабостта си, но той бе забелязал лъскавия слой пот по челото й, както и продължителните неконтролируеми тръпки, които преминаваха по крайниците й. Болестта се развиваше бързо. Тя не бе показала каквито и да било симптоми на въглеродната гъска, докато обсъждаха тактиката им преди кацането на Порт Евъргрийн. Това си беше истински сюрреалистичен момент — да седят заедно с Паула Майо и да пият чай, докато обмислят стратегията си, споделяйки безрезервно знанията и опита си. Поне за него. През цялото време речта, която му бе изнесла на гарата в Нараби, преминаваше през съзнанието му. Премисляше я толкова съсредоточено, че тя сигурно можеше да отгатне какво се случва в ума му.
	След като преминаха на Далечината и се срещнаха с Пазителите, малко или много бе престанал да се притеснява от нея. Тихомълком предположи, че когато доставят безценния си товар на очакващите ги Пазители в планините Десо, той просто ще се загуби в залеза, а приятелите му ще я спрат да го последва. След това щеше да изживее тихо остатъка от дните си в някоя ферма. Само дето единственият начин това да се случи беше някой да я убие. Дори тогава съживената й версия щеше да се появи на хоризонта рано или късно. Истината беше, че тази откачена сицилианска война до смърт, която водеха, можеше да приключи само с неговата собствена смърт. Освен това знаеше много добре, че не може да прекара повече от няколко часа във ферма, без да се отегчи до болка. Щеше да му се наложи да се върне във Федерацията и отново да се включи в играта. Странно, но тази възможност не беше толкова депресираща, колкото му се стори първоначално.
	На фона на постоянното ниско ръмжене на двигателя започна да се откроява неприятен звук от стържещ метал. Адам се огледа разтревожено. Беше толкова шумен, че трябваше да идва от техния камион. Розамунд вече спираше плавно.
	— Имам проблем — каза Кийран по общия канал.
	Докато Розамунд се върне до втория камион, Кийран вече псуваше по канала, без да споменава каквато и да е полезна информация. Адам слезе от кабината и тръгна назад. Пътят, който използваха, беше главният маршрут, свързващ търговските градове на района със столицата. Първоначално бе имал повърхност от ензимноподсилен бетон, но тя бе отстъпила под напора на земята и плевелите, а пукнатините и дупките бяха останали незапълнени в продължение на десетилетия. Днес напомняше на често използван черен път със задръстени дренажни канали от двете страни. Адам сериозно се чудеше колко ли време ще им отнеме, за да стигнат до планините, а това все още беше качествената част от инфраструктурата на Далечината. Според така наречените карти в паметта на имплантите му пътищата изчезваха напълно на сто и шейсет километра на юг, където долината Алдрин се превръщаше в море от пусти тревни площи.
	— Какво стана? — извика той. През предните светлини на волвото се носеше някакво плътно изпарение. Кийран премина през газовете. Ъгловатото му лице беше гневно. Той удари по механизма за освобождаване на капака на мотора и покритието се сви назад. В нощта блеснаха пламъци.
	Кийран отскочи назад, прикривайки лицето си с ръце.
	— Бленуващи небеса! — Гласът му издаваше болка.
	Оскар скочи от кабината и изтича към капака с тънък пожарогасител. Насочи мощната струя от леденосини частици гел към горящата машина и изгаси огъня за секунди.
	Кийран трепна, стиснал ръката си.
	— Нека да погледна — настоя Адам.
	Кожата му беше червена, вече избиваха мехури. Уилсън беше донесъл комплект за първа помощ от кабината на техния камион и започна да нанася мехлем върху изгорената плът.
	Оскар прати още няколко струи към двигателя.
	— Изгасих го, но сме прецакани — каза той, взирайки се в тлеещия метал. — Няма да успеем да го поправим извън сервиз, а може би дори и там. Довери ми се, познавам двигателите, този е за скрап.
	Адам погледна почти обвинително Джеймъс, макар да знаеше, че това не е нито професионално, нито честно от негова страна. Само че Джеймъс отговаряше за организацията на наземния им транспорт.
	— Бяха в идеално състояние, когато ги натоварихме на Уесекс — защити се Джеймъс. — Сам ги закарах за преглед при търговеца.
	— Знам — каза Адам. — Повредите просто се случват. Адски е неприятно, че стана точно сега, но не се тревожете. Имаме достатъчно място в другите два камиона, за да продължим.
	Започнаха да се трудят усилено на светлината на фаровете. Адам не можеше да спре да мисли колко очевидно е присъствието им насред откритите, пусти обработваеми площи. „Отвъд светлината на лагерния огън вълците започват да се събират в мрака.“ Силовите полета бяха изключени, което добавяше тревога към чувството му за уязвимост. Беше благодарен, че и трите волвота носят товарни роботи, които започнаха да разтоварват перленобелите сандъци от повредения камион на Кийран.
	— Ще огледам двигателя — каза Оскар на Адам. — Ще се помъча да разбера какво е станало.
	— Разбира се — каза безразлично Адам. Наблюдаваше движението на товарните роботи. Влажният неравен път затрудняваше доста малките машини, те бяха проектирани за работа върху плоски повърхности в складове и товарни отсеци. Сандъците се люлееха силно, но държащите скоби на носилките не им позволяваха да се изплъзнат.
	Половината от пластмасовите сандъци вече бяха прехвърлени, когато Адам внезапно извика.
	— Спри.
	Е-кономът му прекъсна инструкциите и роботът спря точно пред него. Адам отиде при него, следван от Уилсън, Ана и Джеймъс. От всяка страна на капака на сандъка имаше по няколко големи колкото длани ключалки. Едната висеше отворена. Адам се вгледа в освободеното парче матов метал и започна да отваря останалите ключалки.
	— Какво? — попита Уилсън. — Не могат ли да се освободят сами?
	— Не, не могат — каза Адам. — Проектирани са да останат затворени, в това е работата. Не могат да се отворят само защото камионът подрусва.
	Розамунд и Кийран дойдоха при тях, когато Адам издърпваше последната ключалка.
	— Джеймъс, помогни ми.
	Двамата отвориха капака. Адам и Уилсън осветиха вътрешността с фенерчетата си и Адам се озова срещу малка версия на личния му ад.
	— О, мамка му! Не мога да повярвам.
	Петте компонента в сандъка бяха опаковани в дебела синьо-зелена гъбеста пластмаса, предназначена за път. Някой ги бе поразил с мазер. Гъбестата пластмаса се бе разтопила в черен катран, разтичайки се по частите и покапвайки в локва на дъното на сандъка. Всичките обшивки, които покриваха поддържащата електроника отстрани на компонентите, бяха тежко повредени.
	Настъпи пълна тишина, докато групата се взираше в сандъка. След това започнаха да се споглеждат. Адам не можеше да ги вини. Вече сам се опитваше да реши кой е най-вероятният заподозрян, но не можеше да допусне атмосферата да стане непоносима. Все още трябваше да работят заедно, а той вече усещаше, че групата им отново започва да се разделя на флот и Пазители.
	— Да запазим спокойствие, докато не разберем какво е станало — каза той. — Искам останалите сандъци да бъдат отворени и прегледани. По двама души за всеки сандък. Точно сега не е добра идея да създаваме предпоставки за още недоверие.
	Роботите разтовариха камионите. Отне им четвърт час да отворят всички сандъци. Паула не се включи в работата. Тя седеше на стълбите на кабината на третия камион, увила се с одеяло, докато останалите сваляха капаците. Общо четири от сандъците бяха саботирани с мазер.
	— Когато напуснахме Уесекс, бяха в отлично състояние — каза непоколебимо Джеймъс. — Сигурен съм, защото помагах да ги натоварим.
	Той не отлепяше гневния си поглед от Уилсън и Оскар.
	— Още ли разполагаме с достатъчно системи, за да осъществим отмъщението на планетата? — попита Уилсън.
	— Не съм сигурен — каза Адам. — Кийран, как мислиш?
	— Бленуващи небеса, не знам. Мисля, че все пак ще сработи, така казваше Брадли. Че товарът, който носим, просто ще направи оръжието ни по-ефективно.
	— Ще увеличи шанса за успех — каза Уилсън.
	— Значи това свали още малко от него — каза Розамунд.
	— Един от нас е — каза ожесточено Кийран. — Един от вас, от флота.
	— Ей, полека — каза бързо Адам. — Може да е бил всеки от групата ни.
	— Чу Джеймъс, компонентите си бяха наред, когато ги пакетирахме.
	— Ако Джеймъс не е предателят — каза Ана.
	Джеймъс пристъпи към нея.
	— Обвиняваш ли ме?
	— Спрете! — Адам ги погледна вбесено. — Това е в помощ само на Звездния странник. Не знаем дали е бил някой от нас. — Той погледна строго към Джеймъс. — Отстъпи назад. Може да е бил всеки, включително аз и дори Йохансон.
	— Хей! — възрази Джеймъс. — Няма начин да е Йохансон.
	— Достатъчно. Не знам, а така или иначе вероятно няма да разберем, докато всичко не свърши — каза Адам. — Извадихме късмет, че забелязахме, че сандъкът е отворен. Отсега нататък трябва да се наблюдаваме един друг. Това автоматически означава, че всеки се смята за вероятен виновник. Ясно?
	Той се вторачи в Пазителите в очакване всеки от тях да признае авторитета му. Отстъпиха с неохота, като хвърляха гневни погледи към хората от флота, но в крайна сметка всички кимнаха. С изключение на Джеймъс, който разпери ръце, за да признае поражението си.
	— Благодаря — каза строго Адам. — Уилсън, отсега нататък никой от твоя екип няма да прави каквото и да е или да ходи където и да е сам. Това се отнася и за Пазителите. От този момент ще вършим всичко заедно, а това включва и ходенето до кенефа.
	— Харесва ми как мислиш — каза Уилсън.
	— Искам да затворим сандъците и да ги натоварим обратно на камионите. Ще стигнем до сборния пункт и компонентите, които доставим, ще помогнат. Залавяйте се за работа.
	— Искам да ти кажа нещо — каза тихо Оскар, докато останалите се връщаха при сандъците.
	— Какво има? — попита Адам. Беше почти риторичен въпрос, и сам можеше да се досети.
	— Не беше чист късмет, че се наложи да разтоварим сандъците. Скоростната кутия на волвото беше празна, маслото беше изтекло. Един от печатите е разхлабен. Цялата машина е прегряла и блокирала.
	— Това не може да е нормално. Никоя повреда не може да се разрасне толкова. Ами сензорите?
	— Добър въпрос — каза неспокойно Оскар. — Мисля, че част от софтуера на шофьорската система е бил пренаписан. Разбира се, няма как да съм сигурен.
	— А течът? Какво го е причинило?
	— Има големи поражения от огъня, така че пак е невъзможно да разберем със сигурност. Но, ако Джеймъс е прав, че са били прегледани както трябва, няма начин някой от печатите да се счупи толкова скоро.
	— По дяволите. — Адам погледна подозрително към другите два камиона. — Ами те?
	— Ако това е саботаж, извършителят, който и да е той, няма да използва два пъти същия метод. Така щяхме да го открием веднага след първата повреда. Мога да ги прегледам, разбира се, но мисля, че е най-добре да обновим системите им от паметта със софтуера на производителя. Това трябва да премахне всички малки гадни гремлини, ако програмите са били променени. Все пак ще погледна скоростните кутии. В случай че наистина има производителски дефект в печатите, ще бъде лесно да открием други течове.
	— Разбира се. Ще ти помогна.
	„Почти като едно време.“
	— Разбира се.


	Когато потеглиха отново, вече бяха загубили почти час. Розамунд шофираше челното волво с максималната скорост, която тежките условия позволяваха. Адам трябваше да позволи използването на активни сензори, за да са сигурни, че по неравната повърхност не ги очакват опасни изненади. Ако се сменяха зад волана, трябваше да им отнеме най-много ден и половина, за да стигнат сборния пункт сред южните хълмове.
	Кийран, Оскар и Паула бяха в кабината при Адам. Следователят веднага се бе оттеглила с увито около раменете одеяло в малката стаичка за сън отзад в основната кабина. Адам изчака половин час, за да се увери, че волвотата няма да се повредят отново, след което взе един от медицинските комплекти и отмести тънката врата от метална сплав. Зад нея имаше много малко пространство. На задната стена имаше две койки, качени една върху друга, а пред тях едва можеше да застане един човек. В шкафчетата под долното легло държаха провизиите си.
	Клапите на климатиците духаха неприятно топъл въздух. Адам включи слабата синя светлина. Паула седеше на долното легло. Одеялото още беше увито около нея. Адам застина на място, когато видя ръката й, скрита под сивата вълна, и дланта й, която приличаше на малка бучка. Погледна лицето й и се шокира. Изглеждаше, сякаш не бе спала в продължение на седмица. Беше изпита, сякаш плътта се изпаряваше с потта й. Рязката физиологична промяна беше смущаваща.
	— Исусе, какво става с теб? — попита той, след като затвори вратата. По някаква причина не искаше останалите да я виждат в това състояние.
	По цялото й тяло премина силна тръпка. Лицето й се сгърчи. Мократа й от пот коса беше залепнала за скалпа й. Тя просто се взираше в Адам с нежните си очи, потънали в кожата, посиняла като натъртена. Единственото, което не потрепваше, беше оръжието й под одеялото.
	— Не съм дошъл, за да те убия — каза Адам. „Доста глупаво казано.“ Той изсумтя тихо. — Всъщност нуждая се от помощта ти. Трябва да откриеш предателя.
	Свилите се устни на Паула се понадигнаха в лека усмивка.
	— Ами ако съм аз?
	— О, хайде стига.
	— Кой е по-подходящ? Преследвам Йохансон в продължение на сто и тридесет години, опитвам се да спра дейността му.
	— Ти ни даде информацията от Марс. Няма значение под какъв политически натиск беше, нямаше да го направиш, ако беше агент на Звездния странник.
	Тя плъзна оръжието обратно в кобура на рамото си.
	— И без това не трябваше да го правя.
	— Приех го за знак за човечността ти, която най-сетне се показва под повърхността.
	— Значи си глупак.
	— Да не би да вярваш, че не си човек?
	— Точно обратното. — Паула се облегна назад върху койката и трепна още веднъж, преди най-сетне да се отпусне надолу. — В корена на непоколебимостта ми е загрижеността ми за хората. Аз ги защитавам. Това ни прави противоположности.
	Той се засмя с горчилка.
	— Ако това е вярно, трябваше да си президент на междузвездната социалистическа партия. Нас ни е грижа за хората. Искаме социално равенство за всички.
	— Каква справедливост даде на Марко Дънбар?
	— Кой?
	— Или Ник Монтроуз, или Джейсън Левин, или Занти Уинтър.
	— Не познавам тези хора.
	— А трябва. Ти ги уби. Всички те бяха във влака от СвЛинкълн, когато той премина през гарата на Абадан.
	Адам стисна здраво челюсти, докато вината преминаваше през него като наелектризирана рапира.
	— Кучка.
	— Моля те, не се опитвай да възприемеш морално превъзходство благодарение на идеологическите си убеждения, дори не си въобразявай, че сме морално равни. И двамата знаем кой е прав.
	Той огледа завитото й тяло под слабата светлина, а гневът му повяхваше.
	— Наистина изглеждаш отвратително. Какво ти има?
	— Някакъв извънземен грип. Напоследък бях на много планети. Може да съм го прихванала някъде.
	— Имаме добри медицински комплекти. — Той потупа куфарчето, което носеше. — Нека да направя диагностично сканиране.
	— Не. Не е заразно.
	— Не е много вероятно!
	— Стига, Елвин.
	— Знаеш какво си лепнала, нали? — Не можеше да измисли каква причина я кара да го крие от тях.
	— Искаш ли помощта ми, или не?
	— Да — въздъхна той. — Мога да се закълна, че Пазителите, които взех с мен, бяха чисти.
	Паула се завъртя по гръб и затвори очи. Така изглеждаше изключително крехка.
	— Започни от началото, с неоспоримите факти. Знаеш, че не си агент на Звездния странник, нали така?
	— Да, правилно.
	— Много добре. Докато не разполагаш с конкретни доказателства за невинността на някого, не можеш да имаш доверие на никого от групата.
	— Дори на теб?
	— Казах ти преди малко, опитвам се да спра Йохансон в продължение на сто и тридесет години. За целта на упражнението трябва да ме смяташ за заподозряна. Аз знам, че не съм виновна, но не мога да ти го докажа физически.
	— Живееш в един отвратителен свят, следовател, това мога да ти кажа. Продължавай, как да изключвам хората?
	— Саботажът най-вероятно е бил осъществен, след като се присъединихме към групата ви.
	— Да. Аз взех участие в пакетирането и натоварването на сандъците. А в склада би било трудно да се стреля с мазер по един от тях, камо ли по четири.
	— Добре. — Паула се закашля. Тялото й се разтресе толкова силно върху леглото, че Адам се пресегна да я задържи. Тя махна с ръка, кашлицата отслабваше. — Добре съм.
	— Не, не си. Исусе, отровена ли си? Това ли е?
	— Не. Просто ми дай малко вода, моля.
	Адам намери шише с минерална вода в едно от шкафчетата. Беше болезнено да я наблюдава как се опитва да преглътне. Поемаше толкова малки глътки, сякаш беше бебе.
	— Започни с Пазителите — каза тя. — Има ли някой на света, който може да се застъпи за тях с абсолютна увереност? Ако не, Звездния странник е можел да проникне сред тях по същия начин, по който го стори с приятеля и убиеца на Казимир Макфостьр.
	— Брус. По дяволите, да, ще се опитам да проверя; но единствената връзка, с която разполагам, са късовълновите емисии, а те не са съвсем сигурни. Дори да успея, кой може да гарантира за всяка минута от нечий живот?
	— Знам. Що се отнася до екипа за арест, те идват от същия офис в Париж като Тарло, който е бил покварен преди няколко години. Ако Звездния странник може да се добере до Тарло, тогава на теория предателят може да е всеки от нас.
	— Това беше твоят офис — каза той с нарастващо безпокойство.
	— Да, беше. Както казах, не ме изключвай заради сантименти или убедеността ти, че съм непокварима. Трябва да разсъждаваш логично.
	— Добре. Ами останалите? Ноктите на Котката?
	— Първо — били са отвъд възможност за връзка зад вражеския фронт. Няма как да знаем какво се е случило с тях там. А и те са изключително опасни престъпници. Може би са го направили за свои собствени цели.
	— Исусе. Това би било просто страхотно, още една група, която се опитва да ни попречи.
	— Вероятността е малка, но я имай предвид. Най-необичайната двойка с нас са Куатукс и Тайгър Панси. — Тя се закашля отново и отпусна тежко глава на тънката възглавница. — Честно казано, не мисля, че Куатукс е агент на Звездния странник, но пък той също не е от най-надеждните представители на райелите, а и настоятелността му да дойде с нас е доста необичайна. Възможно е, макар и странно. Колкото до Тайгър Панси, спомни си Мата Хари.
	— Тя е била танцьорка и куртизанка. Моите уважения, но Тайгър Панси не е толкова възвишена натура.
	— Не ти липсват познания по история. Впечатлена съм. Няма го в досието ти.
	— Това са скритите дълбини на характера ми, следовател. Е, какво за Тайгър Панси?
	— Определяме я като твърда неизвестна. Ако тя е саботьорът, тогава мисля, че вече сме загубили. Но отново казвам, решението е твое.
	— Добре, тогава остават двамата Кайм и Оскар.
	— Всички те са били на борда на „Втори шанс“. Знаем, че на кораба е имало агент на Звездния странник. Следователно всички са заподозрени.
	— Ясно — каза унило той. — Наистина съм сам.
	Тогава осъзна, че всъщност не е. Имаше един факт, за който Паула не знаеше. Той се усмихна и почти понечи да й каже. Но спря. На първо място, наистина не можеше да е сигурен, че тя не е агент на Звездния странник. Разполагаше само с интуитивното чувство, че няма как да е така. „Което не е достатъчна причина, за да реши изхода на цяла война.“ Второ, следователят не трябваше да разбере.
	— Какво? — Тя гледаше към него.
	— Нищо. Искам да проверя мотивите на отделните хора. Трябва да взема предвид кой е имал възможността да го направи, нали?
	— Много добре, Елвин. По мои изчисления, трябва да се е случило по време на полета на въглеродната гъска. През деветте часа камионите не бяха охранявани и всеки можеше да се вмъкне в товарното, без да бъде видян.
	Гласът на Паула отслабваше от известно време. Очите й се затвориха.
	— Имам нужда от сън — каза тя. — Много ми е студено.
	— Трябваш ми още малко, моля те. В товарното имаше хора. — Той разкачи ключалките на медицинския комплект и издърпа диагностичната система.
	— Включително аз и ти за доста дълъг период от време. Ето защо само четири сандъка са били саботирани. Агентът на Звездния странник не е можел да рискува повече.
	Адам постави диагностичната лепенка на лепкавото й чело и пусна програмата.
	— Защо просто не ни е взривил?
	— Какво правиш? — Паула се опита да избута диагностичната система, но той хвана ръката й и я задържа. Тя нямаше сила да го спре.
	— Проверявам какво ти има.
	Малкият екран на системата започна да се изпълва с информация. Пулсът й беше плашещо учестен.
	— Недей — изстена тя, всмуквайки въздух през зъбите си.
	— Исусе, кръвното ти налягане почти го няма. Концентрирай се заради мен. Ако на въглеродната гъска е имало агент на Звездния странник, защо не е взривил самолета?
	— Добър въпрос. Приложимо е най-простото решение — не го е направил, защото не е можел. Нямал е достъп до оръжия от нужния калибър.
	— Ноктите на Котката и екипът от Париж разполагаха с такива оръжия. Както и повечето от моите Пазители.
	— Това е добро разсъждение. Вече можем да започнем да елиминираме хора. От Пазителите, които пътуват с нас, кой не разполага с боен брониран костюм?
	— Розамунд и Джеймъс. — Системата приключи с прегледа на тялото на Паула. — Не засича никакви вирусни инфекции. — Адам млъкна за миг. — Според показанията се намираш в състояние на шок.
	— Добра диагноза — изграчи тя. — Преживявам физическа реакция към травмиращо преживяване. — Клепачите й се затвориха, потрепвайки, и се отвориха отново. — Така… Нито един от тримата представители на флота не носи боен костюм. Нелсън им даде защитни.
	— Ами ти?
	— Също, моята броня е защитна. Имам оръжия, но нищо, което може да свали въглеродна гъска, не и с няколко изстрела. Ти трябва да имаш достъп до оръжия.
	— Така е. — Той стисна здраво зъби. — Каква травма? Какво ти има? Исусе, Паула, тялото ти не може да понесе подобно наказание.
	— Ти — каза тя с подигравателна усмивка. — Сега мисли, ако агентът на Звездния странник е с нас във волвотата, трябва да съм или аз или Уилсън, Ана, Оскар, Розамунд, или Джеймъс.
	— Какво имаш предвид с това, че аз съм причината за болестта ти?
	— Исках да те арестувам, но трябваше да ти позволя да дойдеш тук, където ще можеш да ми се изплъзнеш след края на мисията. Не мога да го направя. Погрешно е. Напълно и неоспоримо погрешно. Ти си масов убиец, не мога да го пренебрегна. Мислех си, че мога, но не е така. Тялото ми го напомня.
	Той се втренчи ужасено в нея.
	— В шок си, защото ми позволяваш да крача на свобода?
	— Да.
	— По дяволите, Паула, това трябва да спре. — Е-кономът започна да му показва възможните лечения на шоковото състояние. Той издърпа кислородна маска от комплекта и включи малката помпа с филтър, след като я постави на устата й. — Дишай колкото се може по-равномерно, аз ще ти сложа приспивателно и ще се опитам да успокоя тялото ти.
	Паула изстена и избута маската настрани.
	— Камионът на Кийран се развали. Той трябва да е забелязал нещо нередно, преди да е станало толкова зле, че да избухне огън.
	— Майната му на това! Животът ти е много по-ценен.
	— Не е. Трябва да открием кой е предателят. Ако е с нас, ще ни удари отново.
	— Не и в този миг. Как е възможно това да се случва с теб?
	— Аз съм обусловена, не помниш ли? В гените ми е.
	— Всички от Ко… от Хъксли Хейвън ли са като теб? Как може цяла планета да е прокълната с такъв дефект? Ако не направиш това, което ти се иска, те поваля треска? Това е нелепо!
	— Професията ми е уникална дори сред населението на Хъксли Хейвън. Там няма много полицаи. Фондацията е програмирала генетичния ни код, така че да приключваме случаите си. Адмирал Колумбия твърдеше, че това е обсесивно-компулсивно разстройство. Аз мисля, че всъщност идеята наистина е заимствана от него.
	— Какво, по дяволите, става, ако полицията не хване лошия?
	— Продължава да работи. Никой случай не бива закрит, докато не е разрешен и престъпникът не бъде арестуван. Разликата е, че аз съм принудена да те пусна. Това просто не се случва на Хъксли Хейвън. Там няма политически натиск за защита на престъпниците.
	— Каза, че ще продължиш да ме преследваш. Това не помага ли?
	— Не. Не предприемам нищо, за да те арестувам, а знам, че трябва да го направя. — Гласът й бе отслабнал толкова, че почти не се чуваше. Тя затвори очи.
	Адам извади инжектиращата тубичка от куфарчето. Успокоителното беше сходно с това, което медицинската програма на е-конома го съветваше да използва.
	— Дръж се, чуваш ли? Ще го преодолееш. Не ме предавай сега, да не си посмяла, мамка му.


	Без никакво предупреждение в имението влезе ангел. Пристигането й причини хаос сред дежурните от отдела по сигурността тази сутрин. Не искаха да я пуснат вътре. Тя пренебрегна възраженията с небрежна аристократична надменност, която беше характерна за всяко дете на династията.
	Орион, който се шляеше по обширната тераса, която гледаше към огромния басейн, чу спора и погледна през отворените френски врати. Ангелът стоеше на другия край под купола на официалната зала на имението, очертана от рамката на отворената врата. Не можеше да повярва. Беше толкова красива, че очите го заболяха. Беше висока, със златиста кожа и силни широки рамене. Дългото й лице имаше най-остро оформените бузи, които бе виждал. Бяха прекрасни, макар че заради тях брадичката й изпъкваше. Изострената форма на дългата й светлокафява коса стигаше до средата на гърба й и се движеше като лъскав лист от коприна всеки път, когато завъртеше глава. Краката й, заради които Орион вече бе готов да убива, бяха скрити под дълга пола от тънък червеникаволилав памучен плат със зелени шарки на цветя. За сметка на това успя да зърне приказния й корем и идеалния му тен между полата и семплата й бяла памучна камизола.
	Казваше се Джасмин Шелдън, чу я да го съобщава на служителите от сигурността. Те наясно ли бяха с това? Не знаеха ли, че е внучка от пето поколение на Найджъл Шелдън, в първия си живот и от прякото му потомство? Как иначе можеше да влезе в резиденция на Шелдън, освен ако не разполага с нужните кодове за достъп на фамилията? Никой ли не им е казал, че винаги прекарва началото на лятната си ваканция в имението? Приятелите й от училище щели да минат след няколко дни. Дотогава тя щяла да прекара малко време на спокойствие. Ако имало проблеми, да се обадят в офиса на династията на Иланум. Те разрешавали всички проблеми, свързани с високопоставените членове на фамилията. Освен това тя очевидно не можеше да се върне, таксито вече бе преполовило алеята пред сградата. Щеше да вземе стаята „Бермуда“. Нямаше нужда да й показват горния етаж, знаеше пътя. Трите й куфара я последваха като изплашени подчинени.
	— Еха!
	Орион си пое въздух, след като тя изчезна по широките стълби нагоре. Видя как унизените служители от сигурността се съвещават. Вертикалните линии от зелени и червени ОВ-татуси по бузите им грееха ярко. След малко те се пръснаха бързо в огромното имение.
	— Сега какво да правя?
	Наоколо нямаше никой, който да му предложи как да действа. Точно когато най-много му трябваше съвет. Много по-различно беше от миналата нощ. Хората от сигурността бяха мили, но непреклонни, когато пристигнаха в имението. Той беше свободен да използва каквото си пожелае в сградата, включително лечебния минерален басейн и фитнес салона в подземния етаж. Ако искаше дрехи или други продукти, трябваше просто да помоли за тях и щяха да му ги доставят. Кухненският персонал щеше да му сготви каквото пожелае. А що се отнася до местата, където можеше да ходи, помолиха го да не прекрачва на три мили от имението, иначе бе свободен да прави каквото си иска.
	Не можеше да намери Ози никъде. Бяха закусвали заедно късно сутринта, докато Ози обясняваше на Орион и Точий причините за домашния му арест. Орион така и не успя да разбере политическите усложнения, схвана само, че Ози и приятелят му Найджъл са се скарали заради развитието на войната. Както и за някакво престъпление, в което Ози бе участвал преди десетилетия.
	— Всичко ще се изясни до края на седмицата — каза Ози. — Найджъл ще целува задника ми и ще ме моли за прошка. Ще видите.
	— Аз нямам нищо против — каза Точий. — Това е приятно място, на което да прекарам известно време. Обещаха ми постоянен достъп до базата ви данни. След това пътешествие ми е приятно да си почина, докато разширявам познанията си.
	— Да, добре — каза му Орион. — Мога да преживея една седмица лукс.
	Усмихна се, за да му покаже, че наистина го мисли, но в същото време знаеше, че е поредната пълна глупост на Ози. След толкова много време, прекарано заедно, за него беше пълна мистерия как Ози смята да заблуди който и да е от двамата. Беше съвсем видно, че здравата са загазили, що се отнася до Найджъл Шелдън, и Ози не можеше да направи нищо, за да ги измъкне от лайната.
	Орион откри Точий и Ози в кабинета на приземния етаж. Двамата се движеха през проекция на генератора в Крепостта на мрака. Ози стоеше в нещо, което напомняше пръстен от ярки комети. Изглеждаше, сякаш гази през тях, докато те обикаляха около кръста му.
	Външните обвивки се въртяха бавно около него и Точий. Над тях като математически облаци се носеха ярки зелени уравнения.
	— Мисля, че познанието ви по физика е по-голямо от това на моята планета — каза Точий. — Не мога да помогна особено, що се отнася до фундаменталната квантова теория. Може би просто преводът отново не е достатъчно добър, но разрезът на петизмерно геометрично поле не е нещо, за което съм чувал, камо ли да знам как да манипулирам.
	— Споко, пич — каза благо Ози. — Просто мислех на глас.
	— Момиче! — изтърси Орион. Стоеше на ръба на проекцията и не можеше да пристъпи напред, сякаш имаше силово поле, което го спира. — Има момиче.
	Ози и Точий се обърнаха към него.
	— К’во викаш? — попита Ози.
	— Момиче. — Орион енергично размаха ръце към вратата на офиса. — Там, има момиче!
	— Аха. Значи там има момиче? — каза Ози.
	— Да!
	— И?
	— Ози, тя е невероятна, толкова е красива.
	— Виж, пич, казах ти да не се занимаваш със служителите от сигурността.
	— Не, не, не е.
	— Не е?
	— Тя не е от сигурността.
	— Каква е тогава?
	— Шелдън е. Станало е някакво объркване. Тук е на почивка. Но, Ози, те ще я изхвърлят веднага щом говорят с офиса на династията в Иланум.
	— Да, вероятно.
	— Ози!
	— Какво? Дявол да го вземе, понякога си толкова досаден.
	— Спри ги.
	Лицето на Ози се изкриви от объркване.
	— Защо?
	— Мисля, че разбирам, приятелю Орион — каза Точий. — Ти си привлечен от младата женска от собствения ти вид. Тя страшно еблива кукла ли е? Може би прилича на Андрия Елекс от унисферното предаване за човешките съвкупителни навици на света на Тулана, което гледахме в хотела?
	Ужасеният Орион почервеня целият.
	Ози погледна изненадано към Точий и след това се обърна към Орион.
	— Ти ли показа на Точий това предаване? Мислех, че съм ограничил достъпа до порното.
	— Ози, забрави за това! Тя трябва да остане. Искам да… Искам… — Той вдигна безпомощно ръце.
	— Да я изчукаш до смърт?
	— Не. Ами… Знаеш. Просто не искам да си тръгва. Никога не съм виждал такава като нея. Моля те.
	— Добре, много е просто, хлапе. Помоли я да остане.
	— Какво?
	— Качи се при нея. Усмихни се. Кажи здрасти. Започни разговор. Ако мине добре, я помоли да остане. Ако каже да, ще те подкрепя пред Найджъл, в случай че нацистките ни пазители недоволстват.
	— Какво е нацистки?
	Ози плесна с ръце и го прикани да се маха.
	— Върви да говориш с нея. Хайде. И помни, не се опитвай да остроумничиш. Интересен си самият ти. Сега се махай! Опитвам се да спася вселената, а нямам много време.
	Вратата на офиса се затвори зад Орион. Не можеше да разбере точно как се е озовал обратно в залата и не се чувстваше по-добре, отколкото преди да влезе. Ози не му бе свършил абсолютно никаква работа. Това си беше болезнен удар. Беше разчитал на него.
	— Мисли — каза си строго той. Може би Ози беше прав, може би трябваше да започне просто с едно „здрасти“. Всичко друго щеше да изглежда като отчаян ход.
	Върна се в стаята си и сложи много гел за зъби в устата си. Изми се два пъти. Косата му вече се решеше лесно благодарение на стилистката в хотел „Ледбетър“. Активният биодермален крем бе направил чудеса с пъпките му само за една нощ. Една бърза проверка в огледалото показа лице, което беше сравнително представително и със сигурност в по-добро състояние, отколкото когато излязоха на края на пътеката. Носеше оранжева риза с къси ръкави и дълги до коленете шорти за плуване. Изкушаваше се да се преоблече, но това нямаше да е типично поведение и щеше да изглежда, сякаш се опитва да я впечатли.
	„Добре тогава… тръгвай!“
	Не можеше да я намери. Не беше в стаята „Бермуда“, на чиято врата почука неуверено. Не беше в нито един от холовете. Готвачът не я бе виждал в кухнята.
	След двадесет минути безцелно търсене той се предаде. Служителите от сигурността вероятно бяха получили разрешение да я изгонят. Той излезе на терасата, беше почти готов да се разплаче. Беше толкова красива, а той наистина бе готов да се направи на пълен глупак и да си отвори устата. Само за да е в компанията й за един миг. Облегна се на каменното перило над долната тераса, до овалния басейн. Като цяло, беше се чувствал по-добре, докато бродеше по пътеките.
	— Здрасти. Ти от персонала ли си?
	Орион подскочи и се обърна. Тя седеше точно зад него на един от шезлонгите, облечена в бледопрасковен халат. Един от нежните й пръсти притисна чифт сребристи очила към носа й, за да може да погледне както трябва към него.
	— Ъъъ, не.
	— О, от кой клон си?
	— Аз не живея на дърво.
	Думите излязоха от устата му, преди да успее да ги спре. Затвори очи и изстена. Знаеше, че проклетото му лице се изчервява отново.
	Джасмин Шелдън се засмя. Звукът беше омайно мек. Но не и подигравателен, помисли си той.
	— Извинявай — каза срамежливо той. — Напоследък видях много дървета, не мога да спра да мисля за тях. Хм. Аз съм Орион.
	— Здравей, Орион, аз съм Джасмин.
	Той седна на шезлонга до нейния.
	— Какво четеш?
	На краката й лежеше книга с кожена подвързия. Той изви глава и прочете сребърните букви на корицата. „Стоте най-велики събития в човешката история.“
	— Намерих я в библиотеката — каза тя. — Четях за Големия червеев обир.
	— Наистина? Споменава ли се за Ози?
	— Не мисля. Обаче не съм прочела всичко.
	— Аха, ами някакъв тип на име Нацист? Участва ли в някое от събитията?
	— Не съм го чувала. На гърба има показалец. — Тя му подаде книгата. — А защо си тук?
	— Дълга история.
	Той прелисти книгата, която беше пълна предимно със снимки и холограми, докато не откри показалеца. Имаше много колонки със ситен текст, който се четеше изключително трудно.
	Тя се усмихна и се изпъна комфортно на шезлонга.
	— Ще бъде дълго лято. Имам предвид, ако спечелим войната.
	Халатът около краката й се разтвори и тя се облегна назад. Орион беше много горд, че не се зазяпа — поне не твърде дълго. Краката й бяха толкова дълги и силни. Сигурно беше по-силна от него. От мисълта стомахът му се сви като студено желе.
	— Е? — каза тя. — Тъкмо се върнах от училище. Няма нищо интересно, с което да се похваля, само месеци учене и следобедни тренировки.
	Той забеляза, че любопитните й очи са зелени.
	— Ъм, аз живеех на Силвъргалд. Родителите ми се загубиха някъде по пътеките на силфените, затова помагах в „Последното пони“. Това е кръчма в Лидингтън. Както и да е… Един ден се появи Ози…
	Тя наистина беше ангел. Орион никога нямаше да повярва, че може да седи и да си говори с момиче, а тя наистина да се интересува от думите му. Камо ли момиче като Джасмин. Пленяваше го не просто физическата й красота. Тя беше и прекрасен човек. Любопитно й беше да чуе историята му и задаваше въпроси. Удивляваше се от нещата, които беше направил и видял, от трудностите, през които беше преминал. Той започна да се отпуска, макар и да усещаше, че плещи твърде дълго. Но тя се смееше заедно с него. Имаха сходно чувство за хумор.
	След няколко часа Точий се плъзна на терасата. Джасмин седна с изправен гръб. На лицето й бе изписано удоволствие.
	— О, не мога да повярвам — каза тя. — Наистина си ми казал истината.
	Орион се почувства малко наранен от намека й, но тя изглеждаше толкова развълнувана, че той й прости веднага.
	— Приятелю Орион — каза Точий през тънката свръхмодерна система „Айпреск“, която държеше в манипулаторната си тъкан. — Това ли е страшно…
	— _Това_ е Джасмин — побърза да каже Орион.
	— Приветствам те с добре дошла, Джасмин — каза Точий. — И се надявам, че ще станем приятели.
	— Сигурна съм — каза жизнено тя.
	— Ще се потопя във водата — каза Точий. — Ще бъде облекчение. Опасявам се, че бях безполезен на приятеля ми Ози тази сутрин.
	— Мисля, че Крепостта на мрака е нещо, с което трябва да се справи сам — каза Орион.
	Точий се плъзна по каменното перило в края на терасата и се издигна, така че горната половина на тялото му се изправи. Басейнът беше на около шест метра право надолу. Двигателните му ивици се свиха и той стисна здраво системата си.
	— Нали няма да го направиш? — попита Орион.
	Точий се оттласна от горната тераса и се приземи в басейна с могъщо цопване. Джасмин изписка развълнувано и двамата се втурнаха към перилото. Когато погледнаха над ръба, Точий тъкмо се подаваше на повърхността.
	— Водата е с идеална температура — извика им извънземното. Ивиците му започнаха да се променят отново, този път в плоски перки. То се отправи към другия край на басейна, плъзгайки се с лекотата на делфин.
	— Невероятно! — каза Джасмин. Тя свали робата си и се качи на перилото.
	Орион се вторачи в идеалното й стегнато тяло с почти религиозно благоговение. Носеше семпъл цял бански в бяло, направен от някаква лъскава материя. В този миг разбра, че е влюбен и те ще се оженят и ще прекарват всеки ден в продължение на вечност в леглото, заети да вършат същото като Андрия Елекс, само че по-добре и по-дълго.
	— Не, чакай — извика той. — Твърде високо е.
	Джасмин му се усмихна прелестно и закачливо.
	— Последният е женчо — извика тя и се гмурна.
	Притеснението на Орион се превърна в чисто удивление. Джасмин сякаш се изви по средата на скока си, ръцете й докоснаха глезените й, а след това се завъртя в салто, изви се на другата страна, завъртя се отново обратно, изправи се и се гмурна във водата, без нито една пръска да се вдигне около нея.
	Той зяпна невярващо. Тя се плъзгаше по дълга дъга, която я изведе обратно на повърхността на пет метра от мястото, където се бе гмурнала.
	— Женчо — извика тя през смях. — Женчо, женчо, женчо!
	Мръщейки се, Орион се изкатери върху перилото и скочи. Беше прав, наистина беше много високо. Краката му се замятаха диво. Поне си спомни да стисне носа си точно преди да удари водата. За съжаление вече се бе наклонил леко и се приземи странично. Водата го цапардоса зверски.
	Той изплува с усилие на повърхността, беше изтръпнал целият. Първоначално. Когато се показа отгоре, започна силното парене. Той изстена болезнено.
	Смехът на Джасмин спря и само след секунди тя беше до него.
	— Добре ли си? — попита.
	— Разбира се. Супер. Няма проблеми.
	Усещаше ризата си, сякаш беше направена от метал. Заопитва да я свали и видя, че Джасмин го издърпва към стълбите на басейна.
	— Глупчо — смъмри го тя. На лицето й обаче още грееше огромна усмивка.
	Орион успя да измъкне едната си ръка от ръкава. С другата се хвана за стълбите.
	— Джасмин?
	— Да? — Тя още се усмихваше, очите й искряха.
	— Имаш ли си приятел? — Нямаше никаква представа откъде е дошъл куражът да я попита това.
	Тя се наведе напред и го целуна. Стори му се, че продължава невероятно дълго. Наистина не беше сигурен. Езикът й се озова в устата му, изстрелвайки фойерверки на удоволствие в центрове, за които дори не знаеше, че съществуват.
	Когато тя се отдръпна, той премигна несигурно и видя палавата й усмивка.
	— Това значеше „не“ — каза му закачливо Джасмин. Оттласна се от стълбите и се понесе по гръб, като все така му се усмихваше широко. — В случай че не си разбрал съвсем.
	— Разбрах — прошепна безпомощно той.
	Ръката й се стрелна бързо и изпръска голямо количество вода върху него. Той й отвърна. Тя се изкикоти и започна да рита и да праща струи вода. Орион свали съвсем ризата си и тръгна да я преследва.
	Забавляваха се в басейна почти час, докато Джасмин не каза, че отива в стаята си да се подсуши за обяд.
	— Ще се върна веднага — обеща тя, докато слагаше отново халата си. — Кажи на готвача да ми направи бургер с италиански картофки, нали се сещаш, с подправките. И салата за гарнитура.
	— Ще го направя — обеща предано той.
	Изкатери се навън от басейна и намери кърпа в шкафчето до душовете.
	— Взаимоотношенията ви, изглежда, се развиват добре, приятелю Орион — каза Точий. Извънземното се приличаше на долната тераса до басейна. Почти всичките му цветни листа бяха отново сухи и се поклащаха в топлия бриз.
	— Мислиш ли? — попита Орион, докато наблюдаваше как Джасмин изкачва стълбището към горната тераса. Тя му махна щастливо, когато стигна горе и се отправи към вътрешността на имението.
	— Не мога да дам експертна преценка за вида ти, приятелю Орион, но вие се държите изключително хармонично. Убеден съм, че тя си прекарваше добре в компанията ти. Ако не беше така, нямаше да остане с теб, нищо не я задължаваше.
	— Ей, точно така! — Той вдигна мократа си оранжева риза. — Ще намеря готвача и чиста риза. Искаш ли нещо?
	— Мисля, че бих пробвал още от студената вегетарианска лазаня със зеле, моля.


	Ози бе започнал сутринта си изпълнен с решителност. Решителност, предизвикана от гнева му, както веднага щеше да си признае пред всеки. Щеше да е приятно да покаже на онзи надут тъпак Найджъл как да поправи генератора на Дайсън Алфа. Зае се със задачата с отворено съзнание и прилив на ентусиазъм. За съжаление скоро откри, че присъствието на Точий не е толкова добра идея. Започна да става малко раздразнителен заради постоянните питания на извънземното и извинителните му отговори на въпросите, които задаваше сам на себе си. Скоро стана ясно, че Точий има доста ограничени познания по физика. Дали това се отнасяше за целия му вид вече не интересуваше Ози. Надяваше се само на някакво малко вдъхновение, на това, че Точий може би ще погледне на проблема от друг ъгъл. Никакъв шанс.
	Когато Точий излезе, „за да си почине“, Ози беше готов да му ръкопляска. Освен това му стана депресиращо ясно, че вече е свършено огромно количество отлична работа по анализа на информацията, която „Втори шанс“ бе върнал със себе си. Една притеснително голяма част от тези разработки му създаваше доста големи трудности. Ако беше невронно свързан с максимален интерфейс и разполагаше с пълен достъп до защитения трезор и ОИ на астероида си, може би щеше да се справи с множеството теории, които физиците бяха сглобили. Но дори така те си оставаха теории.
	Напоследък обаче единствените му невровръзки бяха ограничени до биоимплантите, които си бе сложил, преди да се отправи на път по пътеките на силфените. И макар че персоналът от сигурността в имението да беше безкрайно учтив, не му беше позволен достъп до унисферата.
	Цяла вечност по-късно той застана в голямата проекция на грандиозните мрежести обвивки, ограждащи странните пръстени, и изпсува енергично. Зелените облаци от уравнения, които обобщаваха най-изящните мисли на човечеството по проблема, оттеглиха луминесценцията си в ъгъла на кабинета. Той почти изключи проекцията. След като вече бе видял Крепостта на мрака, бързо му ставаше ясно, че по-ранните му представи за нея са фантазии, вдъхновени от лошото му настроение. Виртуалните му ръце почукаха по няколко колони от икони, сякаш бяха дразнещи насекоми, и проекцията се завъртя около него, описвайки пълен кръг. Все още не откриваше смисъл, затова той призова отново втория образ — симулация на обвивките след падането на бариерата. Допълнителното квантово излъчване си личеше съвсем ясно, но без наличието на по-точен образ нямаше как да види какво всъщност прави и коя част от генератора атакува. А и „Втори шанс“ така и не се бе върнал, за да огледа отново. Звездният кораб бе продължил с наблюдението си по време на посещението на Наблюдателната кула, но информацията, която бе получавал от това разстояние, беше константна. Нищо не се беше променило. Ози пусна образа в режим на повторение в реално време. Записът не беше нищо повече от размазано петно от информация на фона на чуждите звезди. Това също не му помагаше особено. Той го погледна изненадано. То все още не се бе променило. Каза на е-конома си да превърти до края на записа и да постави в контраст всички засечени разлики. В съзнанието му се оформяше интересна идея.
	Вратите на кабинета се отвориха и вътре влезе някакво момиче. Дори Ози беше впечатлен от сексапила й. Разбира се, напълно разтвореният й халат и белият бански костюм под него сигурно също допринасяха за това шеметно първо впечатление.
	А след толкова дълго време по пътеките не само Орион мечтаеше отчаяно за компанията на жена.
	— Здравей — каза той. — Ти трябва да си момичето Шелдън.
	Тя му се усмихна многозначително и затвори вратата така уверено и преднамерено, че пулсът на Ози се учести.
	— Джасмин Шелдън според сертификата, който ме пропусна до входната врата — каза тя и се отправи към Ози. Прокара чувствено ръка през влажната си коса. — И двамата знаем обаче, че това е благородна лъжа. Офисът на династията в Иланум ми даде кратко резюме на ситуацията тук. Много готина постъпка от твоя страна.
	— Ами, нали знаеш как е, хлапето е прекарало няколко тежки години. Ти си, хм, най-малкото, което мога да направя за него.
	Тя все така се приближаваше към него. Ози не беше сигурен дали трябва да се втурне към нея, или да бяга колкото се може по-бързо в обратната посока.
	— Ами ти? — попита тя. — Твоите последни няколко години тежки ли бяха?
	— Майко мила, ти си страшна работа.
	Поне ще умре с усмивка на лицето.
	Тя застана точно пред него, на устните й играеше греховна усмивка.
	— Ти си много известен, Ози. Надявам се да нямаш нищо против, но не мога да се сдържа да не те помоля за една малка услуга.
	— Каква?
	— Целувка. Това е всичко. Само. Една. Целувка.
	Ози си пое дъх и погледна към вратата зад нея.
	— Не знам, мой човек.
	— Оххх. — Устните й се притиснаха в тъжно нацупване. — Ще ти бъда много благодарна. Не всеки ден можеш да се срещнеш с жива легенда.
	— Ах…
	Тя се изправи на пръсти и издаде устни за целувка. Ръцете й се надигнаха и хванаха здраво неговите, пръстите им се сплетоха. Целунаха се.
	Е-кономът на Ози му каза, че и-точките на дланите му са активирани дистанционно, за да може в имплантите му да се разархивира програма за симулация на околна среда. Защитният му софтуер се намеси и в зрението му запримигва извънредна икона за прекъсване на връзката. Странното електронно проникване го заинтересува повече от всичко останало. Той даде на програмата пълно пълномощно за установяване на виртуален интерфейс и превключи защитите си в режим на наблюдение.
	В резултат на това все едно беше телепортиран в матрьошка от образи. Вече се намираше на дъното на полупрозрачна сива сфера и беше облечен в семпъл бял комбинезон, а момичето стоеше пред него в същата дреха. Имаше малко по-различно лице от физическото. Някои черти бяха попроменени, а косата й беше по-къса и златиста, но това определено беше тя. Извън сферата гигантски копия на тях двамата бяха сключени в целувка, която той усещаше с доста голямо удоволствие върху устните си. Отвъд образа информацията относно Крепостта на мрака се въртеше като мъглявина, оградена от стените на кабинета.
	Той вдигна ръце, за да докосне устата си. Усещането се насложи върху целувката. Той изсумтя пренебрежително.
	— Добре — каза Ози. — Ще ми кажеш ли какво става?
	— Разбира се, но първо се опитай да поддържаш целувката.
	— Все едно ми е много трудно.
	— Много забавно. Би трябвало сензорите на имението да не могат да проникнат в симулацията, а времето тук е ускорено, така че целувката би трябвало да ни послужи добре за прикритие. Не се надявай много, жребецо, минута реално време е всичкото натискане, което ще получиш.
	— И аз се радвам да се запознаем, бебчо. А ти си?
	— Мелани Рескорай. СИ ме изпрати, за да разбера какво е станало с теб.
	— Името ми е познато. О, да, момичето, което е изсипало десет хиляди бежанци в дома ми.
	— Разбери се със СИ. Разполагам с актуална подпрограма на СИ, която мога да разархивирам в някоя система, ако можем да намерим самостоятелна такава в имението.
	— Имплантите ми трябва да могат да се справят — каза Ози. Нареди на е-конома си да разчисти пет от биочиповете. Премести файловете и програмите в останалите чипове и издигна няколко силни защитни стени около тях.
	— Съмнява ме — каза тя.
	— Нека да опитаме.
	По повърхността на сивия балон заблестяха бурно извиващи се мандаринени и морави линии. Е-кономът му докладва, че биочиповете се изпълват бързо.
	Линиите се установиха в сключващи се спирали.
	— Здравей, Ози — каза подпрограмата на СИ.
	— Готин трик — каза Ози.
	— Щеше да ми кажеш кой е построил бариерите, когато от отдела по сигурността на Шелдън прекъснаха връзката.
	— О, да, страшна вечер беше.
	Той му обясни какво му е казал Танцуващия с облаци за расата на аномините.
	— Значи те няма да поправят нанесените щети — каза подпрограмата на СИ.
	— Не мисля.
	— ПланинаНаЗората няма да е проблем още дълго — каза Мелани. — Найджъл и останалите решиха да използват нова-бомбата срещу Дайсън Алфа. Освен това ще разрушат всички други звездни системи, които ПланинаНаЗората е колонизирал, за да са сигурни, че е мъртъв и никога вече няма да представлява заплаха за нас.
	— Повече от една звезда? — попита втрещено Ози.
	— Разтревожени са колко надалеч се е разпрострял. Разполагаше с доста време след падането на бариерата.
	— Радиацията ще унищожи всяко живо същество в този сектор от галактиката — каза Ози. — Те не знаят ли това, по дяволите? Исусе, нищо чудно, че Найджъл иска да ме държи заключен тук.
	— Знаят го — каза Мелани. — Но това трябва да бъде направено.
	— Можеш ли да ми помогнеш? — попита Ози подпрограмата на СИ. — Не виждаш ли колко погрешно е това?
	— От етична гледна точка е погрешно. Въпреки това е нужно за оцеляването ви. Не е наше решение.
	— Добре, виж. Преглеждах информацията от Крепостта на мрака. Агентът на Звездния странник очевидно е използвал модифицирана версия на слънчевата бомба, с която е ударил слънцето на Далечината. Квантовото изкривяване си личи ясно. Мислех си, че генераторът може да се нуждае от поправка, но вече не съм толкова убеден.
	— Защо не? — попита подпрограмата на СИ.
	— Защото ефектът е непрекъснат. През цялото време, докато „Втори шанс“ е бил в системата Дайсън Алфа, е записвал една и съща квантова абнормалност. С други думи, системите на генератора може би още работят, но не функционират нормално, докато квантовата им структура е разстроена. Повредата е нещо като всеизвестния гаечен ключ, хвърлен в колелото.
	— Ако бъде изваден, машината ще продължи да работи.
	— Само за това мога да се сетя — каза Ози. — Последният ни шанс за спасение. Ще ми помогнеш ли поне с това?
	— Как предлагаш да премахнеш разстройващото устройство?
	— Ще взривим копелето. Какво друго можем да направим?
	— Съмнява ме, че ядрена експлозия ще свърши работа. Ако устройството произвежда сходен ефект с квантовия разрушител, снарядът или ще се превърне в енергия, или на определено разстояние компонентите му просто ще спрат да функционират, точно като самия генератор.
	— Значи ще използваме един от нашите квантови разрушители. Ще пренастроим режима му на действие, така че да действа като лъч вместо като поле, ще го насочим към устройството на Звездния странник и ще се молим нашата технология да е по-дългообхватна. Флотът вече е използвал квантовите разрушители, за да изключи слънчеви бомби.
	— Ако приемем, че си прав за всички останали фактори, звучи като практичен план.
	— И аз така реших.
	— Мислиш ли, че Найджъл ще се съгласи? — попита Мелани.
	— Никакъв шанс — каза Ози с обида в гласа. — Той не вярва, че генераторът може да бъде поправен. Заедно с веселата си банда от психопати вече са решили да извършат геноцид. Няма да ми позволи да изпратя един от корабите му на лов за зелен хайвер.
	— Тогава защо си правиш труда?
	— Просто е, мой човек, след като вече знам какво трябва да се направи, мога да се заема с него.
	— Ти ли?
	— Разбира се. Защо не?
	— Имаш ли звезден кораб?
	— Технически, да.
	— Какво имаш предвид под „технически“? — попита настоятелно Мелани. — Астероидът ти разполага ли със свръхсветлинен двигател?
	— Не, не, разсъждаваш неправилно. Аз притежавам четиридесет и девет процента от ТСП. Съгласих се да взема по-малко от Найдж, защото тия корпоративни лайна просто не са моята територия. Затова технически ми принадлежат четиридесет и девет процента от звездните кораби, които е построил.
	— Мислех, че династията е построила звездните кораби.
	— Искаш ли да извършим геноцид, който може да бъде предотвратен?
	— Не.
	— Добре.
	— Но ти току-що каза, че Найджъл няма да ти даде един от звездните си кораби. Той дори няма да те пусне извън имението. Инструкциите, които получих от отдела по сигурността в Иланум, бяха изключително конкретни в това отношение.
	— Да, това си е жалко, защото означава, че вие двамата ще трябва да ме измъкнете оттук. — Ози млъкна за миг и погледна Мелани. — Найджъл знае ли, че ти си дошла тук?
	— Не — каза подпрограмата на СИ. — Пресрещнахме момичето, което беше поръчано от лейди Джорджина. Мелани беше тайно подменена с нея.
	— Добре, ясно, ще ми помогнете ли в такъв случай?
	— Не виждам как мога да го направя — каза Мелани.
	— Ако можеш, ще ми помогнеш ли?
	— Предполагам.
	— Ами ти? — Виртуалните кокалчета на пръстите на Ози почукаха по виртуалната стена на сферата. Оранжевите и лилави линии се завихриха около точката, по която удари. — Ще слезеш ли най-сетне от оградата?
	— В тази форма разполагаме само с ограничени възможности. Кресат не е част от унисферата. Наскоро интерфейсните му филтри бяха подобрени, предполагаме, за да не бъде застрашен проектът за спасителните кораби на династията.
	— Да, да. Искам да инфилтрираш и да манипулираш мрежата на имението, както и сензорите на сигурността. Нищо физическо, знам за проклетата ти фобия от реалния свят. Но можеш ли да направиш поне това?
	— Би трябвало да е възможно.
	— Най-сетне човечността ти се показва от дълбините. Добре, Мелани, искам да си тръгнеш.
	— Да си тръгна?
	— Да. Тази вечер. Скарай се с Орион или нещо подобно. След като се стъмни, си поръчай такси или кола, която да те вземе. Ще кажа, че ще остана в кабинета, за да прегледам информацията за Крепостта на мрака, но докато приятелят ни се погрижи за системите за сигурност, ще изтичам към края на алеята. Ти ще ми отвориш вратата.
	— Това звучи доста нескопосано — каза колебливо тя.
	— Най-простото е винаги най-добрият избор. Колкото по-малко неща могат да се объркат, толкова по-малко неща ще се объркат.
	— Предполагам, че е така.
	— Вратата на кабинета — каза подпрограмата на СИ. — Вижте дръжката.
	Ози погледна покрай гигантските версии на него и Мелани, които все така бяха долепили блажено устни, и през мъглявите данни от Крепостта на мрака. Месинговата дръжка на вратата на кабинета се въртеше влудяващо бавно.
	— О, по дяволите — изстена той. — Моля ти се, не и това.


	Орион отиде да поръча на готвача храната, която Джасмин бе поискала за обяд. Поръча същото и за себе си, погрижи се и за храната на Точий. Преметна още мократа си риза на рамо и се отправи през имението към кабинета. Всичко бе минало толкова добре с Джасмин, че беше сигурен, че Ози няма да му повярва. Дори не беше сигурен, че сам вярва на спомените си от сутринта. Но се беше почувствал толкова добре. „Толкова съвършено момиче и освен това ме харесва!“
	Отвори вратата на кабинета и запелтечи бързо.
	— Хей, Ози, никога няма да… — и спря, защото Джасмин беше вътре.
	Двамата с Ози се разделиха пред него. Не просто се бяха целували, Орион видя как бяха преплели пръсти. Разделиха се бързо. И двамата имаха виновни изражения.
	— Чакай, ъъ, хлапе, не си врътвай задника — примоли се Ози.
	Орион се обърна на пета и се втурна да бяга. Коридорите на имението бяха дълги и широки, можеше да набере прилична скорост. Затича се здраво. Ризата падна от рамото му. Продължи да тича, докато по лицето му се стичаха сълзи. От устата му се надигна съкрушен вой, който отекна през имението.


	Мелани си пое рязко дъх, докато Орион тичаше презглава надалеч от кабинета.
	— По дяволите!
	Лицето на момчето беше толкова ужасено. Изключително криво й беше, че е причината за подобна скръб.
	— Не мога да повярвам! — извика Ози. Лицето му беше свито от болка, той вдигна ръце, умолявайки небесата. — Току-що осакатих момчето — най-вероятно за цял живот. По дяволите!
	Той грабна ръката на Мелани.
	— Върви след него, оправи нещата.
	— Какво? — Стори й се, че не е чула правилно. Е-кономът й каза, че и-точката й се е свързала с неговата.
	„ТОВА Е ИДЕАЛНОТО ИЗВИНЕНИЕ, КОЕТО МОГА ДА ИЗПОЛЗВАМ, ЗА ДА СИ ТРЪГНА“, изпрати в текст тя.
	— Главата му се е завъртяла по теб — каза Ози. — Не разбираш ли? Той дори не се е държал за ръце с момиче досега, камо ли да прекара цяла сутрин с някое. За Бога! Аз вече съм отвъд всякакво изкупление, но той ще послуша теб. Имаш един-единствен шанс да поправиш нещата. Ако не го направиш, това ще го сбърка за цял живот.
	„НЕ СИ ТРЪГВАЙ ПРЕДИ СМРАЧАВАНЕ. ИЗПОЛЗВАЙ ВРЕМЕТО, ЗА ДА СЕ ПОГРИЖИШ ЗА ХЛАПЕТО. НИЕ ЩЕ СЕ ПОГРИЖИМ ЗА МРЕЖАТА НА ИМЕНИЕТО.“
	— Но… — Държанието на Ози я беше подразнило. Почти изглеждаше, че момчето е по-важно от всичко останало. „Или е страхотен актьор.“ Беше почти сигурна, че всички служители по сигурността в момента наблюдават малката драма през сензорите на имението.
	— Не бъди кучка — каза й сурово Ози. — Спомни си за какво ти плащат.
	„ДАВАЙ, ТИЧАЙ СЛЕД НЕГО.“
	Мелани издърпа рязко ръката си от хватката му, което не изискваше никакви преструвки. Подозираше, че той говори сериозно.
	— Да, шефе — тросна му се ядосано тя и излезе с тежки стъпки от стаята.
	Не й беше нужно гениално прозрение, за да се сети къде е Орион — тя самата се беше скривала от света достатъчно пъти. Ризата му лежеше на покрития с плочи под на залата. Тя я вдигна и тръгна по стълбите. Мрежата на имението й каза коя е неговата стая.
	— Орион? — Мелани почука леко на вратата му. Не последва отговор. — Орион? — каза тя по-силно. Пак не получи отговор, затова накара системата на имението да отвори вратата. Мина един миг, докато домашната управляваща система проверяваше пълномощното й, след което механизмът изщрака. Тя влезе и откри пердетата дръпнати. Устните й се свиха в усмивка. „Истинско, стопроцентово клише.“ Направо беше изненадана, че не чува надута до дупка рок музика, някаква скръбна готическа песен за болка и смърт. Разбира се, Орион вероятно никога не бе чувал рок музика, не и в детството си на Силвъргалд. „О, по дяволите, ами ако харесва фолк?“
	Орион се беше свил на леглото с обърнат към вратата гръб. Едната му ръка стискаше висулката на шията му.
	— Вината беше моя — каза нежно тя.
	— Махай се. — Гласът му трепереше странно.
	— Орион, моля те, държах се глупаво. Имаш ли представа изобщо каква звезда е Ози? Всички във Федерацията го смятат за светец, за паднал ангел или нещо такова. Просто не можах да устоя. Знаеш ли колко точки ще ми донесе тази целувка в училище? Хората ще забележат, че съществувам.
	— Това са глупости.
	— Вярно е. — Тя протегна ръка и погали рамото му. — Не е по-различно, отколкото да му взема автограф. А ти ни стресна, това е всичко, затова изглеждахме изненадани.
	— Имах предвид, че всички знаят, че съществуваш. Ти си… невероятна.
	Тя опря колене на матрака и се наведе към него. Той я погледна намръщено, но не се отдръпна.
	— Ти плачеш — възкликна тя. Това я шокира.
	— Исках да се оженя за теб — изстена той. — Обичам те, Джасмин.
	— Как… Ти? Не. Орион, не можеш да заобичаш някого за една сутрин.
	— Но аз те обичам. Още докато спореше с охраната, разбрах, че не искам никоя друга.
	Звучеше толкова сърцераздирателно и болезнено искрено, че кожата й изстина. Тя взе ръката му и каза на е-конома си да отвори защитена интерфейсна връзка. Програмата й отвърна, че е невъзможно. Направи бързо пасивно сканиране с имплантите си и не успя да засече ОВ-татуси в тялото на момчето.
	— Орион? — попита любопитно тя. — Имаш ли някакви импланти?
	— Не. — Ръката му стисна с надежда нейната. — Искаш да кажеш, че това с Ози не беше началото на нещо друго?
	— Не.
	Беше абсурдно, че й се налага да утешава това наивно момче, когато истинските проблеми, свързани с войната, още не бяха разрешени. Въпреки това съвестта не й позволяваше просто да си тръгне. „Господи, той е дори по-зле от Дъдли. Всъщност не. Дъдли никога не е бил толкова уязвим. Нито толкова мил.“
	— О… — Не звучеше особено убеден.
	— Повярвай ми — каза нежно тя. — Ако те лъжа, ако го харесвах, защо щях да направя това?
	— Кое?
	Тя го целуна.


	Навън беше тъмно. Слънцето на Кресат бе залязло грациозно преди час. Мелани лежеше на леглото и няколко минути слуша равномерното дишане на Орион, докато не се увери, че е заспал. Слезе възможно най-внимателно от гел-матрака, за да не го събуди. Той се бе опънал върху своята половина, едната му ръка висеше отвън. Тя се усмихна и издърпа тънкия юрган върху него. Той въздъхна в съня си и се намести удобно под завивката. Дори когато го целуна съвсем леко по рамото, не се размърда.
	„Така и трябва. Сигурно е като изстискан след всичко, което го накарах да направи.“ Тя почувства порочна гордост от успеха, който бе постигнала с развращаването на момчето в този дълъг следобед. „Аз съм лошо, лошо момиче. И се наслаждавам на всяка минута от лошотията си.“
	Мелани не си направи труда да намери банския костюм и халата си. Можеше да го събуди. Просто тръгна гола по дългите коридори на имението и се върна в стаята „Бермуда“. Усмихваше се широко през цялото време. Не можеше да изтрие лицето му от съзнанието си, израженията на изненада и на боязливо удоволствие. Тялото му отвръщаше приятно на ласките й. Някои от действията му я накараха да се смее, дори да зяпне от изненада. „Лошо момиче!“
	В стаята си сложи ръката си на настолната система и и-точката й се свърза по защитен канал с мрежата на имението. Подпрограмата на СИ се бе разположила в системите и я очакваше.
	— Инфилтрирахме мрежата — каза й тя. — Ози ще успее да напусне сградата, без да го усетят. Ще те чака до първата ограда, покрай алеята за коли.
	— Добре тогава, ще си повикам такси от Иланум. Дай ми петнадесет минути.
	Роботите-камериерки опаковаха багажа й, докато тя си вземаше бърз душ. Преди да тръгне, написа малка бележка и я запечата в плик.
	Когато слезе по стълбите, в залата стоеше една от жените от охраната, спомняше си я от сутринта. Може би се казваше Дженсис. Таксито от офиса на династията току-що бе паркирало навън.
	— Ще предадеш ли това на Орион от мен, моля? — попита Мелани и подаде плика.
	— Тръгваш ли си? — Жената изглеждаше леко изненадана.
	— Направих това, за което ми платиха.
	Мелани не забеляза изненада у нея. Подаде отново плика.
	— Добре. — Жената го взе.
	Мелани слезе по широките стълби, като се надяваше, че не бърза прекалено. Таксито беше същият модел червеникава лимузина „Мерцедес“ като онази, която я беше докарала до имението. Багажът й влезе в отворения багажник, докато тя се настаняваше на една от предните седалки. Не обичаше да кара ръчно, за това каза на е-конома си да определи маршрут до гарата в Иланум.
	— Когато стигнем първата ограда, намали до съвсем ниска скорост — нареди му тя.
	Колата се движи по извиващата се алея в продължение на километър през парковете около имението, преди да намали. Мелани отвори вратата и Ози скочи вътре.
	— Яко — каза възхитено той, докато се наместваше до нея. — Успяхме.
	Мерцедесът започна да увеличава скорост. Ози му нареди да премине в режим на ръчен контрол и воланът се плъзна навън. Той го хвана с две ръце. На предното стъкло се появи усилен светлинен образ, който показваше дърветата в парка като сребристобели призраци.
	— Как е Орион? — попита Ози.
	Мелани се усмихна широко. Беше автоматична реакция, не можа да се сдържи. А и нямаше особено желание да го прави.
	— Съвсем добре е.
	Нещо в тона й накара Ози да я погледне озадачено.
	— Какво мисли за мен?
	— Че си антихристът.
	— Благодаря.
	Тя се загледа в плъзгащия се покрай тях черно-бял пейзаж.
	— Надявам се, че знаеш къде е базата със звездните кораби на Шелдън, защото аз определено нямам представа.
	— Мислех за това. Порталът към Кресат е уголемен и през него минава сериозен трафик. Така че поне част от операцията трябва да е базирана тук.
	— Къде? Това е цяла планета, а тази кола е единственият транспорт, с който разполагаме.
	— Отпусни се. Една от причините Найджъл да иска да ме държи под ключ е, защото имам страшно много връзки в ТСП. Казах ти, половината е моя.
	— Освен това ми каза, че той се занимава с ежедневното й управление.
	— Мога да премина, без да ме засекат, през повечето защитни бариери на династията, но тази вероятно ще ми създаде проблеми. Познавам Найджъл. Проект с подобни мащаби, предвиден, за да спаси собствения му задник, със сигурност е засилил параноята му. Всички протоколи по сигурността около него ще са чисто нови и изобщо няма да признават пълномощията ми. Има само едно място, на което би построил подобен таен проект. Само се надявам да не е разбутал твърде много стария персонал.


>	16

	Както никога, при паркирането на президентската лимузина, Илейн Дой не беше посрещната от тълпа. Телохранителите, които се возеха с нея, все пак изпълниха обичайните процедури, провериха района и самоличностите на неколцината, които стояха пред контролния център на портала. Беше невзрачна сграда, направена от високонаситена амалгама от метал и камък. Имаше тънки, вдадени навътре вертикални прозорци, като блоковете с офиси, които малките и безперспективни компании обикновено наемаха. В този случай се намираше съвсем буквално в сянката на сградата, приютяваща генератора на червеевата дупка към Ханко. Бетонните панели на зданието се издигаха зад контролния център на портала като вертикална планина.
	От екипа по сигурността на президента дадоха знак, че всичко е наред, и тежко бронираните врати на лимузината се отключиха. Завесата, която я предпазваше от химическа и биологическа атака, се вдигна и силовото поле се изключи.
	— Виждам, че Найджъл не си е направил труда да ме посрещне — оплака се президентът. Унисферните предавания щяха с удоволствие да отразят това пренебрежение. Той беше изпратил няколко управители от гарата, които я чакаха на стълбите вместо него.
	— Помни, че Микеланджело предава на живо — предупреди я Патриша, когато вратата се разтвори.
	Дой пристъпи навън с подобаващо сериозна за случая усмивка. Благодари на двамата управители от ТСП за това, че са отделили от времето си, за да я посрещнат в този толкова натоварен исторически ден. Кимна учтиво на репортера от предаването на Микеланджело, който стоеше отстрани, и се остави да я въведат вътре.
	Самият контролен център бе преминал през бързо префасониране през последните няколко дни. Над дузина нови конзоли бяха поставени върху тесните пътеки между старите две редици. При нормални оперативни условия в центъра по всяко време щяха да работят не повече от трима или четирима души, но сега всяка позиция беше заета от техник, а други специалисти и инженери стояха зад тях и следяха изпълнението на новите процедури. В допълнение към това по протежение на задната стена бяха подредени високопоставени лица, включително самият Микеланджело, който бе извил ръцете на ТСП, за да получи покана. Само половин час преди червеевата дупка да заработи в изменения си темпорален режим, атмосферата беше изпълнена с напрежение и възбуда. Никой от техническия персонал не си правеше труд да използва комуникационните връзки; крещяха на висок глас въпросите и коментарите си.
	— Това е по-лошо и от дебатите в Сената — каза Дой с половин уста, когато влязоха в контролния център.
	Неутралното изражение на Патриша не се промени.
	Найджъл Шелдън дойде при нея, за да я поздрави и да се извини, че не я е посрещнал при входа.
	— Нещата стават доста нервни тук — обясни той. — Дори помолиха за съвета ми относно напрежението на екзотичната материя. Почувствах се доста поласкан.
	— Сигурна съм, че си им помогнал много — каза пестеливо Дой. Не спираше да мисли за репортера на Микеланджело, който беше само на няколко крачки и отразяваше всичко за публиката в унисферата. В решетката на виртуалното й зрение броячът показваше общ брой зрители, който се покачваше до нивата, постигнати по време на последното нашествие на Първите.
	— Всички допринасяме с каквото можем — каза Найджъл с изключително снизходителен тон.
	Рафаел Колумбия дойде, за да посрещне Дой.
	— Адмирале — каза тя с облекчение. Той поне щеше да се придържа към по-формални обноски. Чувстваше, че събитието го заслужава. — Как се справя флотът с останалите кораби на Първите? — каза тя, сякаш армадите на Първите бяха някакъв дребен страничен проблем, няколко кораба, които вече бягат пред превъзхождащите ги сили на Федерацията.
	— Тази система е защитена, мадам президент — каза Рафаел. — Вече разполагаме с осем фрегати, назначени да разчистват космическото пространство. Над половината от корабите на Първите бяха успешно елиминирани, а останалите бягат. Защитата на Уесекс и неговите генератори на червееви дупки е приоритетът ни. Ще я гарантираме на всяка цена.
	— Сигурна съм в това, адмирале.
	Думите не съвпадаха съвсем с информацията, която й беше дал преди десет часа. Корабите на Първите в много от системите на Вторите47 се опитваха да се съберат в рояци и да слеят защитните си сили, докато търсеха подходящ астероид или луна, на които да изградят новите си домове. В седем от системите обаче, нарастващите рояци се насочваха към световете на Федерацията. Флотът бе отделил фрегати, които да се опитат да отразят насочената навътре миграция, но количеството кораби на Първите беше срещу тях. Седемте планети щяха да преминат през много трудни мигове следващата седмица, докато продължаваше евакуацията.
	— Почти сме готови — каза Найджъл. Двамата с Дой се отправиха към челното пространство в контролния център. Шумът около тях утихваше. Петте големи холограмни портала на стената прожектираха информационни схеми, отчитащи работата на червеевата дупка. Централният показваше главния говорител на Ханко, Хасимер Оурам.
	— Господин Шелдън, госпожо президент — каза той.
	Дой долови скрити враждебни нотки в тона му. Надяваше се никой друг да не ги различава. Последният разговор, който бе провела с него преди пет часа, беше кратък и разгорещен. Започна се с шока му, че Ханко първа трябва да евакуира населението си в бъдещето. Или, както се изрази той — светът му щеше да бъде експерименталният пациент, чието лечение щеше да покаже доколко работи идеята с червеевите дупки. Разгневи се още повече, докато обсъждаха факта, че Найджъл Шелдън няма намерение да позволи на когото и било да се оттегли от операцията. Оурам бе поискал да бъде пропуснат обратно във Федерацията, за да може да „следи“ подготовката на новата планета, която щеше да приеме народа му.
	— Здравей, Хасимер — каза Дой. — Предстои да отворим червеевата дупка на планетата ви.
	— Всички тук са готови. Напускаме с голяма мъка, но също така и с надежда и гордост. Обществото на Ханко отново ще процъфтява.
	— Не се съмнявам в това. Нямам търпение сама да посетя новата ви планета и да изпитам триумфа ви.
	— Хасимер — каза Найджъл. — Червеевата дупка е готова. Закотвили сме отвора й върху портала на Анагаска. Той се отваря в момента.
	— Нека тогава да е Анагаска — каза Хасимер Оурам. — И да се погрижите, когато пристигнем, времето да е хубаво.
	— Имаш думата ми — каза Найджъл.
	Анагаска беше свят от етап три, намираше се на осемдесет светлинни години от Балкаш, която вече беше придвижена от ТСП в етап на предварителна разработка. Позицията и беше близо до Изгубените23 и това бе предизвикало допълнителен гняв от страна на Хасимер, но, както Найджъл бе казал на него и на останалите водачи на Вторите47, червеевите дупки на Уесекс не можеха да стигнат до другата страна на Федерацията.
	Дой наблюдаваше как картината се отдалечава от Хасимер. Главният говорител стоеше до тъмнозелено шестместно ауди „Тарол“, паркирано точно пред портала на Ханко. Влаковите линии бяха изтръгнати и заменени от широка ивица ензимноподсилен бетон, излят без никакъв стремеж към финес чак до главната магистрала, която водеше до планетарната гара. Започна да й се струва, че оформеното пространство няма да се окаже достатъчно.
	Тишината в контролния център беше нарушена от усилен шепот, когато гледката в портала се отдалечи още повече и обхвана двора на гарата. Той беше покрит с всякакви превозни средства, от открити тротинетки до двадесетколесни камиони. Полицията бе положила всички усилия да ги подреди в колони, но патрулиращите коли скоро бяха обградени и блокирани от многобройните машини, които щяха да бъдат евакуирани. Премигващите им светлини единствени издаваха позицията им — точки ярка светлина, които проблясваха сред обширния многоцветен килим, покрил цялата гара. След известно време перспективата се загуби и колите започнаха да изглеждат като блокове в решетката на някой град. Град, през чийто център преминаваше грамадна черна река. Това бяха хората, които не разполагаха с коли, камиони или велосипеди, пристигнали на планетарната гара с хилядите влакове, които ги бяха събрали от планетата. Местните новинарски медии бяха направили оценка, че вече има над седем милиона души, които чакат на крака пред портала.
	През отворения портал засия хладна морава светлина. За първи път сиянието не идваше от някое далечно слънце, а от самата екзотична материя. По принцип вътрешната дължина на червеевата дупка беше толкова близка до нулата, че не можеше да бъде премерена по никакъв начин. Тази представляваше сияен тунел, който се простираше чак във вечността и се удължаваше все повече. С изключването на ограничителната завеса, в него засвистя въздух. В контролния център хората започнаха да ръкопляскат и да надават все по-шумни радостни викове. Дой се присъедини и запляска с топла усмивка на лицето, докато поздравяваше Найджъл.
	Хасимер Оурам насочи колата, в която бяха той и семейството му, през червеевата дупка. Бяха се разразили сериозни спорове дали трябва да премине първи, или последен. Хасимер бе поискал да е последен.
	— Така трябва да бъде — заяви той. — Ще загубя уважението на хората, ако се измъкна първи и оставя всички да чакат атмосферата да се срине и корабите на Първите да започнат бомбардировката си.
	Найджъл отхвърли желанието му.
	— Ханко ще е първата планета, която ще се отправи в бъдещето, за добро или лошо. Хората ще бъдат уплашени от това, което ги очаква. Трябва да ги поведеш с примера си, да им покажеш, че няма от какво да се страхуват. Трябва сам да направиш тази първа стъпка.
	Бесен, Хасимер се бе съгласил да премине първи, оставяйки заместник-главния говорител да се погрижи за хората.
	Дой наблюдаваше в продължение на няколко минути как трафикът се изтича в червеевата дупка. Пешеходците се втурнаха напред, обградени от два кордона полицаи. Тя видя двама или трима, които паднаха. Не забеляза някой да спира, за да им помогне.
	Погледна бързешком, за да се увери, че репортерът на Микеланджело не е съсредоточен върху нея, и попита Найджъл:
	— Какво ще стане, ако генераторът спре да работи?
	— Те ще умрат — каза той. — Съвсем просто и неизбежно е. Но не се тревожи, генераторите ни са проектирани за дългосрочна и непрекъсната употреба. А и можем да поддържаме червеевата дупка с друг генератор, когато основният се нуждае от поддръжка и подновяване. Може да бъде направено. Нямаше да предложа това решение, ако съществуваше твърде голям риск.
	Тя не помнеше да го е виждала толкова съсредоточен и искрен. Това й вдъхна странно чувство на увереност.
	— Как напредва модификацията на останалите генератори?
	— Трябва да успеем да започнем евакуациите на Виборг, Омолой и Иличио до няколко часа. Останалите ще бъдат готови след няколко дни. Колко време ще отнеме на отделните правителства да прекарат населението на планетите си, е техен проблем. Някои се справят по-добре от други.
	— А другият проблем?
	— Ще го обсъдим на по-сигурно място.
	— Да. Разбира се.
	Тя погледна към Микеланджело, който вдигна вежда в очакване.
	— По-добре да отида и да отделя време за пиара си.
	Приветливата усмивка на Микеланджело беше широка и плашещо искрена. Дой почувства как настроението й потъва надълбоко, докато се приближаваше към медийния гигант. Имаше толкова много новини във връзка с войната, че не можеше да следи дори тях, камо ли обичайните събития. Патриша я бе подковала прилично по време на пътуването до Уесекс, а президентският офис беше подготвил подробна линия с отговори на нейно разположение, макар че професионалист като Микеланджело щеше да изтълкува всяка пауза за консултация като знак да се нахвърли върху нея.
	— Госпожо президент — каза официално той, покланяйки се леко.
	— Микеланджело, радвам се да те видя.
	— Предстои още една минута за репортажи от мястото на събитието и след това ще преминем направо към интервюто.
	— Добре.
	Дой разположи иконата си за консултация в средата на виртуалното си зрение и издърпа картината от предаването в решетката си. Репортерите от Ханко се движеха през необозримата тълпа пред портала и събираха случайни коментари. Повечето изказвания бяха добронамерени, всички си помагаха. Един мъж возеше стария си съсед заедно със семейството си, служителите на автобусна компания бяха изявили доброволно желание да превозват автобусите с пациенти от болниците, малките деца водеха домашните си любимци. Бегълците представляваха обединено общество по време на най-тежката криза, срещу която някога се бяха изправяли. Гледаха с разочарование към съсипаното небе, но говореха за пътуването през червеевата дупка с предпазлив оптимизъм. Чуха се няколко презрителни коментара за Хасимер, който бил спасил задника си пръв. Дой сви неодобрително устни. Имаше много натрупан гняв, че не е направено повече за спасението на света им, както и много болка заради всичко, което бяха принудени да оставят зад себе си. Картината на предаването превключи върху Микеланджело.
	— Е, мадам президент, след като видяхме началото на пътешествието във времето, мислите ли, че можеше да направим повече, за да спасим Ханко и останалите планети от Вторите47?
	— Абсолютно не — каза Дой. — Флотът се справи отлично с…
	— Извинявам се, че ви прекъсвам, но вие току-що уволнихте адмирал Кайм. Това не ми звучи като добра оценка за представянето на флота.
	— Корабите и екипажите им се представиха прекрасно. Подредбата на приоритетите беше това, което предизвика сериозна тревога във Военния кабинет. Вследствие на това нямахме друг избор, освен да приемем оставката на адмирал Кайм. Не мога да избягам от фактите, че не разполагахме с достатъчно звездни кораби, а това е основен проблем на финансирането, който сенатор Голдрайх разследва. Но във всеки случай огромният мащаб на нашествието е нещо, което всички ние още се опитваме да осмислим.
	— Притеснена ли сте от нови атаки в бъдеще?
	— Не. Предприехме мерки, за да сме сигурни, че подобно зверство няма да се случи отново.
	— Разбирам, че не можете да споделите подробности с нас, но доколко можете да сте сигурна в това?
	— Напълно. Видяхме колко мощни са оръжията ни. Поемам отговорността за последиците от използването на подобна мощ срещу живи същества, но няма да се поколебая да защитя Федерацията. Вярвам в нас, вярвам, че имаме право да съществуваме.
	— Нещо, в което конкурентът ми, или по-скоро бившият ми конкурент, Алесандра Барон, също вярваше. Можете ли да ни кажете защо силите на Отдела по сигурността на Сената са сметнали за нужно да я убият по време на опита за ареста й? Да не би да е задала твърде много неудобни въпроси в трапезарията на Сената?
	Едновековната й политическа кариера в челните редици на фронта помогна на президента да запази самообладание, макар и да бе на косъм да се подхлъзне.
	— Съжалявам, Микеланджело, но както знаеш, не мога да коментирам активни класифицирани случаи.
	— Значи знаете какво е било евентуалното престъпление на Алесандра?
	— Не мога да коментирам.
	— Много добре, можете ли да ни кажете защо Буунгейт е откъснат от унисферата? Да не би корабите на Първите да са осъществили успешно нашествие на планетата?
	— Не, в никакъв случай. Флотът ги държи настрана от всички светове от Вторите47.
	— Тогава защо няма унисферна връзка дотам?
	— Доколкото знам, физическата връзка е прекъснала. Това е необичайно и неприятно събитие в този момент, но в него няма нищо мистериозно. Уверявам ви, че поддържаме контакт с Буунгейт през защитени правителствени връзки. Те просто нямат достатъчен капацитет, за да осигурят връзка към унисферата.
	— Спирането на връзката има ли нещо общо с отварянето на червеевата дупка?
	— Не знаех, че червеевата дупка към Буунгейт е била отворена наново.
	— Била е, за много кратко време. Според някои от бегълците, които са се възползвали от отварянето и са преминали на Уесекс — досега сме интервюирали четирима, — през нея са преминали три влака. Какво е имало на онези влакове, мадам президент? Какво е било толкова важно, за да използват смъртоносни оръжия в името на сигурността му? Те са стреляли един по друг, не е ли така?
	— Задавате ми въпроси относно локализирано събитие, за което никога не съм чувала. Офисът на президента не изпълнява функцията на следователско управление в услуга на новинарските предавания. Мога само да ви предложа да насочите запитванията си за тази стрелба до местната полиция.
	— Разбира се, мадам президент. Най-накрая, можете ли да ни кажете дали е вярно, че началникът на персонала ви, Патриша Кантил, е била повикана за разпит в Отдела по сигурността на Сената?
	— Мога да ви кажа, че Патриша Кантил разполага с пълното ми доверие. Благодаря ви. — Илейн се обърна и се отдалечи с едри крачки.
	— Благодаря ви, мадам президент — каза Микеланджело подир нея. В гласа му звучеше явна насмешка.
	Телохранителите на президента обградиха Илейн, когато тя напусна контролния център. На лицето й беше изписано пълно спокойствие. До нея крачеше Патриша, която не казваше нищо и изглеждаше също толкова щастлива. След като се прибраха обратно в президентската лимузина, Илейн провери дали електронното екраниране е включено и изрита вратата.
	— Как си позволява този глупак да ми задава такива въпроси? — извика тя. — Егоистично говно! Ако посмее да ми изиграе подобен номер отново, ще наредя да му пръснат главата.
	— Не го казвай дори когато си сама — каза Патриша. — Някой ден ще се изпуснеш на обществено място.
	— Разбира се. — Дой изрита ядно вратата за втори път. — Копеле! Кой, за Бога, му е дал тази информация? Вярно ли беше това, което каза за червеевата дупка към Буунгейт?
	— Някъде има сериозен теч на информация. Подозирам, че е сторено, за да се омекоти шока, който обществото ще понесе в крайна сметка, когато научи, че Звездния странник наистина съществува. Това означава, че най-вероятно флотът стои зад тайното осведомяване на Микеланджело. Конкретно Колумбия, това копеле. Той изгражда впечатление у обществото, че флотът е институцията, която реагира най-адекватно.
	Дой погледна Патриша виновно.
	— Какви поражения може да ни нанесе Звездния странник?
	— Той е манипулирал политиката на Федерацията от десетилетия. Седемдесет планети бяха унищожени, а милиони хора бяха избити. Почти загубихме войната заради неохотата ни да отделим средства. Недоверието на гласоподавателите в политиците никога не е било по-голямо. Честно казано, следващите избори ще са кървава баня. Екипът ни от анализатори направи оценка, че около седемдесет процента от сегашните сенатори ще изгубят местата си.
	— А моите шансове за преизбиране?
	Патриша си пое дъх.
	— Ще подам оставка като твой началник на персонала, веднага щом Шелдън изтрие Дайсън Алфа от картата. Това би трябвало да те дистанцира донякъде от Звездния странник.
	— Само в една справедлива вселена. Никой няма да забрави мрежовата стрелба, която ме обяви за един от агентите му, не и сега.
	— Това беше черна пропаганда. Дело на Звездния странник. Изабела… — Тя стисна плътно устните си от гняв. Илейн сложи съчувствено ръка на рамото й.
	— Съжалявам.
	— Казаха ми, че е превзел съзнанието й още когато е била дете. Исусе! Можеш ли да си го представиш? Това чудовище е влязло в съзнанието на малко момиченце. През какво ли страдание е преминала. — В очите й имаше сълзи. Тя се преви на две и зарови глава в дланите си.
	— Вече се свърши — каза Илейн и заразтрива гърба на Патриша, когато тя избухна в сълзи.
	— В нея зърнах проблясъци на онова, което е можела да бъде. Колко красив е можел да бъде животът й. Трябваше да разбера, трябваше да осъзная, че нещо не е наред. Тийнейджърка да ми дава съвети относно политическата стратегия. На мен! От всички хора. Но аз я обичах, затова никога не се поколебах.
	— Тя все още може да бъде човекът, когото си видяла. Те могат да изтръгнат Звездния странник от спомените й, да я превърнат отново в пълноценно човешко същество.
	Патриша се изправи и изтри сълзите от лицето си.
	— Съжалявам. Това беше глупаво.
	— Разбирам те. И не искам да подаваш оставка. Ще посрещнем това заедно. — Илейн въздъхна. — Ако има бъдеще, в което можем да го посрещнем. Само Бог знае какво наистина се случва. Шелдън е събрал около себе си шайка съучастници, които раздават заповедите. Та ние дори не знаехме за червеевата дупка към Буунгейт. Какво, по дяволите, е станало там?
	— Никой от източниците ми не знае за случилото се.
	— По дяволите, та аз съм президентът.
	— Това не означава много за Шелдън и за останалите династии.
	— Ще унищожи Дайсън Алфа, нали?
	— Може да е безскрупулно копеле, но има чувство за чест. Щом е казал, че ще го направи, значи ще го направи.
	— По дяволите, надявам се да си права.


	Иланум не приличаше на който и да е нормален град. Беше изграден, за да служи за склад на всички имения на династията Шелдън, пръснати из планетата. Имаше малко летище за свръхзвукови самолети, с които свръхбогатите летяха до свръхизолираните си домове. Освен това имаше жилищни сгради, както и няколко висококачествени мола за хилядите техници, специалисти строители и домашни служители, които помагаха в поддръжката на именията. Разрастването на града бе стигнало до училища за децата на старшите членове на династията, магазини с най-скъпите дизайнерски стоки във Федерацията, както и няколко висококласни и нискоморални клуба за развлечение, чието съществуване беше постоянен източник на прикрита завист и слухове в по-безвкусните клюкарски предавания по унисферата. Не всички членове на династията, поканени от Найджъл да построят своя резиденция на Кресат, предпочитаха красотата на самотните домове. Вместо това избираха по-здраво свързаното общество, което им предлагаше повече взаимодействие, и си строяха къщи в града.
	Кварталът, през който караше Ози, далеч не страдаше от пренаселване или пък недостиг на пространство. Къщите бяха огромни, разположени сред обширни открити дворове. Мерцедесът единствен изпъкваше с незначителността си сред цялото това показно богатство.
	— На кого отиваме на гости? — попита Мелани.
	— На стар приятел — каза неуверено Ози. Стори му се, че разпозна няколко от абсурдните сгради, покрай които преминаха, като например пурпурната пирамида и шотландския баронски замък, ограден от собствен ров. От последното му идване бе изминало страшно много време. Освен това не му се искаше да проверява местоположението на къщата през местната мрежа. Найджъл и Нелсън можеха да са изобличили тайните му кодове за достъп. Освен това знаеше, че рано или късно изчезването му ще бъде забелязано. Когато това се случеше, целият ад щеше да се изсипе върху планетата. Отделът по сигурността щеше да претърси системата на имението и да открие следи от подпрограмата на СИ. Найджъл щеше да побеснее заради това, никога не се бе доверявал напълно на СИ. Инфилтрирането на негово копие в защитения свят на династията му на практика означаваше война.
	Върху малкото възвишение се появи призрачно бяла сграда, цялата във вертикални извивки и дълги балкони. Разполагаше с гледка към цялата околност.
	— А, ето ни — каза той и отби по алеята.
	Ози знаеше, че сензорите на домашната система са го уловили. Само се надяваше още да разполага с достъп до сградата. Всъщност надяваше се това още да е нейната къща. Предположението беше съвсем основателно, все пак хората не се изнасяха толкова лесно оттук, както от обикновените светове. Тъй като все още не му се искаше да осъществи връзка с която и да е част от мрежата на Кресат, Ози не се опита да се обади и да провери дали вътре има някой. Вместо това почука по металната врата. Мелани вдигна ръце на ханша си и го погледна ядосано. Той просто сви безсилно рамене.
	Чу се шляпане на боси крака по дървен под. Вратата се отвори и зад нея се разкри коридор в розово и оранжево. Пред тях стоеше разрошена жена, облечена в черен халат.
	Ози премигна.
	— Жизел?
	— Какво, по дяволите, си мислиш, че правиш?
	— Здрасти, бебчо. — Ози се усмихна широко. — Изненада!
	— Тъпако, защо си тук?
	— Липсваше ми. Може ли да говорим вътре?
	Жизел Суинсол изгледа ядосано Мелани.
	— Коя е тази? Изглежда ми позната.
	— Мелани.
	— Медийната кучка. Опитай се да ме запишеш и лично ще ти разкъсам гърлото, ще бръкна в дупката и ще изтръгна умиращото ти сърце, за да можеш да се полюбуваш как умира.
	— Не записвам грозни и скучни хора.
	— Дами. — Ози протегна помирително ръце към двете. — Хайде де, стига. Малко възпитание. Жизел, Мелани е добра моя приятелка. Тя не работи по история в момента, нали така?
	— Вероятно не — каза подразнено Мелани.
	— Ето, видя ли? Всичко е наред.
	Жизел отново го порази с погледа си.
	— Наред? Мислиш, че е наред?
	Ръката й се изстреля напред и залепи идеално прицелен шамар на бузата му. После Жизел се прибра обратно в къщата, тропайки ядно по пода. Остави вратата отворена.
	Ози се опита да намести челюстта си. Болеше. В зрението му се носеха червени петна.
	Усмивката на Мелани се бе завърнала.
	— Старо гадже?
	— Съпруга — обясни уморено Ози и пристъпи вътре. В кухнята се тряскаха прибори. — Вечерята ли прекъснахме? — попита той.
	Забеляза, че обзавеждането се е попроменило през последния век. Кухненските шкафове вече бяха изцяло в черно и имаха стъклени врати. Работните плотове грееха в бледи алени цветове и пращаха мъгляви отсенки по тавана. Шикозни високи столове ограждаха дългия плот за закуска.
	— Закуска — тросна се Жизел. Издърпа чаша кафе от хватателните крайници на робота-камериерка и я хвърли в съдомиялната. — Работя двадесет и шест часа в денонощието, всеки ден от седмицата и съм уморена, а трябва да се връщам след час.
	— Какво ще правиш?
	— Няма да ти кажа.
	— Знаех си, че Найджъл ще ти даде важен пост в проекта за звездните кораби на династията, все пак това на практика е твоята планета. Ти беше най-добрият избор за ръководител на проекта за изследване на Фермерите. Какво става с гигаживота, между другото?
	— Също като мен си е съвсем добре без теб.
	— Нуждая се от услуга.
	— Тогава помоли някой, на когото му пука за теб. Трябва да има поне един такъв във Федерацията.
	— Добре, не подходих както трябва, съжалявам. Тук съм, защото трябва да стигна до звездните кораби.
	— Ози! — Тя грабна една чиния.
	Не му се вярваше да я хвърли.
	— Виждам, че все пак си запазила спомените от съвместния ни живот.
	Жизел наклони глава настрани и изражението й доби заплашително спокойствие.
	— О, да. Няма да се подлъжа отново. Благодаря.
	— Нуждая се от помощ, мой човек. Моля те, Жизел.
	Изненада се колко се е разтреперан гласът му. Това наистина беше последният им шанс. Ако Жизел не се съгласеше, беше свършено. Не беше сигурен, че може да живее във вселена, станала свидетел на подобно престъпление.
	— Знам какво направих преди, аз също запазих спомените за нас. Но моля те, наистина те моля, довери ми се за последно. Трябва да стигна до звездните кораби. Знаеш какво ще направи Найджъл, нали?
	— Каквото трябва да се направи.
	— Не е нужно. — На Ози му се стори, че долавя малко пламъче на съмнение. — Има шанс — каза настоятелно. — Малък, жалък, незначителен шанс да съм прав и да е възможно да предотвратим геноцида. Позволи ми да се пробвам. Само аз ще поема риска. Няма да повлека никого със себе си. Само ме остави да направя каквото трябва да направя. Само това искам. Моля те.
	— Дяволите да те вземат. — Свободната ръка на Жизел удари глухо по аления плот. — Дяволите да те вземат, Осуалд Айзъкс.


	Мелани не спря да се усмихва през цялото време, докато пътуваха от къщата на Жизел до портала. Не спираше да си представя лицето на Орион. Изумлението му. Насладата. Смеха. Благоговеенето. Погледна любопитно нагоре, веднага щом се подадоха от другата страна на портала. Слънцето на този свят още не бе изгряло. От източния хоризонт съвсем скоро бе започнала да се надига плътна лилава светлина, заради която звездите побледняваха. Нещо се движеше бързо над тях. Нещо огромно.
	— О! — възкликна Мелани, притискайки лице към прозореца. Космическото цвете се издигаше насред небето. Почти не се виждаше, беше толкова тъмно. — Огромно е.
	Жизел изсумтя пренебрежително от шофьорската седалка.
	— В една-единствена негова молекула има заключени повече тайни, отколкото Нютън и Бейкър някога са си представяли — каза Ози.
	— Наистина? — каза Мелани с престорено внимание. — Осуалд — изкикоти се тя.
	Жизел се засмя сподавено и доста грубо.
	Ози скръсти ръце на гърдите си и се втренчи ядосано в безжизнения пейзаж. Мелани се ухили отново. Караха след четиридесетколесен транспортьор „Ейбълс“, който носеше голяма сфера, обгърната в полиетилен и оранжеви придържащи ремъци. Камионът зад тях беше натоварен със стандартни товарни капсули — сиво-бели цилиндри, към чиито краища бяха свързани маркучи. Мелани се изненада колко много коли има на пътя, както и от размерите на товарите им. Проектът за спасителни кораби на династията Шелдън определено беше много по-грандиозен от всички останали.
	Жизел ги прекара по извития в кръг път на безименния град, докато не се приближиха до нещо, което приличаше на среден по размери индустриален парк. Над най-високите покриви се извисяваха пилони, които пръскаха светлина. На силното синкаво сияние се виждаше, че всички складове са свързани едни с други като рибена кост. Разпозна сградата с генератора на червеевата дупка в единия край. Беше по-голяма от всички останали, тъмните й панели изглеждаха много по-сносни. Зад нея имаше четири генератора на ядрен синтез. Кръг от бетонни конични кули ограждаше цялото пространство.
	Пътят ги отведе до комплекса, след като преминаха под широка арка, която изглеждаше като направена от сребърни люспи.
	— Пристигнахме — прошепна нервно Жизел. — Ако ОИ не е приел подновената информация за персонала, която изпратих, можеш да целунеш задника си за сбогом, Осуалд. Най-слабите охранителни оръжия тук са атомни лазери.
	Колата премина през арката. Имплантите на Мелани докладваха, че са подложени на сканиране, което беше почти достатъчно изчерпателно, за да ги засече.
	Жизел сдържа дъха си. Беше се свила зад волана и очакваше най-лошото.
	— Никога не съм разбирал тази твоя несигурност — каза Ози. — Никой никога не задава въпроси на шефа.
	— Да чуем експерта по корпоративно управление — каза с насмешка Жизел. — Имаш ли някаква представа как… о, забрави.
	Тя отслаби хватката си върху кормилото.
	Жизел паркира в запазеното за нея място пред административния блок и ги поведе право към съблекалнята на приземния етаж. Мелани навлече безформен зелен комбинезон от полуорганичен плат, който се сви около нея. Материята около коленете и лактите й се наду, за да я предпази от евентуални удари по време на свободното падане. Жизел й подаде бял шлем. Ози вече се опитваше да събере косата си в един от тях. В крайна сметка се предаде и го остави да виси незакопчан.
	Червеевата дупка, която водеше към орбиталната група от монтажни платформи, беше стандартен комерсиален модел от типа, който от ТСП използваха за влаковата си мрежа. Представляваше кръгов портал, широк тридесет метра. Дори с тези размери тя едва успяваше да погълне сферичните компоненти, които преминаваха върху широка конвейерна линия от квазиметал. Мелани стоеше на пешеходната алея отстрани на преходната зала към портала и наблюдаваше как две от сферите се плъзгат покрай нея. Всички полиетиленови предпазни мрежи бяха махнати от тях и сребристобялата им повърхност беше открита. Предвид факта, че обвивката им беше проектирана, за да издържа на тежки пътувания в дълбокия космос, изглеждаше сравнително крехка. Зачуди се на какво ли е готов Пол, за да види това. Беше странна мисъл, че всички тези модули са проектирани, за да прелетят през половината галактика и никога да не се завърнат, че звездните кораби, които щяха да оформят, всъщност можеха да посеят семената на една нова цивилизация. Беше разгледала картините в историческия албум „Великите моменти“, които показваха колониалните кораби, пристигащи в Австралия. Това трябва да беше техният модерен еквивалент.
	След сферите последва цяла поредица много по-малки товарни капсули.
	— Добре — каза Жизел. — Наш ред е.
	Тримата преминаха по алеята до портала. От другата страна Мелани виждаше приемния модул на монтажната платформа. На пръв поглед приличаше на вътрешността на глобус, покрита с груба индустриална архитектура. Беше изключително сложна постройка от греди, по която сякаш постоянно преминаваха вълни. Тя осъзна, че по решетката се движат стотици роботи, а в долната част се намираха постоянно работещи манипулаторни ръце. Ярки алени холограми присветкваха над половината от гредите, предупреждавайки хората да стоят настрани от механичните системи. Сферите и товарните капсули преминаваха бавно по различни разклонения на конвейера и изчезваха в металните тунели, които водеха до различни отделения за строеж на звездни кораби.
	Пред нея, там, където алеята свършваше пред портала, хората се хващаха за пръстени, носещи се по електромускулно перило. То ги отвеждаше в приемния модул.
	— Програмирах системата да ни отведе до дока на фрегатите — каза Жизел. — Просто се дръжте.
	Когато стигна до края на алеята, Мелани повтори това, което видя от Жизел, и просто се хвана за един от пръстените. Дръжката от модифицирана пластмаса реагира на допира й и обгърна здраво ръката й. Пръстенът се понесе по електромускулната ивица и я издърпа след себе си. Гравитацията намаля рязко и Мелани стисна здраво устни. Всеки от инстинктите й крещеше, че пада. След минута успя да овладее дишането си и започна да се наслаждава на пътуването. Единственото, което не й позволяваше да се зарадва съвсем на новото изживяване, беше стомахът й. Орион й беше разказал за усещането, когато „Пътеводителя“ паднал през ръба на водния свят. Тя се усмихна нежно. „Лудо момче.“
	Лентата я отведе до участък от приемния модул, където механичните звуци от роботите и манипулаторните ръце достигаха шума на тълпа, изпълваща стадион. Тогава маршрутът им се изви и ги понесе по един от по-големите тунели. Той се разклони, а след това се раздели на пет нови тунела. Дръжката я понесе по най-малкия коридор, който беше широк само четири метра.
	В края му имаше херметически шлюз от квазиметал. Оранжева холограма изпълваше въздуха пред него със светлинен надпис, който гласеше: „ДОСТЪП САМО ЗА УПЪЛНОМОЩЕН ПЕРСОНАЛ“.
	Жизел се закрепи за един придържащ модул върху повърхността на тунела и сложи ръка на контролната и-точка. Вратата на херметическия шлюз се разтвори на пет различни части. Те минаха напред и сегментите се затвориха зад тях.
	Мелани изведнъж се почувства клаустрофобично в помещението. Изискваше се голямо усилие и воля, за да не извика: „Побързайте!“. Няколко секунди по-късно се отвори и външната врата.
	Пристанището на фрегатите представляваше метален цилиндър, дълъг триста метра и широк седемдесет. Отвореният му край беше ограничен от завеса, която сияеше в електриковолилаво. За разлика от отсеците за сглобяване, интериорът тук беше почти лишен от манипулаторни ръце. Три пускови шейни за прикачване на оръжия почиваха върху дъното на цилиндъра. Телескопичните им крайници бяха прибрани докрай. В средата на цилиндъра, една срещу друга бяха прикачени две елипсовидни фрегати: „Харибда“ и „Сцила“. „Сцила“ беше обгърната от извити мрежести платформи, които осигуряваха на роботите и техниците достъп до всеки квадратен инч от корпуса й, който беше по-черен от нощта. Няколко души работеха по кораба. „Харибда“ беше почти освободена, като се изключеха трите свързващи я с отсека ръце и клетката от модифицирана пластмаса, която осигуряваше достъп към херметическия й шлюз.
	Ози се вторачи във фрегатата с хищна усмивка.
	— О, мой човек. Въоръжена ли е?
	— Не знам — каза примирено Жизел. Сега, когато вече се намираха в пристана, изглеждаше почти объркана, че са стигнали толкова далече. — По план трябва да заминат след пет часа, така че би трябвало да е.
	— Да отидем да разберем. — Ози се оттласна здраво с крака и се понесе над пристана. След миг Жизел го последва.
	Вече не нулевата гравитация причиняваше гадене на Мелани; беше истински уплашена. Фрегатите излъчваха смразяваща мощ. Нямаше място за съмнение, че са построени, за да сеят разруха. Фактът, че едната или и двете може би носеха нова-бомби, още повече изопваше нервите й. Тя започна да активира имплантите си, инструктирайки ги да сканират за всякакъв вид активност.
	— Не може да е толкова лесно — прошепна тя.
	Съмненията й обаче се оттегляха на заден план за сметка на растящото въодушевление. „Мили небеса, на път съм да отвлека фрегата на династия. Ще полетя до Дайсън Алфа и ще сложа край на войната. Аз!“ Тя скочи в ширналото се празно пространство.
	Ози се бе приземил на стената, недалеч от „Харибда“. Използва прикрепващите модули на ръкавите и подметките си, за да притича като рак до дебелата колона, поддържаща една от ръцете, които захващаха фрегатата за цилиндъра. От фрегатата се показа мъж в зелен комбинезон и бял шлем и се развика. Ози му махна весело. Жизел се приземи до него и започна да успокоява мъжа.
	— Трябва да познаваш Ози — чу я да казва Мелани, щом скъси дистанцията до тях.
	— Ами да — отвърна той.
	— Здрасти, пич.
	— Да, здрасти. Само че никой не е вмъкнал това в графика.
	— Марк, хайде де — каза Жизел. — Знаеш, че графикът се променя по-бързо, отколкото можем да смогнем.
	Мелани се приземи върху стената на цилиндъра и започна да полага всички усилия да не полети отново. Беше дяволски трудно да се работи с прикрепващите модули. Тя огледа краката си за миг, за да се увери, че са сигурно прикрепени, и погледна нагоре. На лицето й блесна широка усмивка.
	— Здрасти, Марк.
	— А? — Марк зяпна невярващо. — Мелани?
	Жизел я погледна притеснено.
	— Познавате ли се?
	— Стари приятели сме — каза провлачено Мелани с най-дрезгавия си глас. Нямаше място за съмнение, лицето на Марк почервеня.
	— Тя е репортер — възрази Марк. — И освен това работи за СИ. Мислех, че династията не го иска на планетата.
	— Освен това тя ти спаси задника — каза Мелани. — Как са Бари и Сенди?
	Марк издаде някакъв гърлен звук.
	— Марк, вече съм сгодена за Найджъл — каза Мелани. — Ще бъда част от харема му. Затова бъди мил с жената на шефа си.
	Лицето на Ози се смръщи изненадано.
	— Сгодена си за Найдж?
	— Предложи ми онази нощ.
	— Така и не ми каза… — Той поклати глава. — Добре, не е важно. Марк, тук съм просто за да направя преглед, това е. Освен това наистина умирам да видя фрегатата. Ще си разваля репутацията, ако някой разбере колко много разбирам от техника, но трябва да кажа, че това е страшно инженерно постижение. Жизел ми каза всичко за полета на „Търсача“ и за това, което си направил.
	— Ами, нали знаеш — каза Марк. Тонът му загатваше, че тайно се гордее със себе си.
	— Предполагам, че всички сме ти длъжници, а? — Ози се настани до Марк и го потупа мъжки по рамото.
	— Пилотите са важните хора — каза Марк.
	— Хайде бе! Спомни си, че аз построих първата червеева дупка със собствените си ръце. Знам колко умение се изисква, за да се сглоби такава машинария. Мислех си, че никога няма да приключим със старото мамче. А това — той описа корпуса с ръка, — това трябва да е многократно по-сложно от онази антика. Екипът ти има уважението ми, наистина.
	— Благодаря.
	— Да огледаме кабината, а?
	Марк отправи последен въпросителен поглед към Жизел. Тя кимна одобрително.
	— Разбира се — каза Марк. Започна да се провира обратно през шлюза на фрегатата. — Внимавай вътре, няма много място.
	Ози се ухили триумфално на Мелани и Жизел и последва Марк на борда.
	— Това измисли ли си го? — попита Жизел.
	— Кое?
	Мелани беше достатъчно близо до фрегатата, за да се протегне и да я докосне. Отдръпна се, все така изпълнена със страхопочитание към неприкритата й мощ. Корпусът беше толкова черен, че приличаше на мехур от междузвездно пространство. Тя почти очакваше вътре да се въртят галактики.
	— За Найджъл. Сгодени ли сте?
	— О, това ли.
	Тя най-сетне притисна длан върху фрегатата. Все пак беше исторически момент. Повърхността беше лишена от всякакво триене и беше термално неутрална. Тактилните й нерви й казваха, че докосва нещо, но това беше единственото усещане, което получаваше. Очите й не можеха наистина да се съсредоточат върху нея.
	— Наистина ми предложи. Още не съм казала „да“.
	Жизел погледна нервно към отворения шлюз на фрегатата.
	— Последвай съвета ми и кажи „да“. В такъв случай може и да не те прати в хибернация за повече от хиляда години.
	— Хайде де, Ози трябва да го направи. Как мислиш, че ще се отърве от Марк? Той…
	Изведнъж мислите й секнаха. Имплантите й казваха, че херметическият шлюз на дока се отваря. Вътре навлизаха плътни и изключително мощни енергийни източници.
	— О, по дяволите.
	— Какво?
	— Някой дойде. Това не е на добре. Предупреди Ози. — Тя се оттласна леко и се понесе около извиващия се корпус на фрегатата.
	Целият комуникационен спектър изведнъж се изпълни с един-единствен сигнал: „ВИЕ ДО «ХАРИБДА», НЕ МЪРДАЙТЕ, ИЗКЛЮЧЕТЕ ВСИЧКИ ОРЪЖИЯ, КОИТО НОСИТЕ.“
	Мелани се плъзна около свръхчерния корпус и изведнъж погледът й се спря върху взвод от хора с бронирани костюми, които излитаха от херметическия шлюз като разгневени оси. Върху нея се заключиха активни сензори. Тя инстинктивно се опита да ги отклони. По ръцете и бузите й започнаха да се извиват сребърни линии.
	— Не! — извика Жизел.
	За миг светът угасна…
	… и Мелани се превърташе бързо в пространството. Не знаеше защо. Тялото й беше изтръпнало, като се изключеше усещането за студена пот, избиваща по челото й. Тя си помисли, че в следващия момент ще повърне, но дори не можеше да усети стомаха си. Тогава се удари в стената на пристанищния отсек и отскочи от нея. Крайниците й, изглежда, също не функционираха. Беше странно, че не изпитва никаква болка, ударът беше силен. През отслабващото й зрение се понесоха червени точици. Усещанията се завърнаха към съзнанието й в препускаща вълна от ужасяваща болка. Тя се опита да извика, но някаква течност запушваше гърлото й. Не можеше да диша. Тялото й бе изпълнено с агония, най-много я болеше долу отляво. Тя се прокашля, опитвайки се да изчисти дробовете си. Ръцете й потърсиха трескаво основния източник на болката и намериха само топло, мокро желе. Плътни паяжини от вибрираща кръв се увиваха около нея. Наблизо премина грамадна черна фигура. Турбуленцията на дирята й изтласка кръвта и тя се пръсна върху нея. Изпитваше остра нужда от въздух. Тя се прокашля отново и още кръв излезе на мехурчета от гърлото й, оформяйки лепкави ивици пред лицето й. Цялото й тяло потрепери. Болката се потапяше под силния студ, който я изпълваше.
	Над нея се появи лице. Найджъл. Мелани се опита да се усмихне. Той изглеждаше много ядосан.
	— Дайте ми шибан медицински комплект. Веднага!
	Тя се опита да му каже, че всичко ще е наред, че е добре, наистина. Това просто позволи на още кръв да се изплъзне от устата й. Зрението й угасваше.
	— Мелани! — Гласът на Найджъл, много надалеч.
	Искаше да каже толкова много. Зачуди се дали Орион вече се е събудил. Чернотата обаче превзе всичко.


	Ози бе влизал веднъж в командния модул на „Аполо“. Хората от персонала на института „Смитсониън“ бяха свалили прозрачното пластмасово покритие от люка и застанаха с нервни усмивки отстрани, докато той се провираше като червей през вътрешността на историческата антика. Не можеше да си спомни преди колко време беше това, поне преди два века. За сметка на това помнеше възхитата си от факта, че трима души са оцелели в толкова малко пространство през десетте дни път до луната и обратно.
	След като последва Марк през херметическия шлюз на „Харибда“ в кабината на кораба, започна да изпитва пристъп на завист към астронавтите от старите времена и щедрите пространства, с които бяха разполагали. Кабината на фрегатата беше изключително малка. Към задната преграждаща стена бяха прикрепени три кушетки (причината изведнъж да си припомни „Аполо“) на метър и половина от предната стена, която беше изцяло покрита от системи и портали.
	— Това ли е? — попита удивено той.
	— Абсолютно. — Марк се придвижи в лявата кушетка и му се усмихна хитро. — Клаустрофобик ли си?
	— Предстои да разберем.
	Ози се намести на средната кушетка. Системите пред носа му бяха покрити от символи, които не разпознаваше, но захранването беше включено. Той откри и-точка и притисна дланта си към нея.
	— Можеш ли да установиш интерфейс? — попита той подпрограмата на СИ.
	— Да.
	— Действай бързо.
	— Работя по въпроса.
	— Хей — попита той Марк, — на борда има ли нова-бомба?
	Марк като че ли се беше поотпуснал, след като видя, че Ози разбира от техниката.
	— Да. Все още чакаме да доставят бомбата на „Сцила“. Обещаха ни я до три часа. Не съм сигурен, че дотогава ще се справим с интегрирането на системите, но трябва да е готова за полет до утре.
	— Колко квантови разрушители има на нея? — Ози нарочно попита така, сякаш беше малък ученик. Следващият въпрос щеше да бъде: „Колко бързо върви, господине?“.
	— Всичките десет са натоварени — каза Марк.
	— Мой човек, това е страшна огнева мощ.
	Ози се чувстваше неприлично щастлив. Големият фрегатен обир вървеше напълно по план. Този път сигурно щеше да пусне слухове в унисферата.
	— Говори ми. — Марк се загледа в един от дисплеите. — Ъъъ…
	Той отклони погледа си към дланта на Ози, която беше застинала върху и-точката.
	— Разполагам с контрол над всички основни функции — каза подпрограмата на СИ.
	Във виртуалното зрение на Ози се появиха огромен брой командни икони. Около всяка като гигантски газов пръстен орбитираше сбит текст с инструкции. Щеше да му отнеме няколко часа само да прочете наръчника. Беше предполагал, че ще се справи с по-голямата част от пилотирането и сам. „Все пак колко трудно може да е?“ Изглежда зависимостта му от подпрограмата на СИ щеше да е по-голяма, отколкото му се искаше. Въпреки всичко случило се още не беше сигурен дали може да се довери на изкуствения интелект.
	— Ей, какво качваш в системата? — попита Марк с нарастващо безпокойство.
	— Ози! — извика Жизел. — Имаме… о, мамка му.
	Имплантите на Ози засякоха предупреждението на екипа по сигурността.
	— Затвори шлюза и ни разкарай оттук — каза той на подпрограмата.
	Виртуалната му ръка помете в широка дъга всички командни икони и ги запрати настрана. С периферното си зрение видя, че Марк се пресяга към една от и-точките.
	— Спри — каза рязко. — Разполагам с невросвързани оръжия, които могат да избият малка армия. От това разстояние ще ми е по-лесно да те убия, отколкото да си поема дъх. Седни назад, не прави нищо и ще те оставя жив.
	— Не ме убивай! — извика Марк. Ръката му се отдръпна от и-точката като ударена от хиляда волта електричество. — За Бога, човече, имам семейство, деца.
	— Млъквай.
	Херметическият шлюз се сви. Ози чу дълго и неприятно пукане от вътрешната страна, преди да се затвори съвсем. Затърси бутон, с който да активира придържащата мрежа. Май беше твърде елементарна команда, за да очаква да я намери на този кораб. Предаде се.
	— Закопчай ме — каза на подпрограмата на СИ.
	— Веднага.
	— Дай ми визуална картина към случващото се навън. Искам да видя какво става.
	Модифицираната пластмаса на възглавниците на кушетката потече върху раменете и бедрата му и го стегна здраво. В дисплея на виртуалното му зрение се включиха пет решетки и той издърпа изображенията от тях. Цял взвод бронирани фигури фучаха през пристанищния отсек. Тогава пред камерата се понесе Мелани. Половината от лявата й страна беше откъсната. От оголените й строшени ребра висяха дълги кървави парцали. Лицето й се появи на картината, взираше се право в обектива. По някаква причина на него беше изписано дълбоко дзен спокойствие. Миг по-късно устните й се свиха и от устата й потече артериална кръв.
	— Мелани! — извика ужасено Марк. — О, Господи, какво й направи? Виж я, шибано чудовище.
	Ози не разполагаше с куража да му каже да млъкне отново.
	— Свързващите ръце са откачени — каза подпрограмата на СИ. — Включвам вторичните двигатели. Стените на цилиндъра се понесоха покрай тях. Той погледна бързо към „Сцила“, която беше обгърната от хладния сив метал на платформите за поддръжка. Отдолу техниците се обръщаха тромаво и се взираха във фрегата, която преминаваше покрай тях. Лилавата искра на ограничителната завеса обгърна корпуса и те се озоваха в безкрайната чернота на космоса. Планетата оформяше огромен стоманеносив полумесец, който прорязваше звездите. Едно от космическите цветя беше точно под тях, идеален полукръг от огънат аметист, който изведнъж попадна в сянката им и изчезна.
	— Разполагаме ли с достатъчно захранване, за да стигнем до Дайсън Алфа? — попита Ози подпрограмата на СИ.
	— Да.
	Той се зачуди дали да зададе очевиден въпрос. Реши да го направи.
	— А за да се върнем?
	— Да.
	— Добре, изчисли курс дотам.
	— Работя по въпроса.
	— Сега ще ме убиеш ли? — Марк го гледаше с дивия поглед на умиращо животно.
	— Никой няма да те убие — каза Ози. Побърза да нареди на подпрограмата да блокира целия достъп до системите на борда с изключение на неговия собствен. Марк беше главният техник по монтажа, кой знае какво бе вградил в системите на фрегатата.
	— Ще го направиш — каза изплашено Марк. — Хората като теб го правят.
	— Ей, почакай малко, по дяволите. Аз не съм от този тип хора.
	— Току-що отвлече фрегата на династията.
	— Нямам много голям избор, мой човек.
	— Ще ме убиеш, копеле такова.
	— Няма, не мога. — Ози размаха ръце за повече изразителност и трепна, когато удари дланта си в системите. — Не съм невросвързан към нищо, само към няколко бионевронни чипа. Кълна се, мой човек, в пълна безопасност си. Затова се успокой.
	Тишината се проточи застрашително.
	— Какво? — попита Марк.
	— Аз… ами наистина се нуждаех от фрегатата. Вероятно попреувеличих какво ще направя. Моментът ме увлече, пич. Бях отчаян.
	— Лайно такова.
	— Какво мога да кажа, съжалявам.
	Марк се вторачи ядно в него и скръсти ръце пред гърдите си. Не беше позиция, която се поддържаше лесно в нулева гравитация, но той се справи.
	— Ще кажеш ли и на Мелани, че съжаляваш?
	— Превключваме към свръхсветлинна скорост — обяви подпрограмата на СИ.
	Ози се стегна. Вероятно щеше да последва мощно ускорение, пространството около него щеше да се огъне, звездите щяха да се превърнат в сини линии, преди да се срещнат в експлозия от светлина пред тях и да продължат до безкрайността.
	— Ще я съживят — промърмори той, като се опитваше да не обръща внимание на пронизващия го срам.
	— Е, значи всичко е наред. — Марк стовари предизвикателно дланта си върху една и-точка.
	— Какво става? — попита Ози подпрограмата на СИ.
	— Моля, дефинирай контекста.
	— Защо не преминахме към свръхсветлинна скорост?
	— Преминахме. В момента пътуваме с тринадесет цяло и пет светлинни години в час.
	— Леле майко! — На лицето на Ози цъфна огромна усмивка. — Наистина?
	Ако той бе проектирал кораба, щеше да вгради малки примигващи светлини в кабината или дълбок пулсиращ звук, просто нещо, което да подчертае огромната мощ на работещия двигател.
	— Потвърдено.
	— Еха!
	— Блокирал си достъпа ми до системите — каза Марк.
	— Разбира се. Хей, знаеш ли колко бързо се движим? Тринадесет светлинни години в час. Исусе, това означава някакви си три дни до Дайсън Алфа. Мой човек, двамата с Найдж трябваше да се пробваме да построим нещо такова още в началото и майната им на червеевите дупки. Това си е чиста печалба, без съмнение.
	— Чисто и бързо пътуване към смъртта, мен ако питаш.
	— О, давай го по-весело, мой човек, предстои ти да твориш история на този кораб.
	— Нещо като „Титаник“ ли имаш предвид?
	— Найджъл Шелдън те търси — каза подпрограмата на СИ.
	Ози трепна под предпазната мрежа. Вълна на вина удави облекчението му след успешното задигане на фрегата. Обзе го притеснение.
	— Как го прави?
	— Фрегатата използва метод на комуникация, наречен трансизмерен канал. Това е подфункция на главния двигател.
	— Мой човек, със сигурност ще трябва да прочета книгата с инструкции. Той може да ни проследи, така ли?
	— ТИ-каналът може да бъде насочен, за да се улесни проследяването.
	— Исусе! Увери се, че в момента не работи по този начин.
	— Потвърдено.
	— Добре. Яко. Включи Найджъл.
	— Обърни, Ози. — Зловещото спокойствие в гласа на Найджъл изпълни кабината. — Върни фрегатата, моля те.
	Марк се усмихна доволно и погледна предизвикателно към Ози.
	— Не мога да го направя, мой човек — каза Ози. — Знаеш го. Измислих как да активирам отново бариерата. Ще използвам квантовия разрушител срещу устройството на Звездния странник, което разстройва квантовото състояние.
	— В сигнала на ТД-канала има троянска програма — докладва подпрограмата на СИ. — Мисля, че се опитват да поемат управлението на кораба от разстояние.
	— Можеш ли да я обезвредиш?
	— Мисля, че да. Не е от типовете, с които разполагам в каталога си.
	— Ако има някакъв проблем, веднага прекъсни връзката.
	— Ози — каза Найджъл, — „Харибда“ ни е нужна, за да елиминираме Първите. Върни я обратно. Веднага.
	— Курсът е начертан. Котвата е вдигната. Платната са обърнати. Съжалявам, Найдж, мой човек, решил съм да го направя.
	— Ози, имаме и други фрегати. Тях ще ги пилотират хора, които разбират от това. Ще ги пусна след теб, за да те открият и да те убият. А след това ще се погрижа никога вече да не бъдеш съживен. Мога да го направя и ти го знаеш.
	— Знаеш ли какво, Найдж? Ако успееш да го направиш, унищожи тогава ПланинаНаЗората, не мисля, че съм способен да живея в галактиката, в която подобно нещо се е случило.
	— Марк — каза Найджъл. — Съжалявам за това, което ще се случи, но не мога да позволя на Ози да предаде „Харибда“ на ПланинаНаЗората. Имаш личната ми дума, че след това ще бъдеш съживен веднага. Освен това ти гарантирам, че през това време ще се грижа за Лиз, Бари и Сенди.
	Марк подсмръкна. Избърса влагата, която замрежваше очите му.
	— Разбирам, сър. Кажете на Отис да стреля право в целта.
	— Благодаря, Марк. Още веднъж — горд съм, че сме от едно семейство.
	Ози изстена невярващо и погледна кисело Марк.
	— Ти пък кога се превърна в герой идиот?
	— Майната ти — викна презрително Марк.
	— Найдж, много добре знаеш, че не се опитвам да предам фрегатата на ПланинаНаЗората — каза ядосано Ози. — Ще спра и теб, и него да се избиете взаимно.
	— Ти открадна двете единствени технологични постижения, които могат да гарантират на човешката раса оцеляване в тази война, Ози. Това не е просто игра, не може да ми се правиш на наперения умник и да ми обясняваш какъв корпоративен задник съм. Ти се опитваш да убиеш човечеството. Разбираш ли?
	— Опитвам се да те спася — викна му ядно Ози. — Довери ми се, Найдж, преди винаги го правеше. Моля те.
	— Върни се.
	— Не. Ти ела с мен. — На Ози никак не му хареса колко сприхаво прозвучаха думите му. — Изключи ТИ-канала — каза на подпрограмата на СИ.
	— Потвърдено.
	Ози отдели няколко минути, през които се взира в системните дисплеи, изчаквайки гневът му да се охлади. Не искаше да си признае точно колко го бяха разтърсили заплахите на Найджъл. Най-накрая освободи ивиците модифицирана пластмаса около ръцете си, остави охлабени ограничители само около краката си и си пое дъх.
	— Хей, Марк, Найдж не разполага с флотилия от тези фрегати, нали? Имам предвид, че те още се строят, нали така?
	— Честно ли? Разполага със „Сцила“ и още три, които току-що бяха сглобени. Никоя от тях не е изпитана в полет, но преминаха тестовете за интеграция на системите. Отис пилотира „Харибда“ срещу Портата на Ада с много по-малко подготовка от това.
	— Страхотно. Благодаря, мой човек. Официално те назначавам за главния си офицер по морала. — На Ози му беше ясно, че това ще е полет със съвсем малко разговори. — Къде е храната? Трябва да хапна добре.
	Марк се ухили като зъл император по време на победния си пир.
	— Каква храна? Отлетяхме, преди да качат запасите на борда.


>	17

	Първа магистрала беше основният инфраструктурен проект на Далечината, както и последният от такъв огромен мащаб. По времето, когато бе започнал строежът й, Армстронг Сити бил просто лагер от подвижни домове и сгради от готови компоненти, клекнали в гигантско кално езеро около новопостроения портал. Били обсъждани идеи порталът да бъде преместен точно до наскоро открития „Мария Селесте“, но Съветът на Федерацията бе настоял да бъде установено разделително разстояние също като на Междинна станция. Във всеки случай по време на онези ранни години още се надявали, че ще открият и други извънземни артефакти — равни и може би дори по-невероятни от разбилия се кораб. Порталът бе останал на мястото си над бреговете на Северно море, а Съветът изпратил две огромни, захранвани от ядрени батерии пътностроителни машини.
	Бе им отнело двадесет и седем месеца, за да си пробият път на югоизток до екватора. Настилали широка ивица от ензимноподсилен бетон върху изравнения коридор, който прокарали през песъчливата стерилизирана от слънчевата бомба почва. Били построени мостове над седем големи реки, а в три широки речни долини магистралата била свързана с дълги, извити пътища от всяка страна.
	Освен че водеше до звездния кораб по план Първа магистрала трябваше да бъде основен коридор за достъп към южното полукълбо. След като свиеше покрай планините Десо и влезеше в долината на „Мария Селесте“, от нея се отклоняваше нов път, който тръгваше на изток към брега на Дъбово море. Строителите възнамерявали тя да продължи на юг, докато не стигне до Дълбоко море. На този етап обаче, пътностроителните машини вече се нуждаели от сериозен ремонт, който не можел да бъде извършен на място. Неравният каменист терен и постоянният недостиг на резервни части оставили отпечатъка си върху огромните машини. След като оставили „Мария Селесте“ след себе си, те така и не стигнали до Дълбоко море. Черната пустиня се оказала твърде негостоприемна. Невероятната жега и постоянните пясъчни ветрове износили твърде много от амортизираните части. На повече от петстотин километра, преди да излязат от пустинята, екипът най-сетне се отказал и се върнал обратно на изградения вече път. Пътностроителните машини били обновени, доколкото било възможно в условията на току-що заченатата индустрия на Далечината. Прекарали следващите няколко години в изграждане на по-малки пътища през равнините Алдрин и Ирилските степи, където изниквали нови и нови ферми, преди най-сетне да се предадат. Вече нямало как да бъдат възстановени. Не били внесени нови машини.
	Всеки път, който започва от столицата и продължава хиляди километри през планетата, докато не прекъсне внезапно по средата на пустинята, неизменно бива обгърнат от романтична аура. Хората карали по него просто защото бил там, особено по-младите поколения жители на Далечината, които тръгвали с колела и с месеци се прехвърляли от една общност в друга. Като всички пътища, прекосяващи девствени територии, този се превърнал в начална точка за първите заселници, които се оглеждали за място за фермите си. По него започнали да никнат села, особено по продължение на първите хиляда километра извън Армстронг Сити, където климатът бил подходящ за фермерство. Всяко малко селище еволюирало в кръстопът насред пустошта, докато екипите по възстановяване на планетата малко по малко разширявали обработваемата земя. Фермерите тръгнали на изток и на запад, пренасяйки растителните си култури върху песъчливата почва, която съзрявала под действието на бактериите. Барсумианците се отправили по Първа магистрала до екватора, където се обърнали на изток, за да се установят около северните брегове на Дъбово море и по-отдалечените райони на Великите Ирилски степи. Според някои земите им се прострели чак до най-западния бряг на океана Хонду.
	Този велик проводник на човешкия поток помогнал за разпространението на нови растителни видове по издължената континентална ивица на опустошената планета много по-бързо, отколкото смогвали да работят екипите по възстановяване и техните пъргави цепелини. От космоса напредъкът на живота си личал като зелено петно, което се разраствало нетърпеливо от пътя и покривало голата земя с полета и гори. В крайна сметка планетата започнала да си възвръща зелената окраска, която липсвала, откакто лъчението на слънчевата бомба я наситило с радиация. Дори сред това избуяване границите на пътя още личали ясно като ярка смарагдова резка.
	Освен тази първа ивица, с която нетърпеливото население на Армстронг Сити белязало планетата, пътешествениците разхвърляли собствените си семена по света. Някои го правели умишлено, като например сто и шестдесет километровата линия по екватора, оставена от древния отшелник Роб Лейси. Земният емигрант посветил тридесет години, за да засява ръчно гигантски генномодифицирани секвои от всяка страна на бетона, превръщайки пътя в огромна зелена алея. В печално известната долина Джидюл някой с повредено чувство за хумор бе препрограмирал незаконно агрироботите на проекта за възстановяване, така че да засяват копринени дъбове във формата на съвкупяваща се двойка с размери пет километра. Човек можеше да види цялата фигура, ако се издигнеше високо над долината. Друг пример бил блатото Дойл, известно из цялата Федерация заради изобилието от растителния вид котешки капан — пример за ранните творби на барсумианците. Растението било модифицирано от летящите капани на Венера, които били достатъчно големи, за да пленяват малки гризачи. Установил се нещо като ритуал — който пътувал по широките бетонни линии, носел със себе си семена от любимото си растение и ги пръскал произволно, допринасяйки към странния миш-маш от растителност. Този растителен хаос в момента беше сред най-добре изразените черти на планетата.
	Стиг бе пътувал по Първа магистрала достатъчно пъти, за да е запознат с повечето разнообразни отсечки. Няколко часа, след като бяха напуснали сборния пункт, колите на Пазителите стигнаха до първия застроен район. В провинцията извън Армстронг Сити преобладаваха основно поля и обширни тревни площи, разделени на имоти, които бяха собственост на най-богатите хора на планетата. Отвъд тези имоти земята се надигаше в хълмовете Депвил, където се бяха установили овчарите и козарите. Чак след като Първа магистрала изоставеше хълмовете и прекосеше реката Клоуайн, сградите започваха да се скупчват близо до нея. От всяка страна на пътя имаше само по три-четири редици от къщи и бизнес сгради, но този градски участък продължаваше над осемдесет километра. По цялата му дължина изящни бетонни арки се извиваха високо над четирите ленти от древен ензимноподсилен бетон, огрени от светлини и търговски реклами. По края на пътя имаше още крещящи флуоресциращи знаци, които примамваха шофьорите да спрат и да си купят какво ли не — от фермерски запаси до мотелски стаи и зъболекарски услуги. На места фасадите на сградите на практика бяха долепени до напукания бетонен път. Микробуси и пикапи се движеха бавно по всички странични улици и разклонения. Видяха дори неколцина, които яздеха коне.
	— Още една — каза Стиг и намали бронираната кола съвсем малко. Напред една кола бе изхвърчала от пътя и се бе забила в магазин за дрехи. Дългите черни линии по стената издаваха къде се е подпалила. Две полицейски коли бяха паркирали до нея. Предупредителните им светлини проблясваха в червено и кехлибарено. Голям товарен камион беше прикачен за колата и чакаше да я издърпа.
	Стиг зави покрай полицейските коли, като държеше ръка близо до контролния панел с оръжията на бронираната кола. Макар и да бяха местни полицаи, той не им се доверяваше съвсем. Изгорялата отвътре кола беше смачкана отстрани. Точно такава следа щеше да остави удар с лендроувър „Крузър“.
	— Той бърза — каза Брадли от предната редица с пътнически седалки. — Уплашихме го, доколкото нещо като него може да почувства страх.
	Един от полицаите махаше ядосано на Стиг, докато той свистеше покрай магазина със сто и тридесет километра в час. Останалите коли на Пазителите го следваха плътно.
	— Той блъскаше челно аварийни превозни средства, дори прегази ранени хора, докато се е измъкваше от града — каза му Стиг. — Изобщо няма да се замисли дали да пожали бавна кола на пътя си.
	— Полицаите опитват ли се да направят нещо по въпроса? — Брадли попита Кийли.
	— Много хора се оплакват — каза тя. — Пътната мрежа е пълна с тях. Но местните полицаи не искат да се замесват. Знаят, че всички крузъри са на Института.
	— Добре — каза Брадли. — Щяха да ги избият до крак, ако се бяха опитали да ги спрат.
	— Някакви новини от групата на Лидро? — попита Стиг. Лидро предвождаше екип от сапьори, които трябваше да взривят моста над река Таран на шестстотин километра на юг.
	— Казва, че му трябват десет минути — докладва Кийли.
	— Добре.
	Стиг изви волана и отклони бронираната кола от бариерата над централна линия. След първоначалната радост от откритието, че Адам е намерил път до планетата, отново го обзе нервност. Просто никога не си бе представял, че самият Брадли Йохансон ще седи до него по време на преследването. Това беше кулминацията на плана, който този мъж бе започнал преди сто и тридесет години. Стиг не можеше да си представи как ще предвиди и организира следващите три дни. От главата му не излизаше мисълта, че всеки от предците му ще го наблюдава от небесата тази нощ. Това не беше отговорност, която можеше да понесе леко.
	— Взел си правилното решение — каза меко Брадли.
	— Сър?
	— Когато си изпратил газовата бомба и си я взривил в града. Знам, че трябва да е било трудно решение.
	— Имаше толкова много поражения — призна Стиг. — Повече, отколкото очаквах.
	— Милиони са умрели на световете на Федерацията през последните седмици, както и още милиони по време на първото нашествие. Флотът е разработил оръжия, които са достатъчно мощни, за да наранят звезда. Само радиационната емисия от тях може да изличи биосферата на животоподдържаща планета на сто милиона километра. Унисферата гъмжи от слухове, че Найджъл Шелдън разполага с нещо по-мощно дори от това. Нещо, което е унищожило Портата на Ада, където най-добрите оръжия на флота се провалиха напълно. На фона на всичко това една газова бомба, предизвикала няколкостотин жертви, е нищо. Въпреки това с нея ти постигна толкова много.
	— Не виждам какво. Минах през руините. Имаше толкова много хора, чиито животи бяха разбити. Бленуващи небеса, можех да подуша обгорената плът.
	— Ти спря Звездния странник от другата страна на портала. Това беше повратен момент. Жизненоважен. Ако не се беше намесил, аз щях да умирам на планета на триста светлинни години оттук, той щеше да е още по-близо до звездния си кораб, а планетата нямаше да получи шанса да нанесе отмъщението си. Погледни цялостната картина, Стиг. Ако се съсредоточаваш върху индивидуалните действия, това само ще предизвика съмнения и тревоги у теб. Мислите ти трябва да бъдат направлявани от общата стратегия. Пазителите на себесъщността отново следват целите си и до голяма степен това е така благодарение на теб.
	— Наистина ли го мислиш?
	— Попитай парижкия екип или Ноктите на Котката, ако се съмняваш в мен. Ние бяхме тези, които почти се отказахме от надеждата, когато ти провали плановете му. Ти ни позволи да се приближим, Стиг, наистина можех да усетя отново цялата негова арогантност и злина, които пропиваха етера. Ако разполагахме с още няколко минути, можехме да ги убием на място. Дори така успяхме да го принудим да играе отново по нашите правила. Затова никога не позволявай на увереността ти да изчезне.
	— Благодаря ви, сър. — Стиг се концентрира върху пътя, устните му се извиха в тънка усмивка. Древната бетонна повърхност тук беше напукана и износена, покрита с оплетена мрежа от черен катран, там, където роботите и работниците бяха запълнили дупките. Гумите на бронираните коли тупкаха глухо през неравностите, докато препускаха под ярките арки. Те бяха толкова нагъсто, че Първа магистрала се беше превърнала в психеделичен тунел.
	— Адам се свърза с мен — докладва Кийли. — Иска да говори с вас, сър. Има сериозни смущения на сигнала, йоносферата е доста своенравна тази вечер.
	— Дай ми да го чуя — каза Брадли.
	Ниският интериор на бронираната кола беше пронизан от пращенето на сигнала.
	— Брадли? — обади се Адам.
	— Чувам те, Адам.
	— Имам проблем.
	— Колко е зле?
	— Не може да е по-зле. Сигналът ти се разпада.
	— Какъв е проблемът?
	— Четири от сандъците са били саботирани. Освен това загубихме едно волво.
	Нещо като малка електрическа експлозия жегна Стиг в основата на гръбнака. Неприятностите на Адам можеха да означават само едно. Стиг провери рефлексивно страничното огледало. Камионът, който превозваше големия райел, беше пет коли по-назад, а бронираната кола, в която бяха Ноктите на Котката и екипът от Париж, беше втора в колоната. Той започна да премисля кой от хората му може да ги удари най-лесно.
	— Сигурен ли си? — попита Брадли. Сигналът пропищя силно. — Сигурен ли си? — повтори настоятелно Брадли.
	— Напълно. Било е направено на въглеродната гъска… Само тогава е могло да стане.
	— Има ли достатъчно останало оборудване, за да бъде завършен проектът за отмъщението?
	— Да. Ако стигнем там. С Паула сме убедени, че… някой от хората от флота. Трябва да… така, няма друг… Всяка информация за тях от твоите хора… да разберем. Паула е сериозно болна… медицинският комплект трябва да свърши работа… не може да ми помогне много.
	— Бленуващи небеса — прошепна тихо Брадли. — Никога не съм очаквал да стигне толкова близо до нас. Не и сега.
	— Не можем да се върнем и да им помогнем — каза Брадли. — Нямаме време.
	Стиг удари по волана.
	— Адам иска информация — каза Брадли. — Ще му дадем колкото можем.
	— Ами ако са повече от един? Ами ако и с нас има агент на Звездния странник?
	— Това не е на добре — каза Олвен от задната част на бронираната кола. — Тези машини са добре защитени. Ще трябва да ги атакуваме директно с едрокалибрените оръжия. Освен това трябва да пробием и костюмите им.
	— Ще трябва сами да се погрижат за себе си — каза Стиг. — Една престрелка на този етап ще унищожи и останалите ни коли.
	— Да не прекаляваме с предположенията — каза Брадли. — Звездния странник трябва да е положил огромни усилия, за да инфилтрира един агент в редиците. Хората, които се присъединиха към нас на гарата в Нараби, на практика са събрани случайно. Невъзможно е Звездния странник да е инфилтрирал двама агенти сред нас.
	— Мислиш, че са в екипа на Адам? — попита Стиг. — Той каза, че е било саботаж, който се е случил на въглеродната гъска.
	— Ако Адам смята, че е така, трябва да му се доверим.
	— Абсолютно.
	Стиг дори не се замисли за това. Във виртуалното му зрение изскочи комуникационна икона. Алик Хоугън искаше да отвори общ канал. Той пусна обаждането.
	— Всички чухме тази трансмисия — каза Алик. — Предполагам, че в момента обсъждате дали можете да ни имате доверие.
	— Всъщност решихме да се доверим на Адам — каза Брадли. — Той смята, че агентът на Звездния странник е при него, не тук.
	— Трябва да греши, по дяволите, става дума за адмирала и Паула Майо.
	— Ексадмирала — каза с равен глас Брадли. — Флотът наистина се представи доста зле под негово командване. А и алтернативата е да е един от вас.
	— По дяволите. Добре. Но Паула? Хайде де!
	— Тя се опитва да ме спре от сто и тридесет години. Това я прави сериозен кандидат.
	— Не го вярвам.
	— Трябва да приемем фактите — каза Брадли. — Паула ги приема.
	— Ами Ана? — попита Стиг.
	— Съпругата на адмирала? — каза Мортън. — Ако е тя, той също трябва да е агент.
	— Предполагам, че не е невъзможно — каза Брадли. Гласът му издаваше сериозна неохота.
	— Но е доста невероятно — каза Алик.
	— Ами Оскар? — попита Мортън.
	— Може би аз ще помогна в този случай — каза Куатукс. — Госпожица Тайгър Панси присъстваше по време на разгорещения спор между капитан Монро и Дъдли Боуз.
	— Какво отношение има това? — попита Алик.
	— Боуз обвини Монро, че нарочно е позволил той и Емануеле Фербеке да продължат да изследват Наблюдателната кула, когато вече не е било безопасно. Това действие е довело до залавянето им от ПланинаНаЗората. Монро отхвърли обвинението. Доктор Боуз обаче беше много настоятелен.
	— Знаем, че на „Втори шанс“ е имало агент на Звездния странник — побърза да каже Стиг. Опитваше се да направи връзка между парчетата от пъзела. „Не знам достатъчно за тях.“
	— Има ли Дъдли изгода да отправя подобни обвинения? — попита Роб.
	— Не — каза Алик. — И без това той е страшно непопулярен във флота след церемонията по завръщането. Това ще направи нещата още по-тежки за него. Във всеки случай той започна да твърди, че Оскар го е предал, чак след като си върна спомените.
	— Ако вярваш на източника на тези спомени — каза Брадли.
	— Ние бяхме с подвижния Боуз в продължение на седмици — каза Мортън. — Не знам колко струва мнението ми, но аз вярвам, че това беше истинско копие на спомените и самоличността на Дъдли Боуз.
	— Но не знаеш това със сигурност.
	— Ако не е копие на Боуз, тогава какво, по дяволите, е?
	— Момчета, момчета — каза Котката. — Моля ви, миризмата на тестостерон стана твърде силна тук. Всичко това ми звучи като лекция по теория на вероятностите. Нямате никакви истински доказателства, за да посочите когото и да било. Ако самоличността на агента беше очевидна, досега щяхме да сме осъзнали кой е.
	Въпреки че тонът й го подразни, Стиг трябваше да признае, че тя има право. В някакво кътче на съзнанието му имаше спомен за Котката, който го тревожеше, нещо, което беше чул във Федерацията. Престъпленията й бяха спечелили лоша слава навред. Беше ги извършила преди много време, достатъчно дълго, за да станат част от градските легенди. Тогава той си спомни. „Бленуващи небеса, и се предполага тя да е на наша страна? В най-смъртоносния костюм?“
	— Адам ни помоли за помощ — каза той, решен да не позволява на репутацията й да го сплаши. — Ще направим всичко по силите си.
	Смехът, с който тя му отговори, го накара да трепне.
	— Горкият стар Адам — изкикоти се тя. — По-добре да си включа късовълновото радио. Бягай, Адам! Бягай в хълмовете и не поглеждай назад.
	— Не го направи, нали? — Стиг притеснено попита Кийли.
	— Не.
	— Какво е вашето решение, госпожице Стюарт? — попита невъзмутимо Брадли.
	— Еха, самият шеф. Много е просто. Адам поиска информация. Най-доброто, което можем да направим, е да му кажем, че подозираме Монро и Майо. Оттам насетне той трябва да реши как да използва информацията. Голям човек е.
	— Много добре. Освен ако някой друг не разполага с полезна информация относно хората с Адам, ще предадем подозренията си.
	Стиг се замоли някой да каже още нещо, да си спомни поне един допълнителен факт, но нищо не наруши тишината.
	— Тогава ще му кажа — каза Брадли.


	До средата на сутринта волвотата бяха стигнали края на фермерските земи. На тяхно място се появиха еднообразни местности с мокри поляни и жилави храсти, които отстъпваха малко по малко на екваториалните тревни полета. Тревата ангуила, пръсната от цепелините по най-южните части на равнините Алдрин, беше избуяла и потопила земята в изобилие от еднаква зеленина, която приличаше на притихнало море, напредващо бавно на север. Там нямаше селища, нито дървета и храсти, а и никой не беше виждал много животни.
	Резервоарите им бяха наполовина празни, затова Адам искаше да ги напълнят догоре, преди да поемат по последната отсечка. Спряха в град на име Улфстейл, който се състоеше от около двадесет едноетажни сгради, събрани около Т-образно кръстовище. Имаше повече котки, отколкото хора, най-вече диви. Предвид местоположението му на самия край на настъпващите тревни площи, градът създаваше впечатление за морско курортно селище извън туристическия сезон. Пътят, който ги беше довел дотук от Армстронг Сити, беше стъблото на Т-образното кръстовище. Двата клона се отправяха на изток и запад, успоредно на планините Десо, които бяха скрити на стотици километри от другата страна на хоризонта.
	Адам слезе от кабината на камиона и се протегна дълго. Не му харесваха звуците, които старото му тяло издаваше, след седемте часа, които му се бе наложило да прекара свит в седалката. Нямаше значение колко добре се пригаждаха възглавниците от модифицирана пластмаса, крайниците му бяха изтръпнали, а ставите го боляха заради дългото бездействие. Извън климатизираната кабина жегата беше ужасна. Той започна да се поти веднага и побърза да си сложи слънчевите очила.
	От гаража излезе десетгодишно момиченце с джинси и мръсна шапка на „Манчестър Юнайтед“, за да напълни волвотата от единствената дизелова помпа.
	— Възможно най-бързо, моля — каза й той и извади десетдоларова земна банкнота. Тя се усмихна широко, показвайки липсващия си зъб, и се обърна към маркуча.
	Всички освен Паула бяха слезли от кабините. Пазителите поглеждаха недоверчиво към хората от флота. Адам въздъхна, но беше твърде уморен, за да си играе на дипломат точно сега.
	— Трябва да купя някои неща — каза той на останалите и посочи към магазина срещу гаража. — Оскар, ти си с мен. Кийран, ти ще си в двойка със следователя. Останалите… — Той сви рамене. — Ще тръгнем веднага щом напълним резервоарите.
	— От нещо определено ли имаш нужда? — попита Оскар, докато прекосяваха прашния път.
	— Някои неща за следователя. Диагностичната система постоянно ми казва да използвам лекарства и биогенни вещества, които липсват в комплекта.
	Оскар погледна към раздрънканата панелна сграда, към стария й покрив от слънчеви колектори и големите сърцевидни смарагдови листа за усвояване на влагата, които се поклащаха мързеливо от корнизите. Прозорците бяха покрити с мръсотия, а климатикът представляваше кутия без капак, пълна с ръждясал боклук.
	— Сигурен ли си, че тук ще разполагат с тях?
	— Това, с което със сигурност не разполагат, са саботирани запаси.
	— Исусе, наистина те е обзела страшна параноя.
	Оскар бутна единствената врата напред. Слабо осветената стая зад нея приличаше на нечия дневна стая. По пода от въглеродни дъски вместо мебелировка имаше протрити килими и високи метални секции. Половината от рафтовете бяха празни. Останалите бяха запълнени с обичайните стоки, без които не можеше нито една малка общност, най-вече домашни продукти и хранителни пакети, доставени от компании от Армстронг Сити. Цяла секция беше заета от прилична алкохолна колекция.
	— Мога ли да ви помогна, момчета? — попита възрастна жена. Тя седеше на люлеещ се стол в края на магазина и плетеше под жълтата светлина на полисветлинен глобус, който висеше от покривните греди.
	— Търся някои продукти за първа помощ — каза Адам.
	— На третата секция след вратата има малко лепенки и аспирин — каза му тя. — Има още това-онова. Обаче проверете срока на годност. От доста време са в магазина.
	— Благодаря. — Адам издърпа Оскар след себе си. — Чу отговора на Йохансон снощи.
	Това, което каза, не беше въпрос.
	— Да, както и половината свят, който следи по радиото преследването по Първа магистрала. Благодаря за което. Определено не подейства много добре на Розамунд, поне така ми се стори. Видях, че след това доста грижливо почисти пистолетите си. Знаеш, че няма да мине много време, преди някой от главорезите ти да реши, че каузата на Пазителите ще спечели най-много, ако гърлата ни бъдат прерязани.
	— Те не са главорези, аз ги обучих.
	— Както Грайва обучи нас ли?
	Адам изсумтя пренебрежително и се разрови в секцията, която дръзко беше наречена „МЕДИЦИНСКИ ПРОВИЗИИ“. Магазинерката не се бе шегувала за липсата на разнообразие.
	— Не се тревожи за моя екип, те са добре организирани и дисциплинирани.
	— Както кажеш, Адам.
	— Как ще обясниш тогава твърдението на Дъдли, че умишлено си му наредил да продължи да напредва в Наблюдателната кула, за да бъде изоставен?
	Адам се изненада доста от неволния спазъм на гняв на лицето на Оскар при споменаването на Дъдли.
	— Това малко говно!
	Двамата погледнаха виновно към старата жена.
	— Съжалявам, Дъдли просто успява да ме вбеси всеки път.
	— Е? — подкани го Адам.
	— Трябва да е бил агентът на Звездния странник. Този, който е хакнал комуникационните системи на „Втори шанс“.
	— Така реших и аз.
	— Наистина?
	— Да.
	— Да не би да ми вярваш?
	— Знам, че не си ти. — Адам се ухили, когато видя изненадата на лицето на Оскар. Дебелата нееластична кожа на бузите му се набръчка.
	— Така ли?
	— Нека да кажем, че след дългото ни познанство съм склонен да се съмнявам в предателството ти.
	Оскар завъртя очи.
	— Ако си обучил хлапетата си по този начин, значи сме в много по-тежко положение, отколкото си мислех. Благодаря все пак.
	— Няма нужда. Ако ти си невинен, заподозрените намаляват с един.
	— Да. — Оскар почеса тила си. — Така остават трима.
	— Двама от които са били на „Втори шанс“. А Майо преследва Пазителите още от създаването им.
	— Не може да са Уилсън или Ана.
	— Логиката или емоциите ти говорят в момента?
	— Предполагам, че емоциите. Дявол да го вземе! Вече от години съм част от живота им. Те са мои приятели. Истински приятели. Ако е един от тях, тогава наистина са ме направили на глупак, без да усетя нищо.
	— Казах ти и преди, ти се справяш изключително хладнокръвно с прикриването на едновремешната си дейност. Ако трябва да съм искрен, не съм очаквал да постигнеш такъв успех в новия си живот.
	— Много ти благодаря. Моето престъпление обаче е в миналото. Агентът на Звездния странник е активен сега.
	— Добре. Забелязал ли си каквото и да е, което да те навежда на мисълта, че някой от двамата може да не е съвсем искрен?
	— Не знам. — Оскар вдигна тубичка със зъбен биогенен крем, предназначен за лечение на абсцеси, без да я поглежда.
	— Какво? — каза настоятелно Адам. — Хайде. Все още се борим да спрем войната. И още по-важно — за да попречим да започне отново.
	— Някой си беше играл с официалните записи в Пентагон-II, след като открих доказателство, че агент на Звездния странник е бил на борда на „Втори шанс“. Това ни попречи да изобличим извънземното. Само двамата с Уилсън знаехме за това.
	— Сигурен ли си?
	Оскар притвори очи.
	— Не — каза той с болезнена въздишка. — Много хора знаеха, че се срещнахме насаме, което беше изключително необичайно, особено при положение че темата на разговора не беше официално записана. След това поканихме Майо на също толкова тайна конференция. Кълна се обаче, че офисът е по-добре защитен от харема на Шелдън.
	— Май търсиш някакво оправдание. На мен ми звучи, сякаш всичко е ясно.
	— Не може да е Уилсън. — Оскар звучеше дълбоко обезпокоен.
	— Ами жена му?
	— Ана? Няма начин. Никой не работи по-усилено от нея, за да отблъснем и двете нашествия на Първите. Тя беше връзката между тактическия персонал и флотското командване. Ако тя е агентът, щеше да ни закопае в земята още преди много време.
	— Само че Звездния странник е искал Федерацията да устои, за да може да отвърне на ПланинаНаЗората. Според Брадли той ни възприема като двама стари боксьори, които се налагат с всичка сила, докато и двамата не се проснат мъртви на ринга.
	— За Бога. Наистина не знам.
	— Тогава ми кажи какво мислиш за Майо.
	— Определено е заподозряна. — За първи път Оскар звучеше уверено. — А и какво точно й има на нея? Колко е зле?
	— Твърди, че тялото й реагира на решението й да не ме арестува. Ако си го представиш като невротоксичен шок, няма да си много далеч от истината.
	— Исусе. Странна жена. Този проклет Кошер!
	— Състоянието й работи в нейна полза. Ако наистина преживява подобна реакция, можем да заключим, че самоличността й не е контролирана.
	Оскар остави тубичката обратно на секцията.
	— Хайде де. Все едно не може да се преструва.
	— Диагностичната система потвърждава шока й. Тя е зле, Оскар. Не съм съвсем сигурен… — Той погледна към жалкия подбор от лекарства и поклати тъжно глава.
	— Или пък може да е взела нещо, за да предизвика ефекта.
	— Май ти спомена нещо за параноя?
	— Признай си — каза Оскар. — Нямаш никаква представа кой от тях може да е.
	— Още не. Опасявам се, че трябва да събудя Паула, за да ми помогне. Това е нейната специалност. Бих казал единствената й специалност. Нуждаем се от нея… ако тя не е агентът.
	Той взе набързо няколко пакета от рафта: слаби успокоителни и биогенични лекарства, проектирани за действие срещу вирусни инфекции. Може би щяха да помогнат. „Най-вероятно няма.“
	— В състоянието, в което се намира? — каза Оскар, докато се връщаха при магазинерката. — Никакъв шанс. Тя едва разсъждава.
	— Наясно съм с това. В случай че състоянието й е неподправено.
	— Какво ще направиш? — попита Оскар със студено чувство за хумор. — Ще се наръгаш сам? Ако болестта й е истинска, значи това е единственият лек.
	— Толкова ли ще е долно, ако го направя?
	— Хей, хайде стига, не се шегувай така.
	— След като Пазителите спечелят, къде ще отида? Какво ще правя? Вече няма кой да ме приюти. Поне не и някой, от когото бих приел помощ.
	— Не може да говориш сериозно.
	— Не, не говоря сериозно. — Не му харесваше обаче фактът, че наистина се бе замислил за това. „Това е вкусът на истинското отчаяние.“
	— Добре! Ще го разнищим. Аз и ти — старият екип. По дяволите, има само три възможности. Колко трудно може да е?


	Адам мисли много върху това, докато безкрайният следобед се точеше. След Улфстейл оставиха тесния път след себе си и поеха право на юг от Т-образното кръстовище на града по продължение на каменист фермерски път, който изчезваше няколко километра по-натам под набезите на тревата Ангуила. Когато стигнаха периферията на степите, тревата бързо започна да става по-висока и по-дебела, което още повече го наведе на мисълта за зелено море. Ангуила беше силно модифициран вид бермудска трева от Земята. Стръковете й бяха дебели като жито и се струпваха толкова нагъсто, че така и не увисваха надолу, а само се поклащаха в бавни вълни, когато ветровете духаха по повърхността на степите. Никое друго растение не можеше да заеме каквато и да е екологична ниша при наличието на този всепроникващ слой от корени. Екипите по съживяването я бяха модифицирали, така че да избуява в преобладаващите жеги и влага на района. Успехът й беше надминал всичките им очаквания. Подобните й на пера връхчета се пресягаха чак до прозорците на волвото. Кийран, който шофираше отново, трябваше да използва радара на камиона, за да вижда формата на земята под вълните от трева. Някога преди десетилетия тук бе имало път. По времето, по което Улфстейл бил построен върху кръстопът, който свързвал планините Десо с обитаемите северни земи. Сега пътят беше напълно задушен под тревата Ангуила и изчезващата му повърхност отдавна беше покрита от слоя корени. Пазителите все още използваха маршрута. Макмиксън и Маккрац най-много от всички. Яздеха или шофираха по него, когато се спускаха от планините, за да търгуват с нормалното население на Далечината и да транспортират обратно незаконните оръжейни технологии, които Адам и предшествениците му бяха внасяли през портала на ЗП. Бяха поставили хармонизирани трисиликонови маркери по продължение на скрития път — прави еднометрови колове, които бяха невидими сред тревата, но грееха като маяци, ако бъдеха осветени с правилно кодиран радарен импулс. Ясно забележимите светещи точки, които изникваха на екрана, както и прецизната навигационна система, позволяваха на волвотата да се движат с почти сто километра в час — скорост, която беше невъзможна през тревните поля, ако шофьорът не беше уверен в наличието на здрава повърхност под коренната покривка. Адам го оприличи на надбягване по ръба на бездна. Бог да им беше на помощ, ако кривнеха от точната линия, която навигационните програми бяха очертали. Щеше да е по-доволен, ако контролът на камионите беше превключен към шофьорските системи, но програмите им щяха да вземат предвид ужасното състояние на пътя и да запълзят напред като охлюви. Освен това Пазителите изпитваха извратено удоволствие от това да показват куража си. Всеки от тях твърдеше, че многократно е карал и преди по маршрута. Адам не вярваше и на дума от приказките им.
	Той лекуваше Паула, докато колите цепеха тревата пред тях. Тя беше в ужасно състояние, дрехите и завивките й бяха мокри от потта, предизвикана от треската. Идваше в съзнание и отново го губеше. Когато беше на себе си, изпитваше огромна болка. Успокоителните и биогенните лекарства, които й даде, сякаш подобриха кръвното й налягане, а и пулсът й се беше поуспокоил, но все така си оставаше тревожно висок.
	— Няма начин да се преструва — промърмори Адам, докато прибираше диагностичната система обратно в чантата й.
	Паула потръпна под одеялото. Дишането й беше немощно, клепачите й трептяха бързо в неспокоен сън, тя хлипаше, сякаш нещо ужасно щеше да я настигне всеки миг. Мисълта, че може би сънуваше него, никак не му помагаше да успокои тревогата си. „Да, но това не е вина, не съм виновен аз.“
	В приятния климатизиран въздух на кабината единственото им занимание се изразяваше в това да следят преследването по Първа магистрала. Само четвърт час, след като се откъснаха от Първа магистрала предната нощ, бяха загубили връзка с малката пътна мрежа. Тъй като Далечината не разполагаше със сателити, хората в провинцията поддържаха връзка единствено чрез радиото, а неговият обсег беше ограничен. Старомодните аналогови апарати за предавания с къси вълни, които носеха със себе си, излъчваха достатъчно надалеч, за да стигнат до Йохансон, но, както бе установил миналата нощ, сигналът им беше пресеклив. Не поиска новини веднага. Ако пратеше сигнал, това щеше да разкрие позицията им на Звездния странник. Молбата за информация от последната нощ беше пресметнат риск. Вместо да се свързват директно, следяха събитията, като слушаха предаванията от стопанство към стопанство и се опитваха да решат кое от казаното е преувеличение и кое е чиста измислица.
	Преследването се бе превърнало в спортна атракция. Хората се подреждаха по продължение на Първа магистрала, за да наблюдават двата свистящи по пътя конвоя. Първо имаше няколко спонтанни опита да бъдат спрени превозните средства на Звездния странник. Млади хора хвърляха коктейли Молотов. Някои стреляха с ловджийски пушки по крузърите. Всички опити бяха напълно неуспешни. Войниците на Института отвръщаха с невероятна огнева мощ и изравняваха със земята цели местности със сгради, докато преминаваха покрай тях. След първите няколко опита новините за реакцията на войниците се разпространиха по магистралата и никой вече не се опитваше да се намеси. Хората наблюдаваха гигантския камион на Звездния странник иззад затъмнени стъкла или стени, на безопасно разстояние от пътя.
	Преследвачите, предвождани от Брадли Йохансон, получаваха окуражителни възгласи от неколцина смелчаци, които се осмеляваха да излязат, за да зърнат мъжа, който през целия им живот бе съществувал повече като мит, отколкото като истински човек.
	Клюките по магистралата позволяваха на всички във волвото да следят събитията. Като начало, разстоянието между Брадли и Звездния странник се задържаше сравнително непроменено — малко над петстотин и шейсет километра. И двете групи пътуваха с възможно най-високата скорост, която Първа магистрала позволяваше. По-малките коли на Пазителите имаха известно преимущество и скъсяваха дистанцията с почти шестнадесет километра на час. Това, което щеше да промени ситуацията, бяха мостовете. В кабината се разнасяха радостни възгласи всеки път, когато чуеха, че още един мост е бил свален.
	До зори вече беше потвърдено — Пазителите бяха взривили всичките пет основни моста, които носеха магистралата над големите реки. Адам не се изненада особено, когато хората, събрали се около останките от моста Таран, най-северният от всички, започнаха да докладват, че конвоят на Звездния странник разполага със способи за подводно движение. Гигантският камион и ескортът му от крузъри бяха слезли от магистралата и бяха преминали през реката. Не се бяха справили лесно. Наложило им се бе да пътуват няколко километра по труднопроходими пътеки, докато намерят подходящо място, откъдето да стигнат до водата. Когато най-сетне бяха стигнали, там от засада ги бе ударил екип на Пазителите. Според задъханите описания, които се процедиха през равнините Алдрин, престрелката била яростна. Тази история се повтаряше при всеки срутен мост. Пазителите така и не бяха успели да унищожат огромния камион, но при всеки сблъсък крузърите понасяха тежки поражения.
	Адам започна да обръща сериозно внимание на закъснението на конвоя. В един момент, точно след като напуснаха Улфстейл, Брадли се намираше само на сто и десет минути зад Звездния странник. Тогава Институтът най-сетне започна да отвръща на ударите. Бяха забелязани няколко групи от по три или четири крузъра, пътуващи на север. Брадли и Стиг знаеха за тях, но нямаше какво да направят, за да избегнат сблъсъците. Просто нямаше алтернативен път. Беше техен ред да попаднат под изстрелите.
	В кабината на волвото разбраха дори за мястото на първия сблъсък — малък град до магистралата, който се наричаше Филаделфия ФА. Беше им изключително тежко да чакат, за да чуят някой друг противоречив коментар по разваления телефон на радиоизлъчванията. Докато слушаха пращящия сигнал, плътни сиви облаци се намърдаха под ослепителното сапфирено небе и провесиха под себе си було от дъждец. Водата направи тревата Ангуила хлъзгава и опасна. Дори ентусиазираните Пазители трябваше да намалят скоростта, тъй като колелата на волвото започнаха да се плъзгат по стъблата, които смачкваха под себе си. Чак час и половина след сблъсъка при Филаделфия разбраха със сигурност, че конвоят от бронирани коли и джиповете „Мазда“, заедно с придружаващите ги превозни средства, продължава да преследва Звездния странник. Според преценката на Адам бяха загубили около четиридесет минути. Поради някаква сантиментална причина беше радостен, че камионът с Куатукс все още пътуваше заедно с групата на Брадли.
	— Утре след Анкулан ще наваксат отново — каза убедено Розамунд.
	При реката Анкулан беше организирана най-голямата засада на Пазителите. Ако Звездния странник запазеше скоростта си, трябваше да стигнат дотам утре на обяд. Адам се надяваше тя да е права. Получаваха сведения за нови крузъри на Института, отправящи се по пътя далеч на юг от екватора. Подкрепления. Вече нищо не беше тайна. Новите войници знаеха, че при всяка река има отряди на Пазителите, чакащи в засада. Щяха да влязат в сблъсък с тях, преди Звездния странник да пристигне, за да изличат заплахата. На Брадли и Стиг също щеше да им се наложи да преминат през поне още два патрула от крузъри, преди да стигнат до Анкулан.
	Адам само се надяваше, че подготовката за Последния щурм е останала незабелязана. Надалеч в източната провинция на планините Десо клановете събираха всеки останал войн в армия, която щеше да се спусне върху Звездния странник, Института и звездния кораб. Близо до дълбоко скритите крепости на Пазителите не живееха никакви цивилни, нямаше отдалечени ферми или скитащи търсачи на ресурси, които можеха възбудено да заговорят по радиото за придвижващата се армия.
	Пазителите, които бе срещнал по време на краткия им престой при сборен пункт четири, бяха говорили почти без дъх за барсумианците. Те уж пътували от своите земи от другата страна на Дъбово море, за да помогнат по време на Последния щурм. Заедно щели да унищожат Звездния странник още преди той да стигне до звездния си кораб.
	Макар и никога да не го каза на глас, Адам се надяваше да не се стигне до тази последна битка. Самият Институт сигурно разполагаше с мощни оръжия, с които да защити долината си. Щяха да загинат много хора. Сега, когато се намираше на самата Далечина и виждаше какво се случва, увереността му бе потънала рязко в земята. Планетата беше твърде назадничава. Винаги бе смятал, че пратките са приемани от добре организирани бойни единици. Всъщност клановете бяха съвсем малко по-напреднали от партизанските банди на Земята отпреди времето на Федерацията, които бяха воювали с потисническите правителства от планинските си лагери. Клановете, грубо казано, се оказаха сериозно разочарование.
	Основната му надежда беше да стигнат навреме, за да доставят компонентите. Ако отмъщението на планетата сработеше и те успееха да разрушат „Мария Селесте“, преди Звездния странник да стигне до кораба, щяха да се успокоят. На Брадли нямаше да му се наложи да даде начало на Последния щурм. Шелдън бе обещал да прати звезден кораб. Той щеше да разполага с оръжия, с които да унищожи извънземното от орбита. Един чист и прецизен енергиен изстрел можеше веднъж завинаги да ги отърве от този проблем.
	Затова Адам Елвин, проваленият социалистически активист, си замълча, докато волвото продължаваше през безкрайните тревни площи, и се молеше най-големият капиталист, произлязъл от човешкия род, да удържи на думата си. Щеше да се засмее шумно на чудовищната ирония, но знаеше, че след това ще му се наложи да се обяснява надълго и нашироко.
	— Напред има нещо — извика Розамунд.
	Адам отклони вниманието си от мислите си и погледна към дисплея на радара. На километър пред тях имаше много широка и плитка река. Радарът показваше, че на отсрещния й бяг има ездач. Предвид съотношението между размерите на коня и ездача, Адам реши, че човекът трябва да е дете.
	— Това трябва да е някой от екипа на Саманта — каза Кийран. — Обзалагам се, че е Джъдсън Маккрац.
	— Защо мислиш така? — попита Адам.
	— Познавам го. Те ще искат да потвърдят, че наистина сме ние, а Джъдсън познава този път по-добре от всеки.
	— Добро разсъждение. — Адам потърка слепоочията си. Пътуването беше дълго, а той не бе спал от… вероятно от полета на въглеродната гъска. Беше сигурен, че е дремнал в продължение на час, докато летяха. — Въпреки това… вдигнете силовите полета.
	Реката беше по-широка, отколкото Адам предполагаше, съдейки по информацията от радара. Тревата я скриваше чак докато не стигнаха на няколкостотин метра от брега. Спуснаха се по малкия склон и той най-накрая видя, че всъщност е широка почти четиристотин метра. Подсвирна тихо. Дори при дълбочина, която не надминаваше половин метър, това си беше много вода. Нежната U-образна форма на коритото й даваше да се разбере, че надолу от планините се спускат много по-дълбоки води. На картата му реката се простираше чак до веригата Десо, където я захранваха дузина притоци, извиващи се като червеи през подпланинските хълмове.
	— Колите ще преминат една по една — нареди той. — Аюб, остани тук и бъди готов да ни прикриваш.
	— Да, сър.
	Розамунд започна бавно да прекарва волвото по каменистото легло на реката. Окачването снижи колелата под шасито и те се запридвижваха напред. Камионът постоянно се накланяше настрани и кабината не спираше да се тресе. Дори в условията на ниска гравитация на Далечината Адам трябваше да се закопчае здраво.
	Ездачът, който стоеше до тъмносивия кон, не беше дете, а мъж, облечен с ореховокафяво палто от непромокаема тъкан и широкопола шапка, която го предпазваше от ръмежа като силово поле. Когато приближиха брега, Адам зяпна изумен. Пазителите, които познаваше, не спираха да говорят с гордост за конете си от породата Карл Велики. Сега виждаше защо. Създанието беше огромно и страховито. Той огледа късия му рог, увенчан с метал, и се зарече никога да не се приближава на по-малко от двадесет метра до звяра. Волвото излезе с поклащане от реката.
	— Наистина е Джъдсън — каза Кийран с широка усмивка. Скочи от кабината, за да поздрави стария си колега. Двамата се прегърнаха топло и Кийран го отведе до камиона. Адам слезе долу. Забеляза, че конят има и бивни. Вероятно не беше тревопасен.
	— Господин Елвин — каза Джъдсън. — Добре дошли. Чувал съм името ви много пъти. Онези, които се връщат от Федерацията, говорят хубави неща за вас.
	— Благодаря ти. — Адам махна на другия камион да премине. — Носим остатъка от оборудването, което ви трябва.
	— Отново в последния момент, а? — Джъдсън прегърна Кийран през рамо и го разтърси приятелски.
	— Пристигнахме — каза Кийран. — Не се оплаквай.
	— Аз ли? — Той се засмя дълбоко и мощно. — Сериозно, трябва да успеете да стигнете при Саманта преди падането на нощта. Тя ви чака в долината Рийтстоун с още превоз, за да отнесете компонентите до останалите станции. А след това! Щастливци сте, че познавам най-дълбоките пещери в района. — Той бръкна в джоба на палтото си и издърпа система. — Ще ги уведомя, че сте тук.
	Системата на Адам долови песен по късовълновата честота, която им бяха казали да използват. Подозираше, че не много хора биха я разпознали, без е-кономът им да се разтърси в някоя библиотека от файлове. Някой имаше странно чувство за хумор. Мелодията на „Хей, Джуд“ се понесе по безкрайните степи.
	Няколко минути по-късно системата му улови салса хита „Морган“, който изчезваше и се появяваше под влияние на йоносферата над тях. Спомни си, че като млад бе танцувал под звуците на песента.
	— Това е потвърдителният сигнал — каза Джъдсън.
	— А ако не бяхме ние? — попита Адам.
	Джъдсън му се ухили широко.
	— „Милост за Дявола“*.
	[* _Sympathy for the Devil_ — песен на „Ролинг Стоунс“. — Бел.прев.]
	Срещата им с Джъдсън повдигна духа на всички. След шока, който саботираните компоненти бяха предизвикали, имаха нужда да знаят, че не са сами. Това усещане беше подсилвано от степите час подир час.
	Волвотата поеха отново по погребания път и оставиха Джъдсън зад себе си. Въпреки размерите и мощта на жребеца, той не можеше да поддържа постоянното темпо на камионите. Тъмните облаци започнаха да се разпръскват в късния следобед и позволиха на огромни слънчеви лъчи да се заиграят по опърпаните им краища, като търсещи прожектори върху тревните площи. Когато лъчите бавно застанаха хоризонтално на земята, отегчителният пейзаж най-сетне се промени. Напред предпланинските хълмове на Десо се извисяваха над лъщящите стъбла на тревата Ангуила.
	Час по-късно вече шофираха по хълмовете. Тревата най-сетне бе останала зад тях. Не вирееше по склоновете, където въздухът изстиваше бързо. Обикновената трева се завърна, заедно с дървета и храсти. Пътят им отново стана ясен — две линии от камъни, които се извиваха по възвишенията и следваха контурите, изрязани в стените на долината. Не след дълго вече бяха на нивото на първите истински планини. От всяка страна остри скалисти върхове, покрити със сняг, стърчаха в ясното като лед сапфирено небе и със залязването на слънцето хвърляха огромни сенки в долините.
	На два пъти Адам видя ездачи на бойни коне високо над пътя. Наблюдаваха ги, докато камионите им пълзяха към долината Рийтстоун. В планината приемането на радиотрансмисии започна да се осъществява трудно. Последното, което бяха чули за Първа магистрала, беше, че екип на Пазителите, чакащ в засада, се сражаваше с патрул от крузъри при моста Кантриян. Разбраха за това няколко часа, преди Звездния странник да стигне дотам. След няколко поредни сблъсъка с части на Института Брадли бе изостанал отново от Звездния странник и вече беше на почти четири часа зад него.
	Здрачът ги отведе в поредната висока долина, където алпийската трева все още се опитваше да наложи присъствието си. Дърветата и храстите растяха само на групички отстрани на бързотечащия поток, който дълбаеше дъното на долината. Кийран караше вместо Розамунд. Когато отново започнаха да се изкачват, той включи светлините. Дълги лъчи от синкава светлина очертаха скалния ръб, който им служеше за път. Тук нямаше камъни. Почвата беше твърд пясък, омесен с жилава къса трева и рядък мъх. Скалните срутвания бяха изчистени от машини преди десетилетия, но като се изключи това, пътят, изглежда, беше естествен. Адам се зачуди дали е оформен от местния еквивалент на планински кози хилядолетия преди слънчевата бомба. Беше твърде удобен, за да е възникнал в резултат на геологически процеси. Освен това беше малко разтревожен колко се стеснява на места. Размерът му се изменяше постоянно. Нямаше мантинели, а склонът долу беше почти отвесен. За щастие с избледняването на светлината ставаше все по-трудно да различи дъното на долината. Над тях започнаха да се появяват звезди.
	Адам отиде да провери отново Паула. Климатикът на кабината издухваше топъл въздух през отворите си и компенсираше хладните температури в тези височини. Тя изстена, когато той плъзна вратата настрани, и инстинктивно се извърна от светлината на розовия здрач, която нахлуваше през предното стъкло.
	— Как си? — попита той.
	От гнездото от одеяла го погледна лице на скелет.
	Адам подуши въздуха и положи усилия да не се смръщи от отвращение. Паула бе повръщала. Лепкава кафява течност бе зацапала одеялата. Стори му се, че по тях има и петна от кръв.
	— Ето. — Той й подаде шише вода. — Трябва да пиеш повече.
	Тя само погледна бутилката и се разтрепери силно.
	— Не мога.
	— Обезводняваш се, това само влошава нещата. — Той свали тъмночервения си пуловер. — Дай ми най-горното одеяло и облечи това.
	Тя не каза нищо, но пусна одеялото. Той го събра в полиетиленова торба и настрои климатика да издухва чист въздух за кратък период от време, за да може лошата миризма да се разкара от малкото помещение. На Паула й отне доста време да сложи пуловера. Когато се опита да й помогне, тя избута ръцете му, решена да го направи сама. Той не предложи помощта си отново. Щом гордостта още не я беше напуснала, значи имаше надежда да опази личността си.
	— Останали са малко успокоителни — каза той, когато тя се облегна назад на леглото си, напълно изтощена.
	— Не. — Тя кимна към бутилката, която той държеше. — Ще се опитам да пия.
	— Трябва ти повече от това.
	— Ще се опитам да запомня.
	— При Пазителите ще има лекар.
	— Благодаря, ще се огранича с диагностичната система. Имам й повече доверие отколкото на всеки доктор на тази планета.
	— Това е предразсъдък.
	— Това е животът ми.
	— Виж, и двамата знаем…
	— Имаме компания — изтананика Розамунд. — Напред има камиони, идват към нас.
	Адам погледна продължително към Паула. — Ще говорим за това по-късно.
	— Трудно ми е да те избягвам.
	Той се върна в кабината и погледна към дисплея на радара.
	— Какво отчиташ?
	Кийран посочи към предното стъкло. Няколко светлинки се придвижваха по планината пред тях, очертани ясно в дълбоките сенки.
	— Пробвай да се свържеш с тях — каза Адам на Розамунд. Не беше особено разтревожен. Ако от Института бяха успели да ги проследят по някакво чудо, нямаше да са толкова показни.
	— Получавам отговор — каза Розамунд. — Саманта е, казва, че трябва да започнат веднага работа с оборудването.
	Караха още километър, преди да открият широк участък върху скалния ръб, на който можеха да паркират всички. Превозните средства на Саманта се появиха с рев десет минути по-късно. Сапфиреното небе най-сетне бе почерняло и звездите вече грееха с яркост, каквато Адам рядко бе виждал на който и да било свят във Федерацията. Седем средно големи камиона и пет стари джипа „Воксхол“ паркираха около волвотата. Всички бяха с твърдо, примитивно на вид окачване. Двигателите им гърмяха във въздуха, а ауспусите им изхвърляха черен дим. От тях слязоха двадесет Пазители и огледаха любопитно новите волвота.
	Саманта бе по-млада, отколкото Адам очакваше. Със сигурност нямаше тридесет години. На главата й имаше огромен облак от червена коса, хваната на буйна опашка, спускаща се по широкия й гръб. Лицето й беше почти изцяло покрито с лунички. Тя му се усмихна, когато се срещнаха в светлината на синкавите фарове пред волвотата.
	Адам извади кристала с марсианската информация и й го подаде с театрален жест.
	— Адам Елвин. — Тя стисна ръката му. — Радвам се да се запознаем. Чувала съм името ти много пъти от хората, които се завръщат тук.
	Каза го така, че прозвуча почти като обвинение.
	— Благодаря. Очаквахме да стигнем до вас след още известно време.
	— Да, знам. Промяна в плановете. Следите ли събитията по Първа магистрала?
	— Да.
	— Звездния странник напредва по-бързо, отколкото очаквахме. Наистина трябва да подготвим последните манипулаторни станции за работа. Реших, че ще стане по-бързо, ако натоварим екипировката в колите на моите хора сега, а те се пръснат оттук.
	— Разбира се, това е твоя територия. Ние сме само куриери.
	— Справихте се чудесно с това.
	Отново му се стори, че чува упрек.
	— Има ли нещо нередно?
	— Съжалявам, приятел. — Тя стисна здраво ръката му. — Не се обиждай, но аз съм майката на Ленъкс. Освен това бях добра приятелка с Казимир. Много добра приятелка.
	Адам не разбра какво има предвид, когато спомена този Ленъкс.
	— О, не знаех. Съжалявам. Казимир беше добър човек, един от най-добрите.
	Розамунд се прокашля дискретно зад него.
	— Брус беше бащата на Ленъкс.
	Адам погледна към Розамунд и след това към Саманта, напълно объркан.
	— За Бога. Ъъъ — знаеш ли, че и той е мъртъв?
	— От много време, приятел. Само тялото му е продължило да крачи някъде там. — Тя отново стисна здраво ръката му. — След като това свърши, ако имаш време, бих искала да чуя тази история. Ще бъде хубаво да я разбера от първоизточника.
	— Разбира се.
	— Сега трябва веднага да се залавяме с работа, и то бързо. Колко части донесохте?
	— Горе-долу всичко, което планирахме. Има по двадесет и пет тона във всеки камион. Някои от компонентите бяха повредени по пътя, но не много.
	— Да, чух, че сте имали проблеми. — Саманта погледна към хората от флота. — Как са нещата в това отношение?
	— Под контрол.
	Саманта мисли известно време по въпроса.
	— Ти си най-висшестоящият ни човек във Федерацията. Брадли Йохансон ти има доверие, така че аз също ще ти се доверя. Но не искам никакви изненади, приятел. Тук имаме едно много лесно решение на проблема с агентите на Звездния странник.
	— Разбрано. Няма да има изненади.
	Саманта извади портативна система, която беше достатъчно стара, за да е от първите, донесени на Далечината.
	— Ще ми трябва описание на инвентара, колко тонове само! Бленуващи небеса, звучи, сякаш разполагаме с повече от достатъчно. Благодаря отново. Тази планета може би все пак ще получи възмездието си. Трябва да е било голямо пътешествие дотук.
	— Не липсваха интересни моменти.
	— Да се надяваме, че няма да е напразно. Точно сега времето наистина ни притиска сериозно. Можем ли да започнем да разтоварваме?
	— Разбира се.
	Той нареди на Розамунд и Джеймъс да отворят ремаркетата, докато подаваше на Саманта свободна портативна система и й показваше как да я използва. Тя подсвирна доволно, когато изпробва адаптивното гласово разпознаване, и започна да преглежда инвентарния списък. Минута по-късно вече даваше инструкции на висок глас на хората си. Малко по-късно Пазители и товарни роботи започнаха усилено да разтоварват сандъците.
	— Колко точно зле сме с времето? — попита Адам. Започваше да се чувства излишен. Стоеше с хората от флота, докато Джеймъс и останалите се усмихваха и поздравяваха приятелите, които не бяха виждали от години.
	Саманта засмука долната си устна и снижи глас.
	— Екипите ми трябва да се справят. Шофьорите ще дадат газ и ще плъзнат по планините като прилепи, бягащи от Ада, всяка от станциите ще получи полагащия й се товар до утре. Веригата Зугенхим се намира най-далече. Трябва да стигнат до нея до утре по обяд. Ще успеят да монтират оборудването, но аз сама ще се заема с това. Ще започнем отмъщението на планетата вдругиден, без значение колко от станциите са готови. Нямаме избор, приятел.
	Адам направи няколко бързи сметки наум.
	— Това ще е сериозна надпревара с времето.
	Изчисли, че Звездния странник ще стигне до Института някъде по обяд.
	— Определено — каза тя. — Но не в това е истинският проблем.
	— Къде е?
	— Един от екипите ни за наблюдение е сериозно изостанал от графика. Веднага щом чухме, че Звездния странник е преминал през портала, се опитахме да им кажем да тръгват. Бяха устроили лагера си в долините Налосил, но там се спусна тежък климатичен фронт. Не можахме да се свържем с тях чак до днес рано сутринта, проклетите къси вълни не стават за нищо. Ако всичко се развива идеално при тях, ще им отнеме три дни, за да стигнат до Трона на Афродита.
	— Каква е задачата на наблюдателния екип? — попита Уилсън.
	— Трябва да сме наясно с топологията на климатичното развитие — каза Саманта. — Нужна ни е ясна представа за сутрешните буреносни фронтове веднага щом се покажат иззад връх Херкулан. Тогава трябва да видим какъв ефект постигат манипулаторите ни, за да насочим както трябва проклетото нещо. На контролиращата група ще й е достатъчно трудно и без да работи с вързани очи.
	— Няма ли сателитна картина? — попита Ана.
	— Тук няма сателити — каза Уилсън. — Спомням си, че говорих с директора на Института преди време. Получих личен доклад за инфраструктурата.
	Той се усмихна студено.
	Саманта го погледна любопитно.
	— Точно така. Затова ни трябва някой на Трона на Афродита. Оттам може да се види всичко чак до източния край на планините Десо. Освен това е идеална позиция за предаване на съобщения, няма да се налага да използваме скапаните къси вълни.
	— Но те няма да стигнат там навреме — каза Адам. Изчисленията не бяха никак трудни.
	— Довери ми се, даваме им толкова зор, колкото ни позволява радиото. Не че можем да кажем кой знае какво, без да привлечем внимание. Ако е възможно да се направи, ще успеят.
	— Няма ли друг път дотам? — попита Уилсън — Например по въздух? Трябва да има някакви летателни апарати на Далечината.
	— Тронът на Афродита е над атмосферата. Във всеки случай, никой не лети със самолети около Голямата Триада, не и при наличие на ветровете, които ги връхлитат от океана.
	— Мислех, че туристите прелитат над нея — каза Оскар.
	— О, да — каза Саманта. — Богатите идиоти се опитват да уловят ветровете, за да се плъзгат върху тях. Щастливците стигат от другата страна. Не и на върха.
	— Правилната парабола може да те отведе дотам — каза замислено Уилсън.
	— А ти знаеш ли как да го направиш? — попита пренебрежително Саманта.
	Уилсън се наведе със заплашителна усмивка, за да й затвори устата. Адам веднага разбра колко нечестен двубой е това: младата Саманта, която раздаваше весело заповедите си на екипа от борци за свобода, срещу адмирала, бивш боен пилот, командвал „Втори шанс“, а след това поел флота.
	— Аз съм единственият човек, който някога е летял на Марс — каза й той с равен глас. — Спуснах се със самолет от две хиляди километра от орбита и се приземих на предварително избраното място с размери на тенис корт. Ами ти?
	— Дявол да го вземе! Трябва да се майтапиш с мен, приятел.
	— Уилсън. — Оскар го дърпаше за ръката. — Хайде бе, човек, това е било преди триста години. А и онзи самолет е имал ракетни двигатели, които са ти помагали да го направляваш, тези плъзгачи не разполагат с нищо подобно.
	— Тези умения не могат да бъдат забравени или изтрити — каза Уилсън. — Освен това туристическите компании тук трябва да разполагат с качествени импланти със запаметени умения.
	— Ами да — каза слисано Саманта. — Но да се приземиш на връх Херкулан? Сериозно ли говориш?
	— Да, наистина ли го мислиш? — попита Адам.
	Веднага щом Уилсън го предложи, Адам бе започнал да предвижда последиците и възможностите. Дори да имаше и най-малкия шанс да успее, трябваше да се опитат да го направят. Преследването по Първа магистрала не се развиваше добре, а супербурята нямаше да се случи, ако контролиращата група не разполагаше с цялата нужна информация. След всичко, през което бяха преминали, и жертвите, които бяха понесли, за да донесат информацията от Марс, не можеше да приеме мисълта, че планът им нямаше да получи шанса си.
	— Ще ти трябва много електронно оборудване — каза Саманта. — Трябва ни панорамна гледка с висока разделителна способност и чисти комуникационни канали. Тук не разполагам с такава техника.
	Уилсън почука по древната й система.
	— Електрониката, която носим с нас, е много по-добра от всичко, което сте виждали досега, без да искам да ви обидя.
	— Всяко нещо по реда си — каза Адам. — Можем ли да стигнем навреме до плъзгачите, които използват туристите, за да се качим там, преди Звездния странник да стигне до Института?
	Саманта си пое дъх.
	— Ще е трудно, приятел. Ще, трябва да закрепите хиперплъзгача в Каньона на Наблюдателя утре вечер, за да хванеш сутрешната буря. Туристическите компании ги държат в Стоунуейв*, той се намира във влажната западна страна на равнините Алдрин. Ще трябва здраво да побързате, за да стигнете там навреме, най-късно утре следобед.
	[* Stonewave (англ.) — каменна вълна. — Бел.прев.]
	Адам издърпа картата от решетката на виртуалното си зрение и проследи северния край на планините Десо на запад, докато не откри града. Беше права, пътят беше дълъг, намираше се много по-далеч от Улфстейл.
	— Възможно ли е да се справим? — попита той.
	— Да, може би. Има пътека между предпланинските хълмове и равнините. Ако използвате нея, няма да ви се наложи да карате през тъпата трева Ангуила. Ще ви отведе около Херкулан от северната страна на връх Зевс. Стоунуейв е право на север оттам.
	Адам се съсредоточи отново към камионите.
	— Ще откачим ремаркетата от кабините. Така ще можем да се движим много по-бързо.
	— Ще ви се наложи, приятел. Повярвай ми, като ти казвам, че няма да искаш бурята да те завари от която и да е страна на Херкулан утре сутрин, след като дойде откъм океана. Ако искате да оживеете, камо ли да летите, трябва да стигнете завета на Зевс преди изгрев-слънце.
	— Благодаря.
	Тя се вторачи в Уилсън.
	— Наистина ли си готов да го направиш?
	— _Ние_ наистина сме готови да го направим — каза Оскар.
	— Какво? — Уилсън го погледна изненадано.
	— Чу го — каза Ана. — Всички знаем как да летим. Това е поне едно предимство пред всички останали туристи, които са достатъчно луди да се пробват. А и ако сме тримата, ще има по-голям шанс някой да оцелее и да се удари във върха на планината.
	— Имаш предвид да се плъзне нежно и да спре елегантно — каза Оскар.
	— Знам какво казах.
	Уилсън я прегърна.
	— Сигурна ли си?
	— Сигурна съм. — Тя погали нежно бузата му. — Още ми дължиш меден месец.
	— Това пътуване не е ли достатъчно добро?
	Тя го целуна с блестящи от щастие очи.
	— Още не.
	— Бленуващи небеса — каза Саманта. — Не се съмнявам, че можете да се справите, но… саботажът. Не мога да рискувам.
	— Да, можеш — каза Уилсън. — Ако приемем най-лошото — че саботьорът е единственият, който стигне до върха, и не предаде информацията, от която се нуждаете, как точно това ще утежни ситуацията?
	Саманта го погледна отчаяно. Погледът й се плъзна към Адам. Беше очевидно, че не иска тя да вземе решението.
	— Добре — каза неохотно накрая. — Предполагам, че няма кой знае колко за губене.
	Уилсън кимна отсечено, без да изпуска инициативата.
	— Ще ни трябват точните изисквания, които имате към наблюдателния екип, както и комуникационните спецификации, за да можем да модифицираме екипировката си. Розамунд и останалите знаят ли пътя до Стоунуейв?
	— Не се съмнявам. Туристическите компании използват маршрута отстрани на хълмовете, за да проследяват хиперплъзгачите си, така че той е доста добре очертан.


	Адам настигна Оскар, докато останалите откачваха ремаркетата от кабините на волвотата. Почти всички сандъци бяха разтоварени. Камионът, който трябваше да стигне до веригата Зугенхим, вече бе тръгнал. Саманта щеше да вземе един от джиповете и да го последва, след като тя и още един Пазител на име Валънтайн приключеха с инструктирането на Уилсън и Джеймъс относно техническите подробности по наблюдението. Щяха да прекарат пътуването си до Стоунуейв заети с модифицирането на системите си, за да уеднаквят функциите им с тези на екипировката, носена от първоначалния наблюдателен екип.
	— Радвам се, че пожела да го направиш — каза Адам.
	— Нямаше да позволя на Уилсън да отиде и да… — Очите на Оскар се свиха подозрително. — Защо?
	— Защото ще позволя само на теб да полетиш.
	— Какво? — Оскар инстинктивно се присви и се огледа дали някой не ги наблюдава. — За какво говориш? — попита той ниско.
	— Да не мислиш, че Уилсън и Ана изведнъж вече не са заподозрени, след като предложиха да летят до върха?
	— Ами… — Оскар потърка челото си. — О, за Бога.
	— Предположи, че единият от тях е предател и двамата стигат до върха. Целият проект за възмездието на планетата зависи от това наблюдение. — Адам плесна енергично с длани. — Прецакаха ни. Бам, свърши се. Звездния странник се връща при „Мария Селесте“ и си тръгва.
	— Кога ще им кажеш?
	— След като стигнем до Стоунуейв и подготвим хиперплъзгачите. Това е другото предимство на цялата работа — пътуването ще ни държи надалеч от манипулаторните станции, които Саманта строи. Не искам и те да пострадат от странни инциденти. След като намерят работещи хиперплъзгачи и се подготвят да летят, ще им кажа, че са наказани да останат. Екипът ми от Пазители ще ме подкрепи.
	— Адам, моля те, не съм толкова добър пилот. По дяволите, единственото ми летене през последните десет години беше това на въглеродната гъска.
	— Запаметените умения ще ти помогнат. Ще се справиш, Оскар, ти винаги се справяш.


	На Първа магистрала бяха паркирани четири крузъра. Йонни снаряди разрязваха небето над тях и се забиваха в сгради, от които войниците на Института обстрелваха приближаващата се линия от коли на Пазителите. Картечницата с куршуми, качена върху капака на крузъра, който блокираше близката лента, започна да стреля по кабината на големия осемнадесетколесен камион „Локо“, който препускаше към нея със сто километра в час. От кабината на камиона отвърна изстрел на хиперпушка, който удари челно крузъра и мина право през силовото му поле. Колата се взриви в силна експлозия и скършеното й шаси се издигна в огнено кълбо над земята.
	— Полетяхме — чу се веселият глас на Котката по главния канал.
	Бронираното й тяло скочи от кабината на камиона, обградено от кехлибарено силово поле. Тя се удари в ензимноподсиления бетон и отскочи, забивайки се в стената на зоомагазин, който се намираше отстрани на улицата. Обрамчваше я проблясващо в алено сияние. Стената се пръсна, а покривът хлътна опасно.
	Горящите останки на крузъра се приземиха на покрива му и се разпаднаха от силата на удара. Секунда по-късно камионът ги удари челно. Задницата му се изви и удари останалата част от блокадата.
	На двеста метра зад мощния удар Стиг, който беше зад волана на една от бронираните коли, трепна при сблъсъка. Камионът продължи бясно напред. Още два смачкани крузъра полетяха след удара с него, силовите им полета пламнаха в критични алени цветове. По Първа магистрала се запремятаха парчета метал под огромната огнена топка, която изпълваше празното сапфирено небе. Тайгър Панси изпищя в ухото на Стиг. Беше като стържене на нокът, увеличено през усилвателя на рок банда.
	— Господи! — възкликна възбудено тя. — Нали няма да…?
	Той не вдигна крак от натиснатия докрай педал за газта, докато пламтящите шасита на камиона бавно се разгъваха като швейцарско ножче по двете ленти, които водеха на юг. Сградите отстрани на пътя бяха опасно близо до тях и изпълваха тесния отвор на страничния прозорец с размазано петно от красиви цветове. Пред тях шаситата на камиона бавно спираха, оставяйки съвсем малка празнина, която продължаваше да се свива. Ръцете на Стиг стискаха волана като стоманени щипци. Нямаше да натисне спирачките. По ензимноподсиления бетон се разгоряха пламъци, след като резервоарът на четвъртия крузър се пръсна и блъвна огнена вълна от гориво.
	— Бленуващи небеса! — каза задъхано Брадли, вкопчил ръце в седалката на първата редица. Нагоре с рев се издигна грамаден огнен лист, който покри и двете ленти. Техният камион изсвистя през процепа, а попътната им струя засмука част от пламъците след тях. Високо във въздуха огън и пушек се вихреха като микроциклони.
	— Класно — шумно изрази одобрението си Тайгър Панси.
	Пътят пред тях беше чист. Стиг ги върна отново във външната лента. Джиповете „Мазда“ и останалите бронирани коли го последваха през процепа, запазвайки петдесетте метра дистанция. След това преминаха последните три камиона „Локо“.
	— Кат? — обади се Стиг. — Кат, добре ли си?
	Брадли се бе притиснал към тесния отвор на прозореца, взирайки се в пътя зад тях.
	— Не виждам никого. Още има много пламъци.
	— Кат? — попита Мортън. Като никога, звучеше загрижен.
	— Момчета. На вас ви пука за мен. Колко мило.
	Стиг видя в образа от задната камера как бронираното тяло на Котката излиза от разрушения магазин за храна. Една от маздите наби здраво спирачки, гумите й оставиха черни следи по ензимноподсиления бетон. Предната врата се отвори и Котката се покатери вътре, сякаш се мяташе на лифт.
	— Някой от лошите оцеля ли? — попита Алик.
	— Следя трафика в местната мрежа — каза Кийли. — Жителите още не са видели никого, но те още не смеят да се покажат.
	— Кажи им да не се приближават до оцелели войници — каза Брадли.
	— Да, сър.
	— Ето това беше забавно — каза Котката. — Колко остава до следващата блокада?
	— Половин час — измърмори с раздразнение Олвен.
	Като всички останали, и тя беше нетърпелива да се включи в битката, когато най-сетне настигнеха Звездния странник — събитие, което никога нямаше да се осъществи, ако патрулите на Института ги забавяха постоянно, както скоро осъзнаха Брадли и Стиг. Брадли бе взел решение да възприемат тази тактика на челни сблъсъци. Само превъзходните брони на членовете на парижкия екип и Ноктите на Котката можеха да се справят с такава задача, заради което Пазителите малко или много им завиждаха.
	Още един от големите камиони „Локо“, които бяха конфискували от гаража, премина с рев покрай бронираната кола на Стиг. Шофираше го Джим Нуан. Той им помаха, докато маневрираше към челната позиция в колоната.
	Стимулантите, които Стиг бе взел, за да остане нащрек през втория ден на шофиране без почивка, не му позволяваха да отпусне ръцете си върху волана. Поддържаха съзнанието му фокусирано върху задачата, а невроните му стреляха с прецизността на процесор. Можеше да прави едно и също цяла седмица под въздействие на наркотиците. Не му трябваше сън, но за съзнанието ставаше все по-трудно да се измъкне от затворения мисловен цикъл, в който влагаше толкова внимание.
	— Има ли някой друг между нас и Анкулан? — попита той.
	— Никой не е споменавал нищо — каза Кийли. — Още не мога да получа информация от моста. Пътната информационна мрежа свършва на сто и шейсет километра преди него, от тази страна на реката. Дори резервните системи не могат да проникнат отвъд тази линия. Никой не получава радиосигнали и от юг. Все още получавам рутинни сигнали от Рок Дий по късовълновата честота, но това е всичко.
	— Добре.
	Ако поддържаха сегашната си скорост и в случай че нямаше нови сблъсъци с Института, щяха да стигнат до моста Анкулан след два часа и половина. Според най-оптимистичните им прогнози Звездния странник бе стигнал там преди час. Не бяха особено сигурни. Комуникациите се бяха влошили драстично, когато конвоят на Звездния странник премина през онази граница на сто и шейсет километра от моста. Пазителите дълго обсъждаха какво ли са направили от Института, за да унищожат мрежата в пътя.
	Стиг отчаяно искаше да получи новини. Анкулан беше мястото, където клановете бяха организирали най-сериозния си опит да спрат Звездния странник на Първа магистрала. Ако това не го забавеше, тогава цялото преследване щеше да е напразно, а на тях им оставаше да разчитат на проекта за отмъщение на планетата и на Последния щурм. Разбира се, нямаше да си позволи да критикува Брадли Йохансон. Трябваше да признае обаче, че като за план, мислен в продължение на сто и тридесет години, времевият му разчет изглеждаше изключително скапан. Освен това бомбардировката на ЗП бе превърнала преследването в нещо лично. Той искаше лично да убие Звездния странник. Все още можеше да отпусне съзнанието си достатъчно от хватката на стимулантите, за да проследи тази мисъл.
	Брадли се наведе и погледна съсредоточено в късовълновия предавател.
	— Това звучи като Саманта.
	Очите на Стиг не изпускаха пътя. Беше изолирал имплантите си от всякакви комуникационни предавания, за да може да се съсредоточи по-добре. Пред тях камионът на Джим Нуан изхвърляше шумно огромно количество горивни изпарения. Ясното синьо на небето искреше на хоризонта.
	— Какво казва?
	— Те са при манипулаторната станция. Предполагам, това означава, че Адам е стигнал до тях с оборудването.
	— Добър човек е Адам, не може да го спре никакъв предател.
	— Почакай… — По устните му пробяга усмивка. — Не спира да повтаря, че е готова да сърфира върху следващата вълна. — Той превключи късовълновата система в режим на предаване. — Съобщението получено. Приятен ден на плажа.
	Отговорът му се повтори автоматично десет пъти.
	Олвен сложи ръце на гърба на седалката на Брадли и отпусна глава върху дланите си, усмихвайки се доволно.
	— Утре! Бленуващи небеса, не мога да повярвам. Ще се случи утре!
	— Не и ако аз го настигна първи — изсумтя Стиг.
	Олвен и Брадли се спогледаха.
	— Е, Брадли, как се чувстваш сега? — попита Тайгър Панси. Не обърна внимание на Олвен, която се смръщи неодобрително. — Чакаш това да се случи от много време.
	— Не съм сигурен, че чувствам каквото и да било — каза Брадли. — Просто се концентрирам върху събитията, които се случват около нас. Знам, че аз съм отговорен за тях, но не мисля, че някога съм се опитвал да си ги представя. Това си е страшна работа, да наблюдаваш лавина, която се свлича с трясък по склона на планината, и да знаеш, че ти си хвърлил първото камъче.
	— Това е лавина, която ще погребе шибания Звезден странник — каза Олвен. — Ще се погрижим за това.
	— Благодаря, мила. Именно клановете ми дадоха толкова много сила през десетилетията. Нямате представа какво е да си заобиколен от презрение и омраза и все пак някой да вярва в теб.
	— Федерацията ще ни е длъжница, а?
	— Те винаги са били наши длъжници, просто никога не са го осъзнавали. А ти, мила Олвен, знаеш ли вече какво ще правиш, когато това приключи?
	— Не. Не съм се и замисляла. Все още ми е трудно да приема, че това се случва. Винаги съм очаквала, че следващото поколение ще помогне за отмъщението на планетата, или по-следващото. Не и моето.
	— Е, след два дни всички ще трябва да седнем и да помислим какво ще се случи с нас. Клановете трябва да се променят. Кой знае в какво.
	— Ако съм жива след два дни, ще съм на най-голямото празненство, което Далечината някога е виждала.
	— Добре казано, мила. Ще изчакаме махмурлукът да отмине, преди да вземаме важни решения.


	Видяха пушека на няколко километра пред тях. Тънки ивици сиви изпарения се носеха към неясното екваториално небе. Беше от онзи пушек, който се вдигаше от пепелище.
	Хавил не беше голям град. Продължаваше няколко километра по пътя, преди да отстъпи територията си на портокалови насаждения. Конвоят на Звездния странник бе започнал огнена буря в единия му край и я бе пренесъл по цялата му дължина. Постройките от въглеродни панели бяха превърнати в купчини сгурия, проснали се върху бетонните си основи. Черни хоризонтални белези от лазери и мазери се виждаха по всяка оцеляла бетонна стена, минаваха през всяка изкормена сграда. Сред останките се виждаха отчаяни и безцелно скитащи хора. Невярващите им погледи проследяваха конвоя на Пазителите. В един огромен открит двор бяха наредени трупове, загърнати с платнища.
	— Ударили са всеки възел — докладва Кийли. — Мрежата не е имала бронирано покритие или каквато и да било друга защита.
	— Не мисля, че са били чак толкова точни — каза Брадли, когато стигнаха края на Хавил. Дърветата на границата на града още горяха. — Умишлено са унищожавали всичко, за да не можем да се възползваме от всякакви дългообсегни комуникации по пътя.
	— Мислиш ли, че са го направили във всеки град? — попита Олвен.
	— Без съмнение.


	Вече нищо друго не се движеше по Първа магистрала. На юг от гигантската алея от секвои на Роб Лейси земята се надигаше постоянно, за да бъде похлупена от ниски хълмове, чиито долини се сключваха в нежни извивки. Брадли си спомни как бе пътувал по новоизградената Първа магистрала, когато този пейзаж представляваше само пустош. Днес, почти два века по-късно, нежните склонове бяха покрити с богата смарагдова растителност от жилава трева и дребни зелени дървета. Обедното слънце превърна короната на сапфиреното небе в бяла пелена, ярка като пламък и болезнена за очите. Видимостта беше идеална. Ако погледнеше над рамото на Стиг през дебелото стъкло на бронираната кола, можеше да види как калносивата ивица от ензимноподсилен бетон се извива напред през криволичещите долини в продължение на километри. Там нямаше къде да се скрие патрул от крузъри. Стиг и останалите шофьори натиснаха здраво газта.
	След Хавил минаха през още четири малки града, които Звездния странник бе сринал със земята. Последен беше Зийфийлд, най-южното селище по продължение на Първа магистрала. Очевидно новините се бяха разнесли бързо на юг. Последните три града бяха пусти. Не видяха покрусени жертви, нито трупове сред тлеещите руини. Където и да бяха избягали жителите, не се показваха. Кийли не успя да се свърже с никого по местните канали.
	Насред плавните извивки на платото фиброоптичният кабел, който свързваше Института с Армстронг Сити, поддържаше поредица от възли, които осигуряваха комуникационни услуги за всеки на пътя. Бяха разположени на пет километра един от друг и бяха защитени от стихиите под широки метър куполи, които стърчаха от земята до пътя като бетонни гъби. Всяка от тях беше поразена с мазери. Плътният карбон се бе превърнал в светлосива каша, оградена от опърлена трева.
	— Тук беше първата ми мисия срещу Звездния странник — каза Стиг, когато Първа магистрала започна да се спуска в една от по-дълбоките равнини към края на платото. — Винаги срязвахме кабела тук. Беше лесно.
	— Сега те използват този метод срещу нас — каза Брадли. — Въпреки това ударите срещу всеки възел говорят за дълбока несигурност от тяхна страна. Няколко срязвания щяха да са достатъчни.
	— Защо си е направил труда? — попита Олвен. — Той знае, че използваме къси вълни. Не може да блокира основните ни комуникации.
	— В някои отношения неспособността му да разсъждава оригинално е поразителна — каза Брадли. — Тъй като разрушаването на пътната мрежа ни пречеше преди, той продължава да сее унищожение по същия начин.
	— Това звучи повече като програма на някоя система, отколкото като съзнателно същество.
	— В някои отношения неврологичните му функции са удивително сходни с тези на процесор. Тактиките, които използва, са предопределени от принципа на опита и грешката или научени от други, по-интуитивни източници от собственото му съзнание. В подобна бързоразвиваща се ситуация като това преследване той изпитва трудности. Няма време да пресее възможностите и да избери тези, които са най-ефективни.
	— Искаш да кажеш, че взема идеите си от хора?
	— Да, много често. Макар че колкото повече време са под контрола му, толкова повече закърняват способностите им да мислят по оригинален и изобретателен начин.
	— Не се учудвам, че иска да се отърве от нас. Няма как да се състезава срещу хората.
	— Не и по нашите правила на играта. Въпреки това ни доведе до ръба на унищожението. Не го подценявай.
	— Да, сър.
	Брадли се трогна от решителността в гласа й. След толкова много години дори той беше малко притеснен от безрезервното уважение, което клановете таяха към него. Почти му се струваше, че властите във Федерацията са прави, когато го набеждаваха за водач на култ.
	Първа магистрала започна дългото си спускане от платото. Пътят се движеше над по-стръмните клисури, след което се изви по поредица от резки завои и най-сетне ги изведе върху знойното поле. Именно тук първата истинска дъждовна гора се опитваше да пусне корените си. Спускаше се от връх СвОмир в северозападния край на планините Десо до южната брегова ивица на Дъбово море. Тревата бе пристигнала първа, разпръсната под формата на семена от цепелините, възстановявайки почвата, преди дърветата и лозите да бъдат засадени в рамките на петдесетгодишен период. Сърцевината на дъждовната гора вече избуяваше и се разширяваше без повече помощ от страна на хората.
	Брадли виждаше долината Анкулан отдалече — дълбока бразда, която се простираше от западния до източния край на полето и свършваше на границата на Дъбово море. Растителността й беше видимо по-тъмна от тучните нефритени цветове на дъждовната гора — маслиненозелена, сякаш дерето беше обвито в постоянна сянка. Реката беше захранвана от дузина притоци, които започваха от веригата Десо и придаваха пищна мощ на течението й. Водата се врязваше дълбоко в повърхността и оформяше дере, широко над двеста метра и дълбоко до тридесет на места. Склоновете му бяха почти отвесни. Гъсти храсти изпълваха дъното на дерето от всяка страна на реката. Полуоголените им топки от корени се бореха за хватка върху лепкавата кал. Водни тикви бяха завладели плитчините. Плодовете им с цвят на сяра се поклащаха върху водата. Варираха от пъпки, не по-големи от портокали, до напълно развити глобуси с размерите на футболни топки и с мека, сбръчкана повърхност. Венците им от тънки черни пипала се извиваха в течението около тях като змиорки. Така близо до планините водите на Анкулан носеха толкова много седименти, че цветът й напомняше на разредено с мляко кафе.
	Като се имаше предвид колко трудно беше да се пренесат стоманени греди на Далечината, най-ефективният от гледна точка на цената метод за преодоляване на подобна пропаст беше да се използва цяла бетонна арка, която да поддържа пътя. Заради това лентите бяха само две вместо обичайните четири.
	Сапьорският екип на Пазителите се бе справил добре със срутването на пътя. От арката бяха оцелели само строшени бивни от бетон, които се извиваха над двата бряга на реката. Централният стометров участък на пътя го нямаше, а останките от него представляваха струпване от потопени камъни, около които подскачаше побеснял вихър разпенена вода.
	Алик и Мортън застанаха в края на прекъснатия път и използваха активните си сензори, за да сканират дебелата стена, която дъждовната гора бе издигнала от другата страна на реката. Сред растителността не се виждаха скрити врагове.
	— Изглежда чисто — докладва Алик.
	Стиг и останалите стояха до самия ръб на клисурата и гледаха към буйната вода на двадесет метра по-надолу. На бетонните развалини се бяха закачили тела, три от които носеха тъмните брони на войници на Института, а две — камуфлажни дрехи. Всички имаха ужасни рани. Няколко храста до реката бяха задържали един от бойните коне от породата Карл Велики, чийто труп започваше да се подува. Стиг сканира горната част на реката и откри още тела, спрени от калта и растителността.
	— Съвсем ясно е накъде са тръгнали — каза Брадли. Върхът на клисурата граничеше с открита площ, където тревисти пълзящи растения и храсти оформяха преходна зона между дъждовната гора и бездната. Влажната почва там беше разорана от конвоя на Звездния странник.
	— Командир Хоугън, Мортън, може ли хората ви да претърсят тази част, моля? — каза Брадли. — Трябва да открием къде са прекосили реката.
	— Разбира се — каза Алик. Двамата с Мортън слязоха от моста.
	Ноктите на Котката и екипът от Париж се затичаха по пътя, а бронираните коли и джиповете ги последваха. Движиха се по ръба на клисурата още два километра. На някои места скалните стени се издигаха на цели четиридесет метра. Под тях, разпилени по продължение на реката, мъртви тела лежаха в калта, а водата ги заливаше от всички страни. След първите тридесет всички спряха да броят.
	Конвоят на Звездния странник беше прекосил течението на реката на около два километра от моста. Склоновете тук бяха по-ниски и от двете страни и пътят се намираше само на десет метра от реката. Бяха използвали експлозиви, за да разкъсат основата на снижението и да сринат остатъка от стената, създавайки наклонена купчина скали, по която превозните средства можеха да слязат — груба на вид рампа, отразена като в огледало от другата страна на Анкулан.
	Три съсипани крузъра се виждаха по средата на реката, където водата буйстваше върху тях. Още два бяха изгорели на северната рампа. Един беше ударен от кинетични снаряди и йонна стрелба от другата страна, след което някакво по-тежко превозно средство го бе изтикало встрани от пътя. Виждаха се големи участъци от растителност, които бяха обгорени и тлееха. Двадесет мъртви бойни коня лежаха насред мокрите храсти. Ездачите на някои от тях висяха пристегнати за седлата. По границата на дъждовната гора имаше още трупове.
	Брадли огледа бойното поле и склони глава от мъка.
	— Бленуващи небеса, нека това свърши бързо.
	— Един от тях помръдва! — извика Мортън. — Моля, прикривайте ме.
	Той се отправи надолу по грубоватия склон, ботушите му се хлъзгаха по калните шисти. Роб и Котката го последваха по-бавно.
	— Командир, можете ли да отидете до другата страна, моля ви — каза Брадли. — Искам да сме сигурни, че не ни чакат изненади.
	— Разбрано — каза Алик.
	Парижкият екип тръгна надолу по рампата.
	— Стиг, ние ще отидем при тях, веднага щом дадат сигнал, че е чисто.
	— Да, сър. — Стиг огледа буйната река. — Хм, джиповете ни ще се справят с това течение. Не съм сигурен обаче дали някои от камионите ще успеят да преминат през толкова силна река. Може би трябва да монтираме вдигачки.
	— Не. Трябва да продължим да се движим. Всяка кола, която не може да премине, ще остане тук.
	— Брадли — извика Мортън. — От твоите хора е. Не спира да пита за теб.
	Брадли слезе по една от следите от гуми, останали върху рампата, понеже реши, че почвата и шистите там ще са по-солидни. Въпреки това се подхлъзна няколко пъти. Стиг го последва, от рамото му висеше най-големият им медицински комплект.
	Ноктите на Котката стояха сред храстите на дъното на известно разстояние от рампата. Наблизо беше паднал един от бойните коне. Тялото му се бе влачило няколко метра през храсталака, преди най-сетне да спре. Точно зад него, в калната следа от скършена растителност, лежеше ездачът му. Беше паднал в яма, която бавно се пълнеше с вода. Шалът му носеше смарагдово-медните цветове на клана Макфостър, макар че гордите краски се различаваха трудно под кръвта, която платът беше попил. Старият скелет със силово поле, който човекът носеше върху тъмните си дрехи, бе прогорен на няколко места. Без съмнение най-тежката от раните му беше разрез по продължение на торса, покрит със съсирена кръв и кал.
	Брадли присви очи, когато видя дебелата червеникава кожа на мъжа, под която беше заровена паяжина от поразени кръвоносни съдове.
	— Харви? Харви, това ти ли си?
	— Бленуващи небеса, наистина си ти — изхриптя немощно съсипаният глас на Харви. — Казаха, че си тук. Не им повярвах. Съжалявам. Знаех в сърцето си, че няма да ни оставиш сами срещу това чудовище.
	Брадли падна на колене в кървавите локви до стария войн.
	— Какво правиш тук? Ти не трябваше да участваш в повече сражения.
	— Една последна битка, Брадли. Това е всичко. Толкова се уморих да обучавам хлапетата, да ги пращам в битка, докато аз чакам на сигурно. Винаги ми е била нужна една последна битка заради мен самия. Благодаря на бленуващите небеса, това си беше славно сражение. Предците ни щяха да са горди с нас днес.
	— Аз се гордея с теб, Харви, винаги съм се гордял. Сега се облегни назад, Стиг носи медицински комплект, той ще те стабилизира.
	— Брадли. — Ръката на Харви се надигна и сграбчи блузата на Брадли.
	— Да?
	— Брадли… трябва да видиш другите хлапета. — От устата му излизаха хрипове — най-добрата имитация на смях, на която беше способен.
	Брадли покри ръката на Харви със своята.
	— Не говори.
	Стиг почти се срина на земята, докато се взираше съкрушен в стария си боен инструктор.
	— Ще се оправиш, Харви. Имам медицински комплект от самата Федерация. Вътре има лечебна кожа и биогенични лекарства, нищо не липсва.
	— Запази ги, момче — прошепна Харви. — Ще ти трябват след отмъщението на планетата.
	Стиг склони глава, по бузите му се стекоха сълзи.
	— Харви? — попита Брадли. — Колко време мина от битката? Можеш ли да си спомниш?
	— Можеш да разчиташ на мен — каза Харви. — Наблюдавах как камионът на чудовището се качва по склона и отбелязах времето. Знаех, че информацията ще ти трябва. Останалите са хлапета, никога не ме слушат, когато им казвам кое е важно.
	Той погледна към древния хромиран черен часовник на китката си.
	— Осемдесет и седем минути, Брадли. Само с толкова преднина разполага вече. Казах ти, че се сражавахме здраво.
	— Така е. А ние ще довършим работата ви, обещавам.
	Харви притвори очи и изхриптя.
	— Дай му някакво болкоуспокояващо — каза Брадли на Стиг. — След това го качи на един от джиповете.
	Той нежно измъкна блузата си от дланта на Харви и погледна към аленото петно от кал, сякаш се опитваше да си спомни как се е озовало там.
	— Сър — каза неспокойно Стиг — Не можем да го преместим. Тези рани…
	— Харви пътува за бленуващите небеса и нищо в чантата ти няма да предотврати това — каза Брадли. — Не можем да чакаме тук това да се случи, а аз няма да позволя да умре сам. Дори и да отнеме само още няколко минути, той ще бъде с нас, с другарите си, докато преследваме врага до гибелта му. Би ли му отказал това?
	Харви се засмя отново, чу се немощно гъргорене. Очите му още бяха затворени.
	— Кажи му, Брадли. Ах, какви са хлапетата днес, дано бленуващите небеса да ни опазят от тях.
	Стиг кимна смирено и отвори медицинския комплект.
	Брадли се изправи на крака.
	— Осемдесет и седем минути — каза той на Ноктите на Котката. — Можем да го настигнем.


	Адам бе решил, че наименованието „мокра пустиня“ е почти идеалният оксиморон. В момента, в който започнаха да карат през нея, промени мнението си. Всеки ден бурята, която идваше призори от океана Хонду, носеше облаци, които изливаха между четири и пет сантиметра дъжд в района, преди най-сетне да се изтеглят в късните часове на сутринта. Мократа пустиня представляваше широка земна тераса, която се спускаше в продължение на стотици километри от равнините Алдрин до брега на океана, плоска шир от пясък и варовикови скали. На практика това беше най-големият плаж в познатата галактика, макар и последният голям прилив да бе приключил преди около четвърт милион години. Геолозите от ранните изследователски експедиции бяха установили, че пустинята някога се е намирала под океана Хонду. В такъв случай Голямата Триада трябваше да е била на брега. Гледката към лавата, изливаща се от огромните вулкани в океана, сигурно бе представлявала невероятно зрелище. Когато дъждовете падаха върху мократа пустиня, потичаха по напоената повърхност в стотици плитки, но широки километри канали, които се оцеждаха обратно в океана. Час след като облаците бъдеха изтласкани на изток, земята отново се откриваше към слънцето и оттичането продължаваше с невероятна скорост. Обедното екваториално слънце грееше от празните небеса и изсушаваше наквасената повърхност. Вследствие на това се появяваше слой топла и гъста мъгла, която се задържаше над земята през останалата част от деня.
	В ранните дни на човешкото колонизиране на планетата екипът за съживяване на биосферата бе пръснал лишееви спори над мократа пустиня, а след това членовете му изпаднали в дилема какво още могат да направят. Това се бе случило преди сто и петдесет години. Те все още не се бяха върнали.
	От кабината на челното волво не се виждаха никакви следи от лишеите. Нямаше признаци на какъвто и да било живот. Нито един организъм от по-висше еволюционно ниво не можеше да оцелее в този странен цикъл от влага, жега, пара и жулещи ветрове.
	Адам беше на смяна зад волана. Пътуването беше изтощително, особено за Пазителите, които се редуваха да шофират, за да могат тримата от флота да си почиват преди полета. Съвсем скоро в малките часове на нощта бяха минали покрай връх Херкулан. След това стигнаха до средата на пътя покрай основата на връх Зевс. Тогава изгря зората и ги принуди да паркират зад няколко издадени скали и да завържат волвотата със специални стоманени въжета. Дори Адам се уплаши, че ветровете може да издухат тежките коли. Саманта беше права. Ако бурята ги бе заварила с цялата си мощ в основата на Херкулан шансовете им да оцелеят щяха да са нулеви.
	След като ветровете поутихнаха достатъчно, развързаха въжетата и отново потеглиха. След няколко часа стигнаха най-северната граница на основата на Зевс и потеглиха с висока скорост през мократа пустиня. Мъглата ги обгърна почти незабавно.
	Радарът беше включен и търсеше препятствия и дефилета. Засега не се бяха натъкнали на такива. Адам не включи фаровете, просто нямаше смисъл. Слънчевите лъчи предизвикваха флуоресценция в мъглата, която изглеждаше като бяло сияние, обгърнало кабината на камиона. Видимостта рядко надвишаваше петнадесет метра. Дори в тези условия спокойно можеше да ускори до сто и петдесет километра в час.
	Ерозията не им създаваше проблеми в мократа пустиня. Поголовното насищане с вода придаваше на пясъка невероятно сцепление, захващайки всяко зрънце и частица със силата на лепило. Основата под камиона беше изключително стабилна, макар и триенето да беше много ниско. Щяха да си имат проблеми, в случай че им се наложеше да набият спирачки. Обширните дренажни канали бяха дълбоки най-много петнадесет сантиметра, което им позволяваше да препускат необезпокоявано напред. Около гумите на волвото се разгръщаха огромни ветрила от пясък, сякаш около машината бяха израснали криле.
	— Мисля, че наближаваме града — каза Адам. Радарът показваше издаденост, издигаща се на осем километра пред тях. Това беше първото нещо, което нарушаваше монотонността на пустинята.
	Розамунд се надвеси над рамото му и се вторачи в екрана.
	— Да, това трябва да е. Координатите съвпадат.
	Адам премигна, ретиналните му импланти преминаха в режим на максимална разделителна способност. Отвъд тъмната повърхност, изчистена от чистачките на предното стъкло, сияйната мъгла си оставаше напълно непроницаема. Той провери радара отново.
	— Тези размери наред ли са?
	Кракът му инстинктивно отпусна газта.
	— Предполагам. — Розамунд вече звучеше притеснено.
	Самото наименование „мокра пустиня“ трябваше да подскаже достатъчно на Адам, че жителите на Далечината са истински буквалисти. Каменната вълна представляваше хребет от седиментни скали, дълъг почти два километра и издигащ се до триста метра по протежение на гладкото си било. Ерозията беше изтърбушила едната страна, скулптирайки гигантска вдлъбнатина в скалата, която продължаваше по две трети от нея, а на дълбочина стигаше до триста метра. Докато се приближаваха към скалата от южния й край, Адам видя, че тя наистина има формата на огромна вълна, замръзнала в мига, в който е започнала да се извива. Според файловете му геолозите още спореха дали е ерозирала след отдръпването на океана.
	Сградите на Стоунуейв бяха подредени в центъра на гигантската тераса, където извитият покрив беше най-висок. Намираха се на сто и петдесет метра от билото. Макар да бяха различни по големина, всички споделяха една и съща проста форма на продълговата кутия. Бяха качени върху къси кокили, които ги държаха на едно и също ниво. Стените, подовете и таваните им бяха направени от идентични неукрасени въглеродни панели в квадратна форма, прикачени към здрави рамки. В завета на кухата вълна бяха защитени от най-сериозните набези на стихиите. Дъждът никога не ги докосваше, макар и сутрешният вятър да духаше все така страховито, когато се завихряше над подслона на скалата.
	Малкият град се изхранваше единствено благодарение на хиперплъзгачите. Две от сградите бяха превърнати в луксозни хотели с по петнадесет легла за свръхбогатите туристи, които идваха, за да изпробват късмета и нервите си в сутрешните бури. Персоналът на туристическите компании се помещаваше в три блока със спални. Освен това имаше генератор на дизел, завод за преработка на отпадните материали, гаражи и хангари.
	Адам подкара камиона по каменната повърхност и спря пред един от хангарите. На табелата върху плъзгащите се врати пишеше: „Приключения сред Голямата Триада.“ Е-кономът му се бе опитвал да установи връзка с управляващите системи на сградата, но без резултат. Когато Адам сканира наоколо с ретиналните си импланти в инфрачервен режим, геометричните форми на сградите показаха еднакви температури.
	— Изглежда пусто — каза той.
	— Компаниите са го затворили, когато туристите са спрели да идват — каза Розамунд.
	— Исусе, надявам се да са оставили хиперплъзгачите.
	— Няма причина да не са.
	Адам се върна, за да провери как е Паула. Тя беше заспала на малкото си легло, коленете й бяха притиснати към гърдите. Челото й беше мокро от пот, а дишането й беше много повърхностно. От време на време издаваше звуци, все едно се давеше. Успокоителните не бяха всесилни, а нито едно от лекарствата, дори биогеничните, не беше помогнало дори малко за цялостното подобряване на състоянието й. Адам се страхуваше да използва диагностичната система, страх го беше какво може да му покаже.
	— Остани тук и я наблюдавай — каза той на Розамунд.
	Тя понечи да възрази, но той я прекъсна.
	— Не знам дали състоянието й наистина е причинено от болест — каза Адам и веднага се почувства като пълен лицемер. — Ако се събуди, трябва да я накараш да пие вода. Принуди я насила, ако трябва.
	Освен всичко друго се притесняваше, че не е яла от много време. Медицинският комплект разполагаше с оборудване за венозно хранене, но той не искаше да стига дотам, докато наистина не му остане друг избор.
	Побърза да излезе от кабината, засрамен от собственото си облекчение, че оставя проблема зад себе си. Другото волво беше паркирано точно зад неговото. Уилсън вече слизаше долу, докато Кийран изключваше двигателя. Сякаш всички звуци бяха засмукани в някакъв вакуум. Камъкът и мъглата произвеждаха странни акустични ефекти. Адам погледна към извития таван. Чувстваше се неспокоен, но не можеше да определи защо.
	— Как е Паула? — попита Уилсън.
	— Няма промяна — отвърна кратко Адам. — Модифицирахте ли системите си, за да могат да предават в режима, нужен на Саманта?
	— Да, мисля, че се справихме. Проблемът е в обхвата. Свалихме няколко от модулите на волвото и ги пренастроихме. Новият уред трябва да свърши работа, но разполагаме само с един. Искам да взема модулите от твоята кабина, а се надявам, че и возилата тук разполагат с подобна електроника.
	— Би трябвало — каза Джеймъс. Беше слязъл от кабината на камиона заедно с Ана и Оскар. — Возилата, които туристическите компании използват, за да поддържат контакт на дълги разстояния, трябва да имат по-добри трансмитери от волвотата.
	— Добре, двамата с Кийран ги потърсете. И без това ще се нуждаем от тях, за да извлачим хиперплъзгачите. Внимавайте, не знаем дали мястото е изоставено. Ние четиримата ще проверим хангарите.
	Отстрани на хангара на „Приключения сред Голямата Триада“ имаше малка вратичка. На Адам му се наложи да стреля по ключалката със слаб йонен заряд. Вътре беше толкова тъмно, че дори ретиналните му импланти с трудност докарваха образ. Той заопипва за ключа на лампата. Трябва да имаше някакво захранване. Включиха се дълги полисветлинни ивици. Светлината им му се стори странно жълта, след като бяха изтърпели безкрайното бяло сияние на мъглата. Осем хиперплъзгача почиваха на транспортните си люлки. Бяха в основната си форма-дебела пура с криле и опашки, прибрани в триъгълни пъпки до корпуса.
	Оскар подсвирна впечатлен.
	— Красиви машини.
	— По-добре вие ги проверете — каза Адам. — Това е вашата специалност.
	— Разбира се — каза Уилсън. — Потърси системите на хангара, моля те. Ще ни трябват записите от поддръжката им.
	— Както и записите от полетите им — допълни Ана. Сложните шарки от ОВ-татусите й започваха да светят в меко златисто под лампите на хангара. — Траекторията на летене, която ще опитаме да последваме, е много трудна. Трябва да насочим дъгата съвсем точно.
	— Като за начало ще трябва да преминем по стандартна траектория, с която да се издигнем — каза Уилсън. — След като излезем от вихрите, ще можем да адаптираме профила си на летене. Ще убием скоростта и ще променим ъгъла, за да кацнем на Трона на Афродита. Можем да намалим скоростта по всяко време, но не можем да я увеличим. Ще бъде сложно, но един от нас трябва да успее да се доближи достатъчно.
	Оскар погледна обвинително към Адам.
	— Трябва да са вградили някакво оборудване за кацане на върха — каза Ана. — Не може всички летци да кацат на краката си без никакви проблеми.
	— Ако не набереш достатъчно висока скорост, би трябвало да се отклониш и да поемеш към повърхността — каза Уилсън. Откри бутона за ръчно освобождаване на покритието на първия плъзгач и го завъртя. Прозрачният мехур се надигна плавно. Уилсън се наведе над ръба на кабината. — Да започваме.
	Е-кономът на Адам му докладва, че пилотската система на хиперплъзгача току-що се е включила. Той безкомпромисно задържа за миг погледа на Оскар, а след това се скри в офиса на дъното на хангара. Въздухът вътре беше застоял, помещението бе останало запечатано толкова дълго. Всички повърхности бяха влажни и студени. Някои от металните предмети дори бяха покрити с конденз.
	Настолната система се включи веднага щом той докосна бутона за захранването. Още по-хубавото беше, че програмите и файловете не изискваха код за достъп. Той започна да издърпва общата информация.
	— Адам — обади се Кийран по кодирана линия, — открихме джиповете, които използват, за да извлачват хиперплъзгачите до Каньона на Наблюдателя. Каква ти устойчивост на вятър, те изглеждат като мехурчета. Мисля, че имат и котви.
	— Добре. Виж дали имат записи за функционирането им. Ще вземем двата с най-добри показатели.
	— Заемам се. А няма ли да вземем три хиперплъзгача?
	— Ще говорим за това след минута.
	— Добре. Така или иначе трябва да ги презаредим. Джеймъс ще намери главния резервоар с дизел.
	Адам откри файл, който съдържаше въвеждащите инструкции за летенето с хиперплъзгач, които „Приключения сред Голямата Триада“ предлагаха. Даде на е-конома си списък с точната информация, която искаше да бъде свалена.
	— Ами свределите, които използват, за да застопоряват хиперплъзгачите? — попита той Кийран.
	— Не са тук. Ще огледам наоколо, след като приключа с джиповете.
	— Добре. — Във виртуалното зрение на Адам изскочи стандартен пътеводител. — По дяволите, ще трябва да сме много бързи. Обикновено тръгват за Каньона на Наблюдателя по обяд. Така екипите имат време да разположат хиперплъзгачите вечерта и да се изтеглят, докато е още светло.
	— Ще се справим.
	Е-кономът на Адам вече беше издърпал няколко части от упътването. Той ги зачете по диагонал, докато не откри файловете, касаещи спомените с умения. Имплантирането се осъществяваше в някаква стая до офиса. Той отвори вратата и се озова в нещо като чакалня в средноуспешна правна фирма. Изключение правеха петте удобни кожени фотьойла, наредени до задната стена. Всеки от тях разполагаше със собствена високотехнологична система. По краищата на леко влажната кожа започваше да се разпространява тъмен мухъл. Това беше първият жив организъм, който виждаха, откакто бяха пристигнали в мократа пустиня. Той провери енергийните резерви в системите.
	— Открих устройствата за имплантиране на спомените с умения — каза той на останалите, когато се върна в хангара.
	Вече пет от хиперплъзгачите бяха отворени. Уилсън седеше в пилотската кабина на един от тях, ръцете му почиваха върху и-точките. Под и над него пъпките на крилете се извиваха, сякаш нещо в тях нямаше търпение да се появи на бял свят.
	— Добра работа — каза Уилсън.
	— Не съвсем. Има малък проблем. Влажността там е дори по-голяма от тук. Прецакала е някои от системните връзки. Само една от системите ми вдъхва доверие. Ще трябва да се редувате. Нека Оскар мине първи.
	— Добре — каза Уилсън.
	Каменното изражение на Оскар беше непроницаемо.
	— Как вървят нещата при вас? — попита Адам.
	— Правим предполетна проверка на системите — каза му тихо Оскар. — Засега всички изглеждат наред.
	Ана мина покрай него. Влачеше дебел свръхпроводящ кабел, който вкара в слота на втория хиперплъзгач.
	— Ще трябва да ги презаредим, преди да ги изкараме. Вторичните енергийни запаси са наред, но не можем да летим с тях. Трябва да заредим главните клетки. На електромускулите и модулите от модифицирана пластмаса ще им се наложи да свършат много работа.
	— Мисля, че генераторът на града е в първата сграда, покрай която минахме — каза Адам. — Освен това трябва да тръгнем възможно най-скоро оттук. Пътят до Каньона на Наблюдателя обикновено отнема поне шест часа. След това трябва да поставим държащите котви.
	Уилсън се изправи в пилотската кабина.
	— Да се захващаме тогава.
	— Трябват ни и държащи кабели за хиперплъзгачите — каза Ана. — Трябва да са някъде наоколо.
	— Вие двамата можете се оправите с това — каза Адам. — Аз ще се погрижа Оскар да се потопи по-бързо в блаженството на хиперплъзгането.
	— Тук има достатъчно хиперплъзгачи — каза Ана. Усмихваше се широко, докато описваше с ръка вътрешността на хангара. — Искаш ли да се присъединиш?
	— Не, благодаря, не и на моята възраст и с това тегло.
	Уилсън слезе от пилотската кабина и закопча елека си.
	— Моля те, наглеждай списъка с текущи проверки вместо мен.
	— Добре — обеща Адам.
	Оскар погледна редицата фотьойли в задната стая. Системата на един от тях беше активирана. В предната част на устройството светеха зелени електрически диоди. Той изсумтя от отвращение.
	— Повреди от водата, друг път!
	— Все още се нуждаем от тях, за да подготвят хиперплъзгача ти.
	— Това не е правилно. Шансовете да стигна там жив са никакви.
	— Тогава ми кажи кой от тях е агентът на Звездния странник.
	— О, по дяволите!
	— Именно. Сега легни на фотьойла.
	Оскар изпълни нареждането. Отпусна китките си върху и-точките.
	— Свързах се — каза той.
	Виртуалното зрение на Адам потвърди връзката. Каза на е-конома си да стартира програмата. Около китките на Оскар потекоха пластмасови предпазители.
	— Въвеждащата фаза ще продължи около минута — каза той, докато четеше от менюто. — За имплантацията са нужни осемнадесет минути.
	— А проверката на дейността е още една минута — каза Оскар. — Да, благодаря ти. Преминавал съм през това достатъчно пъти, когато работех в изследователския отдел на ТСП. Какви глупости само трябваше да знаем за…
	— Отпусни се, моля — каза сухо Адам. Придвижи виртуалните си ръце по иконите и даде начало на въвеждащата фаза.
	Очите на Оскар вече се бяха затворили. Лицето му започна да трепка леко заедно с резките движения на клепачите му.
	Адам се върна обратно в хангара. Два от хиперплъзгачите още минаваха през проверките. Нямаше сигнали за проблеми.
	Той гледаше към дисплеите в пилотската кабина на единия, когато чу звук зад себе си. Вдигна глава, за да види кой е.
	— О, не можа ли да…
	Тънкото хармонично острие се заби под идеален ъгъл в основата на черепа му и се вряза в мозъка му.


>	18

	Ози не можеше да зареди квантовия разрушител в изстрелващия канал. С подпрограмата на СИ не успяваха да накарат дебелата ракета да се плъзне от пълнителя на кораба в канала. Абсолютно нищо не вършеше работа. Беше опитал всеки трик, за който успя да се сети. Форсира захранването в електромускулните манипулационни ръце. Това предизвика само спазми и проблясващи икони във виртуалното му зрение, които го предупреждаваха за претоварване в системите. Накара подпрограмата на СИ да прегледа кода на цялата програма за управление на пълнителя. Анализът показа, че софтуерът е ефективен. Направи многобройни диагностични тестове на физическия механизъм. Внимателното му наблюдение показа, че всеки компонент е напълно оперативен.
	Въпреки това механизмът не сработваше.
	Ози се вбеси. Никога не се бе чувствал толкова объркан. Само някакъв много противен бог можеше да го накаже с такава ирония на съдбата — да стигне чак дотук и да не може да продължи заради някаква си малка засечка.
	„Има логично обяснение защо машината не работи. Следователно ще открия къде е проблемът.“
	Докато оглеждаше ужасяващо сложната архитектура на пусковия механизъм във виртуалното си зрение, единствената идея, която се въртеше в главата му, беше да заудря с виртуалните си юмруци по нея. Неспособността му да се концентрира се влошаваше още повече заради липсата на храна. Вече два дни не беше ял, а и не беше спал много.
	Неочакван, но въпреки това познат шум отвлече вниманието му от виртуалната структура. Във фотьойла отдясно Марк се рееше на няколко сантиметра над възглавниците с гръб към него. Чу шумоленето отново.
	— Йо, Марк, какво… Хей. Чакай малко, по дяволите! Това ШОКОЛАД ли е?
	Марк се завъртя лениво, бузите му се бяха издули, докато дъвчеше доволно. Едната му ръка държеше разкъсана и смачкана опаковка от млечен шоколад „Кедбъри“. Той обели лилавия станиол около последните четири квадратчета и ги пъхна предизвикателно в устата си.
	— Ах, ти, копеле! — извика побеснял Ози. — Аз умирам от глад тук, а ти през цялото време си имал тайни запаси.
	— Кутията ми с обяда — измънка Марк с пълна уста. — Моята кутия.
	— Заедно сме в това! Копеле, къде е човечността ти? През последните два дни карам само на вода. И двамата знаем откъде идва тя.
	Марк преглътна.
	— О, съжалявам. Забрави ли да откраднеш сандвичи от детската градина, преди да ме отвлечеш със звездния кораб, който открадна?
	— Това е моят кораб! Платил съм половината от него.
	— Добре, тогава отвори ТИ-канала и го обясни на Найджъл Шелдън.
	На Ози му се искаше да удари по системите пред себе си.
	— Какъв, по дяволите, си бил в предишните си животи, адвокат ли?
	— О, направо ще ме убиеш! — извика му Марк. — Коя част от това извратено нещо, което наричаш мозък, те кара да си мислиш, че бих могъл да съм ти благодарен? Моля, любопитно ми е. Кажи ми.
	— Ако си затвориш устата и ме послушаш, може би ниският ти коефициент на интелигентност ще схване какво се опитвам да ти кажа.
	— Поне коефициентът ми на интелигентност е по-голям от номера на обувките ми.
	— Тъпак!
	— Чекиджия! — Марк метна празната опаковка по Ози. — На всичкото отгоре си и предател.
	— Не съм шибан агент на Звездния странник. Боже, защо никой не ми вярва?
	— Това нов риторичен въпрос от висините на интелекта ти ли беше?
	— Не съм човек, склонен към насилие, но ако не спреш с това на мига, кълна се, че ще те ритам по задника, докато не пробиеш стената на кабината.
	— С обидите или с викането трябва да спра?
	Ози стисна юмруци. Готов беше… Всеки момент щеше…
	— Исусе! Как изобщо си преминал през ситото за подбор на персонала? Никой в тази галактика не би могъл да понесе работата с теб. Ти си най-дразнещият човек, когото съм срещал.
	— Харизмата ти ли впечатли Жизел? Или просто й е станало жал за теб заради прическата ти? — отвърна Марк.
	Ози вдигна инстинктивно ръка към косата си, която се носеше като възбудена медуза в нулевата гравитация на кабината.
	— Това е модно, мой човек — каза той с леден глас.
	— В коя вселена?
	Марк прозвуча толкова искрено заинтересуван, че това съвсем наруши мислите на Ози и му попречи да измисли отговор. Пък и…
	— Виж, мой човек, отплесваме се. Извиних се около тридесет милиарда пъти за това, което се случи при дока. Не съм искал да въвличам друг в това.
	— Как си мислиш, че ще се справят децата ми без мен? И двамата са под десет, за Бога. Ти ме отне от тях, за да умра сам в междузвездното пространство, а сега Федерацията ще загуби войната заради предателството ти. Ще трябва да полетят със спасителните кораби. Ще бягат през галактиката, гонени от извънземно чудовище, никога няма да знаят със сигурност дали са избягали, докато останалата част от вида е подложена на систематичен лов и изтребление. Нямаш ли деца? Опитай се да си спомниш какви са били чувствата ти към тях, преди той да превземе съзнанието ти.
	— Не съм шибан агент на Звездния странник! — извика Ози. Опита да се успокои. Погледна отново към Марк и видя самодоволна усмивка на лицето му. — Добре, използвай превъзходния си коефициент на интелигентност, за да помислиш над това: какъв е смисълът да открадна „Харибда“?
	— Това някаква вътрешна шега на Звездния странник ли е?
	— Говоря сериозно. Ще стигнем до Дайсън Алфа и след това какво? Шест часа преди Найджъл да дойде и да превърне звездата им в нова. Какво точно ще постигне агентът на Звездния странник с това? Шест часа достатъчно ли са, за да може ПланинаНаЗората да построи флотилия от фрегати като тази? Кажи ми, хайде, ти си шибаният експерт по монтирането на тези бебчета. Може ли да стане за шест часа?
	— Няма да играя тази игра.
	— Уплаши се, а?
	— Толкова си вдетинен.
	Единствено волята, която бе успял да развие в продължение на триста години живот, му помогна да запази гласа си спокоен и ясен.
	— Аз съм Ози Фернандес Айзъкс. Аз построих първия генератор на червееви дупки и помогнах за раждането на Федерацията, в която ти и децата ти живеете. Дори наистина да вярваш, че част от мен е погребана под обусловката на Звездния странник, на нея все още й се полага малко уважение. А Ози Фернандес Айзъкс е съвсем сигурен, че е невъзможно тази фрегата да бъде построена за шест часа.
	Марк въздъхна колебливо.
	— Не, не е възможно.
	— Благодаря ти. Ако не може да се направи, значи не е възможно да бъде построена и нова-бомба.
	— Може да схванеш принципите й.
	— Наистина е възможно. Имаш право. Физическите механизми са производни на съществуващи теории, така че да. Разбирането на една теория, като например, че _e_ е равно на _m_ по _c на квадрат_, е това, което прави атомната бомба възможна, но не инструкциите за построяването й. Схващаш идеята и половин час по-късно виждаш една от тях в действие, когато добрият стар Найджъл превръща звездата ти в разширяваща се сфера от свръхтежка радиация и плазма. Затова питам отново — какъв е смисълът?
	— ПланинаНаЗората разполага и с други бази.
	— Които в момента се издирват от останалите фрегати от операцията за заличаване на извънземното. — Ози си пое дъх. Марк поддаваше толкова бавно, че процесът му причиняваше почти физическа болка. — Найджъл ще извърши геноцид от името на вида ни, а най-ужасното е, че повечето от нас ще го аплодираме за това. Все още ще сме живи. Е, ура-ура на този фронт, но човешката раса вече няма да има душа. Тя ще умре заедно с ПланинаНаЗората. Марк, този полет е единственият шанс, който имаме, за да запазим човечността си. Рискът е огромен. Дори налудничав, признавам. Залагам живота си на него, защото имам правото да го направя, и още веднъж се извинявам, че те направих част от този залог. Проблемът е, че Найджъл е изцяло против това и аз го уважавам заради решението му. Това са страховити времена, Марк. Но аз не мога да позволя този шанс да ни се изплъзне. Трябва да се опитам да задействам отново генератора на бариерата.
	— Разбирам, но…
	— Ако съм предател, това няма значение, защото човешката раса ще оцелее благодарение на Найджъл и на корабите, които ни следват. Обаче, мой човек, помисли за това — ако не съм предател и възстановим бариерата, тогава пак ще спечелим, и то веднага. Това не струва ли нещо за теб? Каквото и да е?
	Отговорът се забави дълго, а когато Марк най-сетне проговори, сякаш думите се откъсваха с болка от гърлото му.
	— Не знам. Тази идея с възстановяването на генератора ми звучи доста несигурна работа.
	— Най-несигурната в историята на човечеството. Точно затова аз се наех да я осъществя. Хайде де, пич, нали не мислиш, че някой с поне капчица здрав разум ще се насади с такава идея?
	— Предполагам, че не. — На лицето на Марк се появи лека усмивка.
	— Ето това е моят човек. — Ози вдигна лапа. Марк се вторачи озадачено в нея. — Добре де — каза Ози. — Е, кажи ми, моля те, как да накарам пусковия механизъм на квантовия разрушител да заработи? Дяволите да го вземат, това нещо ме побърква.
	— Искаш да кажеш, че така или иначе не си можел да изстреляш ракетата?
	— Не — призна Ози.
	Последва още една дълга пауза, след която Марк се захили доволно.
	— Виж ти, виж ти. Това ме прави капитан, нали?
	— Какво?
	— Добре де, може би не капитан. Ще си поделим длъжността. Ти ще командваш двигателя. На мен дай ракетите.
	— _Какво?_
	— Мога да оправя пусковия механизъм, но първо трябва да ми дадеш контрол над оръжията.
	— Защо ще го правя?
	— Ако закараш кораба до Крепостта на мрака и там се появи враждебен обект, ще изстрелям квантовия разрушител по него, и то с радост. Ако се опиташ да доставиш кораба и технологиите му на ПланинаНаЗората, ще ни взривя. Това са условията. Нали ми имаш доверие?
	— Кучи син. Колко е близка връзката ти с Найджъл, да не сте генетични двойници?
	— Искаш ли шанса си да свалиш бариерата, или не?
	Ози не виждаше как да се измъкне.
	— Откри ли решение на проблема с пусковия механизъм? — попита той подпрограмата на СИ.
	— Не. Според програмите ми за анализ системата би трябвало да функционира. Но не е така. Това е парадокс, който е отвъд способностите на наличните ми процесори.
	— Добре, Марк, ще ти дам достъп до оръжейните системи.
	— Имаш предвид контрол над оръжейните системи.
	— Да, както и да е. — Виртуалните ръце на Ози започнаха да се движат по символите и дадоха на Марк достъп до оръжията. Пред погледа му инженерът започна да установява връзки в мрежата и да кодира целия оръжеен сектор.
	— Можеш ли да пробиеш тези защити? — попита той подпрограмата.
	— Не. Ще ми трябва изчислителна мощ, по-голяма от достъпната ми на този кораб.
	— Можеше да се очаква — промърмори Ози. От механизма за контрол на пълнителя потече информация към имплантите на Марк.
	— Какво казваш? — попита Марк.
	— Просто се чудех как ще оправиш пусковия механизъм.
	— Бил е под ъгъл.
	— Моля? — Виртуалното зрение на Ози проследи няколкото малки файла, които Марк сваляше в системата, управляваща електромускулните ръце.
	— Всички си мислят, че електромускулните сегменти са еднакви — каза Марк. — Не са. Две идентични дължини почти винаги имат различна тяга. Дължи се на малки нестабилности в производствения процес. Някои пратки се получават слаби, други — силни, така че производителите винаги вграждат пет процента допълнителна мощност. Това означава, че те трябва да бъдат балансирани, особено в случаи като този, когато ракетата е захваната от няколко различни ръце. Ето, виждаш ли? Когато хващат ракетата с различна сила, всъщност я накланят.
	— Аха — каза немощно Ози.
	— Нищо чудно, че не е искал да се плъзне в изстрелващия канал, наклонът е дяволски голям. Ето, готово, тази кръпка трябва да прекалибрира и да уравновеси тягата. Написах я преди години, за да балансирам вдигащите ръце на камиона влекач на един приятел.
	Виртуалното зрение на Ози му показа сред потоп от зелени символи как квантовият разрушител се плъзва в изстрелващия канал.
	— Кучи син. — „Кръпка за камион влекач!“ — Работи.
	Марк се усмихна скромно.
	— Това ми е работата.
	Броячът във виртуалното зрение на Ози отброи четиридесет и две секунди, откакто Марк бе поел командването над оръжията. „Два дни си блъскам главата в стена и не стигнах доникъде. А се предполага, че съм гений, по дяволите.“
	— Марк, благодаря ти, мой човек. Наистина ли осъзнаваш, че трябва да отидем в Крепостта на мрака?
	— Да. Но така или иначе шансовете ми за оцеляване напоследък не са особено високи, нали?
	— Предполагам, че не. Ъъъ, остана ли нещо в онази кутия с обяд?
	— Не. Но в аварийните шкафчета има храна. Всъщност е доста вкусна.
	Ози се усмихна — добра тактика да не позволи на измъчения хленч да изскочи от гърлото му.


	Оскар изплува от процедурата по имплантиране на спомени както се отърсваше от лош сън. Главата му се клатеше, той се опитваше да се надигне от фотьойла, не беше съвсем сигурен къде се намира и кое е реалният свят. Беше сигурен, че ръката му още стиска джойстик, докато от двете му страни се извиваха дълги еластични криле, а навън вилнее мощен вятър. Премигна срещу силна светлина, различавайки размити фигури, които стояха до фотьойла. Лицата придобиха фокус. „Нещо не е наред.“
	Джеймъс и Кийран изглеждаха едновременно уплашени и ядосани, което нямаше как да бъде добра комбинация, особено когато йонните им карабини опираха в Уилсън и Ана. Уилсън владееше напълно емоциите си и изразяваше съвсем премерено тревогата си. В Ана напираше тиха ярост. ОВ-татусите й се появяваха и изчезваха като зъбите на хищник, готвещ се за смъртоносния удар. Ако карабината на Кийран се отклонеше от ребрата й, той вероятно щеше много бързо да се окаже мъртъв. Съдейки по изражението му, той също го знаеше.
	— Какво е станало? — попита Оскар. Чувството за полета бавно го напускаше за сметка на тежко главоболие.
	— Адам е мъртъв — каза безстрастно Уилсън.
	— А един от вас, боклуци на Звездния странник, го е убил — извика Кийран и блъсна силно карабината в ребрата на Ана.
	Усещането за падане се завърна устремно в крайниците му. Той погледна слисано Уилсън.
	— Не.
	— Вие бяхте с него тук, в хангара — каза Джеймъс.
	„Изтегли внимателно джойстика назад, дай на крилете време, за да реагират, докато се спускаш надолу, безпомощен в микровихъра. Въздушното течение около корпуса се променя, докато модифицираната пластмаса се адаптира в дълги извивки.“
	— Къде е той? — попита дрезгаво Оскар.
	Джеймъс кимна рязко към вратата на офиса.
	— Искаш да кажеш, че не си го чул?
	— Извършено е с нож — каза Уилсън с искрено презрение. — Нямало е какво да чуе.
	— Не можех да чуя нищо — каза Оскар. — Имплантът се качваше в паметта ми.
	— Да, не се съмнявам — каза злобно Кийран.
	Оскар не му обърна внимание и стана от фотьойла. Краката му се клатеха.
	— Къде си мислиш, че отиваш? — попита Джеймъс.
	— Да го видя.
	— Няма да ходиш никъде.
	Оскар се хвана за стола и се изправи. Пред очите му проблеснаха светлини в синхрон с главоболието му.
	— Внимателно — каза Ана. — Имплантираните спомени влияят на невронните функции в продължение на няколко минути след процедурата.
	— Трябва да го видя.
	„Защото не ви вярвам. Не и Адам. Не може да бъде.“
	Джеймъс и Кийран размениха погледи и Кийран кимна.
	— Добре, Розамунд ще дойде тук след минута.
	Следван от останалите, Оскар премина през офиса и излезе в хангара. Вече не ефектите от импланта правеха движенията му нестабилни. Видя чифт крака, които се подаваха иззад един от хиперплъзгачите, и забави крачка, не искаше да го вижда.
	Адам лежеше върху тъмния бетонен под. Краката и ръцете му бяха кръстосани, а от тила му се подаваше хармонично острие. Малка локва кръв се беше събрала около главата му.
	Краката на Оскар почти поддадоха. Той се хвана за корпуса, за да се задържи. Мислеше само за изражението на Адам, когато бе видял катастрофата на Абадан. „Духовете ще бъдат щастливи тази нощ.“
	— Добре ли си? — попита Ана. Беше се приближила до него.
	— Това не може да е истина — изграчи тихо той. — Не и тук. Не по този начин. Не е правилно. Не може да се случи по този начин.
	— Е, случи се, мамка му — каза злобно Джеймъс. — И един от вас, предатели, го е сторил.
	— Нека просто да избием всички — каза Кийран. Той се приближи до Ана и застана до Джеймъс. Карабината му сочеше към Оскар и Ана. — Така ще сме сигурни, че копелето е мъртво.
	— Къде бяхте вие, когато това се случи? — попита Ана.
	— Млъквай, кучко.
	— Искам да знам — каза тя. В очите й трептеше студен гняв. Погледът й се премести към Джеймъс. — Той с теб ли беше?
	Джеймъс пристъпи объркано от крак на крак.
	— Не.
	— Джеймъс! — възпротиви се Кийран.
	— Това означава, че никой от вас не може да гарантира за действията на другия — каза Уилсън. Приближи се до Ана и Оскар.
	— Бяхме разделени само за няколко минути, това е всичко — каза Джеймъс.
	Уилсън се вторачи в трупа на Адам.
	— А колко е отнело това?
	— Да не би да казваш, че ние сме го направили? — попита Кийран.
	— Можеш ли да докажеш, че не сте?
	Кийран се намръщи злобно и вирна дулото на карабината към него. Джеймъс бавно избута оръжието надолу.
	— Той е прав.
	— _Какво?_ Не може да говориш сериозно!
	Джеймъс изглеждаше още по-сломен.
	Розамунд нахлу през вратата на хангара, помъкнала след себе си Паула Майо. Тя още беше с черешовия вълнен пуловер на Адам, лицето й беше покрито с капчици пот, а устните й бяха почти черни. Оскар и Уилсън инстинктивно тръгнаха към нея, за да й помогнат. Паула изстена, когато я вдигнаха. Беше почти в безсъзнание. Те я свалиха на пода и я опряха на люлката на хиперплъзгача. Тя потръпна силно, главата й увисна настрани. Тогава видя трупа на Адам и стреснато си пое дъх. Ръцете й се вдигнаха и потъркаха очите й. Клепачите й не спираха да трептят.
	— Мъртъв ли е? — попита тя.
	— На мен на това ми прилича — извика Кийран.
	— Млъквай — сряза го Уилсън. Коленичи до Паула и положи ръка на челото й. — Паула, разбираш ли ме? Знаеш ли къде сме?
	Очите й се затвориха, а после тя се съсредоточи върху Уилсън.
	— Далечината, на Далечината сме.
	— Спомняш ли си за саботираните сандъци?
	— Да.
	— Нуждаем се от помощта ти. Който и да го е направил, току-що уби Адам.
	— Ами ако е тя? — попита Кийран.
	— Е? — Уилсън попита Розамунд, която се взираше в трупа на Адам.
	Пазителката се размърда.
	— Бяхме във волвото през цялото време.
	— Така казваш ти — излая Оскар.
	Знаеше, че не трябваше да го казва, вече се давеха във враждебност. Все още обаче не можеше да повярва, че предателят е Уилсън или Ана, а това алиби му прозвуча твърде удобно.
	Розамунд посегна към кобура си. Очите й следяха гневно Оскар.
	Паула се прокашля немощно и вдигна ръка към гърлото си.
	— Не мога да потвърдя, че Розамунд е била с мен през цялото време.
	— Кучка такава.
	Паула й махна да мълчи.
	— Тя обаче може да потвърди, че аз бях.
	Розамунд я погледна подозрително.
	— Какво имаш предвид?
	— До помещението за отдих във волвото има само една врата. Ако аз бях агентът на Звездния странник, нямаше да мога да изляза, без Розамунд да разбере. Тя казва, че не съм излязла. Не съм била аз. Освен това шансовете да е тя стават малки, макар и да не изчезват.
	— Добре — каза Джеймъс. — Кой го е убил тогава?
	— Не знам. Все още. — Паула наклони глава назад. — Уилсън, къде беше ти?
	— Отидох до сградата на генератора. Успях да го активирам, както виждате. Градът има захранване, хиперплъзгачите се зареждат.
	— Оттук не е далече до нито една сграда. Трудно ли се пуска генераторът?
	— Не. Вече беше подготвен. Трябваше да натисна три бутона. Той започна да работи веднага.
	— Някой беше ли с теб?
	— Не.
	— Излязохме заедно от хангара — каза Ана. — Аз отидох да намеря привързващите кабели за плъзгачите.
	— Намери ли ги?
	— Да. В края на редицата с хангари има сграда със складове. Там бяха.
	— Оскар?
	— В паметта ми се качваше имплант със спомени. Системите за въвеждане на информацията са в дъното на хангара. Не знаех какво се случва навън. Всъщност убиецът може да е бил в стаята при мен и пак нямаше да разбера.
	Мисълта прати нервни импулси по тялото му.
	— Разбирам. Джеймъс?
	— С Кийран отидохме да намерим джиповете, които трябваше да извлекат хиперплъзгачите.
	— Аз се обадих на Адам и му казах, че сме ги намерили — каза Кийран. — Резервоарите им бяха почти празни, затова Джеймъс отиде до главния резервоар. Аз останах при джиповете, за да огледам радиомодулите им. Трябват ни за наблюдателните устройства. Щях да погледна и за сондата, с която да прикрепим котвите, но не се бях чувал скоро с Адам. Джеймъс се върна и двамата се отправихме насам и го намерихме.
	— И тогава пристигнаха другите — каза Паула.
	— Да, тези двамата дойдоха заедно. — Карабината му посочи Уилсън и Ана.
	— Има ли следи от някой друг тук? — попита Паула.
	— Не — каза Кийран. — Не съм видял никого.
	— Нито пък аз — каза Уилсън.
	— Двамата с Адам говорихте заедно във волвото, след като разбрахме за саботажа — каза Розамунд на Паула. — Той имаше ли някаква представа кой е предателят?
	— Не. — Следователят сякаш губеше интерес.
	— Адам щеше да вземе само два хиперплъзгача — каза Кийран и погледна странно към Оскар. — Така ми каза той.
	— Кога? — попита Паула.
	— Последното нещо, което ми каза. Аз му казах, че сме намерили джиповете, а той ми отвърна, че се нуждаем само от два.
	Джеймъс се усмихна жестоко.
	— Знаел е, че е един от вас.
	Оскар се сдържа и не каза нищо. Тримата пазители бяха толкова възбудени и нетърпеливи да натиснат спусъците, че сигурно щяха да застрелят някой, ако разполагаха и с най-калпавото извинение.
	— Той не ми каза това — каза Паула. — Все още се опитвахме да разберем кой е.
	— Значи има нещо друго, което можем да направим точно сега — каза Уилсън. — Трябва да пренесем хиперплъзгачите до Каньона на Наблюдателя. Нямаме много време.
	— Ти луд ли си, по дяволите? — извика Джеймъс. Карабината се насочи към Уилсън, пръстът му беше на спусъка.
	— Това не променя нищо — възрази Уилсън. — Продължихме, след като сандъците бяха саботирани, ще продължим и сега. Само че този път вече няма да се отделяме един от друг. Отсега нататък ще правим всичко на групи от поне трима души. Абсолютно всичко.
	— Няма да летите към планината — каза злобно Кийран. — Ще опропастите отмъщението на планетата.
	— Няма да има никакво отмъщение на планетата без данните от Трона на Афродита. И тримата ще летим. Така шансовете ни ще са по-големи.
	— Бленуващи небеса! — Кийран се примоли отчаяно с поглед на Джеймъс и Розамунд. — Какво ще правим?
	— Прав е — каза горчиво Розамунд. — Трябва да летят.


	Контролният център на проекта за отмъщението на планетата беше сгушен в дъното на една пещера под връх Ленивеца, който бе получил това име, защото беше много по-малък от околните възвишения. През хилядолетията, последвали оформянето на планините Десо, върхът беше потънал надолу, а скалистият му остър завършек се бе изронил във формата на невпечатляваща могила. Склоновете му бяха обилно посипани с огромни нестабилни сипеи. Дори пещерата не беше достатъчно добра, за да се превърне в един от фортовете на Пазителите. Беше твърде малка, а зеещата й уста привличаше вниманието.
	Джипът „Воксхол“ на Саманта стигна до входа късно след залез. Фаровете му осветиха леките проблясъци във въздуха, причинени от силовото поле, което Пазителите бяха издигнали на няколко метра навътре в пещерата. Трима стражи я поздравиха, а силовото поле се разтвори, за да пропусне джипа й.
	Вътре бяха завързани няколко бойни коня заедно с множество очукани джипове, които тя познаваше твърде добре. До двата бойни коня Карл Велики бяха завързани още два огромни, изпъстрени в сиво жребци. Седлата, качени върху коневръза до тях, бяха от красиво оформена черна кожа, върху която бяха гравирани златни шарки във формата на ДНК.
	— Барсумианци — каза Валънтайн.
	Самият контролен център се намираше отдясно в дъното на пещерата, озарен от мека зелена светлина. Около огромната система в кръг бяха наредени десет дървени маси, покрити с конзоли, екрани и помощни електронни модули. Зад всяка стояха по трима или четирима Пазители, погълнати от схемите и данните, които се стичаха по екраните. Самата система представляваше черен, висок два метра цилиндър, на чийто връх светеха няколко малки червени диода. Саманта я погледна загрижено. Тя беше част от екипа по монтаж, а това правеше системата нейно дете. Бебе, което им беше създало много проблеми. Беше им отнело над година, за да интегрират биопроцесорите и да накарат софтуерът да заработи без грешки. Проведоха безброй симулации.
	Тя отиде при Андрия Макновак, която командваше контролния център. В напреднала бременност, тя седеше на главната маса и даваше нареждания на всички останали оператори, които малко по малко извеждаха мрежата от манипулаторни станции в режим на готовност преди същинската буря. Не спираха да говорят тихо на системата, което създаваше постоянен шумов фон. Не за първи път на Саманта й се прииска ОВ-татусите и имплантите да са също толкова разпространени тук, колкото и във Федерацията.
	Барсумианците стояха зад тях, наглеждайки работата на биопроцесорите на огромната система. В приглушената светлина на пещерата сивите им роби от полуорганична материя им придаваха призрачно присъствие, допълнително подсилено от непроницаемите сенки, които изпълваха качулките им.
	Саманта им се поклони леко.
	— Поздрави, Саманта Макфостър — каза единият.
	Тя разпозна дълбокия шепнещ глас благодарение на лекия характерен кънтеж.
	— Доктор Фрилънд, благодаря ви, че дойдохте.
	— Това са невероятни времена. Радваме се, че можем да помогнем тази болест да бъде премахната от планетата ни.
	— Носи се слух, че народът ви ще помогне на Брадли Йохансон по Първа магистрала. Вярно ли е това?
	За миг Саманта се зачуди дали не е задала въпроса си твърде грубо. Хората винаги действаха внимателно, когато ставаше дума за барсумианците, защото ги беше страх да не ги обидят. Днешният ден обаче беше твърде важен, за да се съобразява с глупости като обичайната политическа коректност.
	— Наблюдаваме събитията по Първа магистрала — каза доктор Фрилънд. — Ще предложим помощта си, когато това би било практично.
	— Сигурна съм, че Йохансон ще бъде благодарен за каквато и да е помощ. — Тя се усмихна неловко на течните сенки в качулката и се обърна към Андрия, която я гледаше укорително. — Качихте ли информацията от Марс?
	— Да — каза Андрия. Тя отново се обърна напред и посочи към портала, който проектираше топографска карта на веригата Десо от Голямата Триада на запад чак до долината на Института на изток. Картината приличаше на някакъв газов гигант, а върховете на планината се подаваха през обвивката от облаци, докато разнообразните бързоподвижни буреносни фронтове преминаваха покрай тях. — В момента върви петата симулация. Записите на метеорологичните модели от Марс ни позволиха да подобрим поведенческите алгоритми. Не мисля, че старият софтуер щеше да се справи с реалната ситуация. Дори сега още имам съмнения. Това е много по-сложно, отколкото предполагахме.
	— Единственото, което можем да направим, е да дадем всичко от себе си. Всички манипулаторни станции ли са онлайн?
	— Да.
	Ръката на Андрия чукна по един от екраните на нейната маса. Той показваше станциите, пръснати по веригата Десо. Свързваха ги тънки червени линии. За главни комуникационни релета служеха мазерни трансмитери, изградени на голяма височина върху отдалечени върхове, защитени от силови полета. Саманта винаги беше проявявала скептицизъм относно функционалността им, когато супербурята ги обгърне, но единствената им алтернатива беше да опънат бронирани кабели по дължината на цялата верига. Това беше една от причините да установят контролния център под Ленивеца, където имаха пряка видимост към Херкулан. Освен това бяха достатъчно на юг, за да избегнат основния удар на бурята, когато тя започнеше.
	— Как е станцията на билото на Зугенхим? — попита Саманта.
	Андрия се усмихна многозначително и издърпа телеметричните данни.
	— Прекрасно. Свършила си страхотна работа.
	— Благодаря. А наблюдателният екип?
	— Нашият ли? Няма да успеят. Все още са на няколко часа от ледниковия пръстен. Всичко зависи от хората от флота. Мислиш ли, че могат да кацнат горе?
	— Не знам. Те смятат, че могат. Просто ще трябва да изчакаме и да видим.
	— Няма как да го направим слепи.
	— Все пак ще подготвиш сценарий за този вариант.
	— Да, разбира се — заяви саркастично Андрия.
	— Жалко, че Куатукс е останал с Брадли. Мозък като неговия щеше да ни е от огромна полза точно сега.
	— Не мисля, че дори райел може да ни помогне в момента — каза Андрия.
	И двамата барсумианци се обърнаха към тях. Сенките в качулката на доктор Фрилънд изтъняха и две зелени очи се впиха в Саманта.
	— Правилно ли чух, че на Далечината има райел?
	Саманта погледна към високия барсумианец. По някаква необяснима причина се почувства виновна, сякаш бе укривала този факт от тях.
	— Да. Той пътува с Брадли Йохансон. Не знам много за него, това са клюки, които дочуваме от екипа на Брадли.
	— Той не трябва да пострада.
	Саманта махна нетърпеливо към контролния център.
	— Даваме всичко от себе си.
	— Получаваме късовълнов сигнал — обяви Андрия. — Силен е. Идва от запад.
	— Екипът на Адам — каза Саманта. — За нас ли е?
	— Почакай. — Андрия докосна няколко икони по екрана си.


	Влязоха в Каньона на Наблюдателя точно след полунощ. Пътуването от Стоунуейв беше дълго и безпрепятствено, право на юг през мократа пустиня и покрай западната страна на връх Зевс. Огромният вулкан се появи пред очите им в късния следобед, когато слоят мъгла най-сетне започна да се разпръсква. Ярки слънчеви лъчи, идващи ниско от хоризонта, огряваха огромните склонове, чиято застинала в движение лава се издигаше над проблясващата повърхност. Бяха твърде близо, за да зърнат най-горната част на върха, която се извисяваше на седемнадесет километра над земята. Въпреки това от време на време виждаха проблясъци по билото му, където ледената ивица отразяваше умиращото слънце. Припламванията престанаха скоро, когато сапфиреното небе се озари във виолетово и почерня бързо след това.
	Розамунд включи фаровете на джипа. По голата скала се изпънаха дълги, трептящи ивици светлина. Возилото беше направено по поръчка в Армстронг Сити, така че да пасне върху елипсовидното стандартно шаси на пикап „Тойота“. Въздухът се плъзгаше с лекота по нискосъпротивителната му боя, която на практика го правеше неуязвим за ветровете. Беше проектиран така, че да се захваща за земята, ако попадне на открито по време на сутрешната буря. Под себе си имаше четири големи сонди, които можеха да се впият дълбоко в твърдия пясък на мократа пустиня.
	Паула седеше на една от задните седалки. Ако се снижеше, можеше да погледне между Оскар и Розамунд и през тясното предно стъкло. Беше спала през по-голямата част от пътуването им този следобед. Събуждаше се рязко и всеки път виждаше около себе си еднакъв пейзаж. С напредването им склонът на връх Зевс се издигаше все повече на хоризонта, докато не се превърна в истинска бариера. Сега в мрака, когато звездите проблясваха над тях, той беше напълно невидим. Ниското бръмчене на дизеловия двигател изпълваше вътрешността на колата заедно с металическото тракане на ремаркето с хиперплъзгача, което теглеха. Шумът им пречеше да разговарят. Разбира се, Паула беше далеч от мисълта, че Оскар и Розамунд са се опитали да си кажат кой знае какво. През мократа пустиня ги следваха още два джипа. В единия бяха Уилсън и Джеймъс, а отзад бяха Ана и Кийран.
	Тя опипа седалката, за да намери бутилката, и отпи от минералната вода. Странно, но вече не й се повдигаше от течността. Всъщност едва сега осъзна колко е жадна. Довърши бутилката и поизправи гръб. Общо взето, всеки мускул по тялото й беше скапан от болка и умора. Едва успяваше да седи в изправено положение. Главоболието й превръщаше всяко по-леко подскачане на колата в горяща светлина зад очите й. Тя потръпна, макар и вече да не й беше толкова студено.
	— Къде сме? — попита. Гласът й я изненада с влажната си дрезгавина.
	— Хей! — Оскар се обърна, на лицето му имаше широка усмивка. — Как се чувстваш?
	— Не особено добре.
	— О… — Усмивката му залиня. — Тъкмо започнахме да навлизаме в Каньона на Наблюдателя.
	— Ясно.
	Паула се събуди, когато джипът спря. Дори не бе усетила, че заспива.
	— Това е — каза Розамунд. — На средата между Зевс и Титан сме. Ще ги привържем тук. — Тя се обърна и погледна умоляващо Паула. — Знам, че нямаше как да излезеш от камиона, за да убиеш Адам. Имаш ли някаква представа кой от тях го е направил?
	Паула едва си спомняше имената им.
	— Не. Съжалявам. Още не.
	Розамунд въздъхна разочаровано и отвори вратата.
	— Хайде.
	Оскар я погледна, направи извинителна физиономия и последва Розамунд в спокойната нощ.
	Паула остана известно време в задната част на джипа. Машината се разклати, докато останалите откачаха ремаркето с хиперплъзгача. Заговориха на висок глас и само някоя и друга ругатня прекъсваше репликите им, докато подготвяха сондата, с която щяха да забият котвата. Тя отпи още малко вода. Почувства леко задоволство, че вече не й е студено. През отворената врата нахлуваше топъл влажен въздух, но не това беше причината. Ледените нокти, които стискаха костите й, бяха освободили хватката си. Още кашляше от време на време, но вече не чувстваше смъртта си толкова близка. Най-хубавото беше, че главоболието й отслабваше. На седалката до нея имаше медицински комплект. Разпозна го, беше онзи, който Адам използваше във волвото. Вътре имаше много хапчета и дози за инжектиране, които щяха да се справят с главоболието й, но тя избра пакет от хидратиращи соли и ги смеси в бутилка с вода. Разклати добре праха, докато той не се разтвори съвсем. Имаше неприятен вкус, но се насили да изпие течността.
	Дори това простичко действие я измори. Когато чу шумния, стържещ вой на сондата, се намести на шофьорската седалка и огледа Каньона на Наблюдателя. Пясъкът и чакълът на мократа пустиня бяха изчистени от ветровете и твърдата магмена основа беше напълно оголена. Трите ветроустойчиви джипа с уникален дизайн бяха паркирани в триъгълна формация. Фаровете им осветяваха хиперплъзгача, който останалите разтоварваха от ремаркето му. Покритието на кабината му беше отворено и от малката му конзола се разнасяше бледо сияние. Оскар стоеше до нея и наблюдаваше показателите й, докато провеждаше последните диагностични проверки. Уилсън, Джеймъс и Розамунд се бяха събрали около голямата сонда с хармонично острие, която забиваше поредния петметров сегмент от въглеродноподсилен титан в земята. Това беше четвъртият от общо десет. От кола на котвата се показаха тънки хоризонтални остриета от квазиметал. След като всички сегменти бъдеха здраво свързани, щяха да се развият като телескопи навън и така да забият още по-здраво приспособлението. Това беше вторият от трите крака на котвата, които заедно щяха да закрепят привързващите кабели за земята под невероятната мощ на бурята. На теория можеха да задържат хиперплъзгача на повърхността, в случай че пилотът се разколебае в последния момент. Очевидно това се случваше достатъчно често. Тя наблюдаваше как тримата мъже полагат усилия да се държат учтиво един с друг, докато колът се впиваше все по-дълбоко в тъмната изстинала лава, и се радваше, че няма да й се наложи да лети на сутринта. Ана и Розамунд прикрепяха барабана с кабелите в нишата му на носа на хиперплъзгача.
	Всеки можеше да види останалите. Паула почти се засмя на начина, по който се оглеждаха постоянно, за да проверят местоположението на останалите. Бяха истинска комедийна полиция.
	Тя се облегна на рамката на вратата и каза на е-конома си да я свърже със системата на джипа. Един от файловете й съдържаше карта с плана на Стоунуейв. Тя се зае да чертае маршрути от хангара на „Приключения сред Голямата Триада“. Джеймъс и Кийран се бяха отправили към гаража, Ана — към склада, Уилсън — към генератора. Беше лесно да изчисли колко време е било нужно на всеки от тях. Започна да обмисля кой от всички е способен да притича обратно, за да убие Адам, и все пак да изпълни задачата си. Щеше да е доста трудно, особено за Джеймъс и Кийран, които се бяха разделили само за няколко минути. По най-елементарни практически съображения това правеше Оскар главния заподозрян.
	— Готови сме — каза Розамунд.
	Паула изключи виртуалното си зрение и погледна към Пазителката. До нея стоеше Оскар, облечен в сребристосин костюм за полет, който се бе надул двойно като скафандър. Стоеше прав с шлем под ръка, а на лицето му беше изписано разбираемо безпокойство.
	— Успех — каза Паула и му подаде ръка. Тя самата щеше да се задоволи с подобно облекло в условия на вакуум с огромна неохота, но бронираните костюми, които бяха донесли със себе си, бяха твърде тежки и обемни, за да се поместят в хиперплъзгачите.
	— Благодаря — каза Оскар. Хватката на ръката му беше топла и силна, което я накара да се замисли колко влажна е още собствената й кожа.
	— Значи не е той, а? — каза Розамунд, след като затвори вратата.
	— Все още не знам — каза Паула. Беше се наместила в пътническата седалка. Пред нея фаровете осветиха Оскар, докато се отправяше към призрачнобелия корпус на хиперплъзгача.
	— Изглеждаш по-добре, знаеш ли? Не чак добре, но виждам, че се възстановяваш. Някакъв вирус, а?
	— Да, някакъв вирус.
	Преместиха се с пет километра и започнаха да привързват хиперплъзгача на Ана. Паула отново седна на отворения вход на джипа. Останалите имаха видимост към нея. До зората оставаха още три часа.
	Уилсън и Джеймъс свалиха хиперплъзгача от ремаркето му, докато Кийран преместваше сондата. Оказа се, че са избрали магмен район с голямо съдържание на метал. Сондата проникваше през скалата с големи трудности.
	Паула разигра дигиталния модел на Стоунуейв още два пъти, опитвайки се да изчисли вероятността всеки от тях да е убиецът. Програмата не можеше да стигне до ефективно решение, имаше твърде много променливи, особено ако Уилсън или Ана бяха тичали през цялото време.
	Когато най-сетне забиха и последния крак на котвата, Уилсън и Ана се прегърнаха пред хиперплъзгача. Той провери сребристосиния й костюм за полет за последен път. Целунаха се и тя се качи в кабината.
	— Не знам какви са шансовете всичките да се качат там горе — каза Розамунд, когато потеглиха на юг.
	— Не са големи — каза Паула.
	Отпи отново от хидратиращата смес и се замисли за това, което знаеше. Все още следваше начертаната от Адам стратегия. Дори мисълта за времето, прекарано с него, караше главата й да се върти. Откакто се беше качила на влака на гарата в Нараби, бе искала да извие ръцете зад гърба му и да му сложи белезници. Този рефлекс беше по-естествен и от дишането. Предполагаше, че други хора щяха да почувстват вина заради смъртта на Адам. Тя не беше от тях. Точно сега най-близкото й усещане до каквото и да било чувство беше съжалението, че не й е дал информация за настоящия й проблем. Той беше единственият й източник на информация по отношение на тримата останали Пазители.
	„Не — каза си тя. — Не разсъждавам правилно. Трябва да си набележа приоритети.“
	Най-важното нещо в момента беше да се погрижи полетът до върха на Херкулан да приключи успешно.
	Трябваше да се концентрира върху Уилсън, Оскар и Ана.
	Розамунд отново натисна спирачките.
	— Да се надяваме, че тази скала ще е по-податлива от онази гадория, на която спряхме миналия път — каза тя и скочи от джипа, за да помогне с привързването на хиперплъзгача.
	Паула не помръдна от пътническата седалка. Откри един шоколад с карамел и започна да го дъвче много бавно, давайки време на стомаха си да свикне отново с твърдата храна. Нямаше смисъл да се опитва да разбере кой от тримата е разполагал с възможността да саботира екипировката на въглеродната гъска. Това щеше да е по-трудно дори от модела на Стоунуейв. Трябваше да се концентрира върху доказателствата отпреди това, върху поведението им отпреди Далечината и да се надява някак да намали заподозрените. Най-сериозният аргумент, за който можеше да се сети, беше относителният провал на Уилсън при ръководството на флота. Само ако се бе държал по-решително… но това лесно можеше да се отдаде на политическите условия. Беше само косвена улика.
	Тя се замисли за срещата, която бе провела с него и Оскар в Пентагон-II. И двамата бяха шокирани и дълбоко разтревожени от факта, че някой е редактирал записите, както и от влиянието, с което Звездния странник явно разполагаше. Нищо, отклоняващо се от нормата. На тази среща обаче се бе случило и нещо друго, чийто смисъл добиваше важност сега. Оскар бе казал, че Пазителите са се свързали с него, и бързо поясни, че става дума за „някой, който твърдеше, че е Пазител“. Защо Оскар? Защо Пазителите биха си помислили, че той ще помогне на каузата им?
	— Следовател — каза Уилсън.
	Паула се обърна бавно. Все още й беше трудно да се движи, мускулите я боляха. Той стоеше до отворената врата на джипа, облечен в същия сребристосин костюм за полет като останалите. Около него стояха тримата Пазители. Гневът им изглежда се беше поуталожил до нещо като объркване. Здравата екипна работа обикновено водеше до това. Тя самата не можеше да си позволи подобна промяна на отношението.
	— Опасявам се, че още не съм разрешила проблема — каза тя.
	— Добре тогава, ще поддържаме връзка през нормалните комуникационни канали. Докато бурята не ги прекъсне, разбира се.
	— Много добре.
	— Надявам се… Е, това е. — Устните му се притиснаха в израз на нещо като разочарование.
	— На добър път, адмирале.
	Уилсън се обърна и закрачи към хиперплъзгача си.
	— Имаме един час, преди бурята да връхлети каньона — каза напрегнато Розамунд, след като се качи на шофьорското място. — Екипите на туристическите компании обикновено привързват плъзгачите доста по-рано. Според файла с инструкциите за действие в извънредни ситуации в основата на връх Зевс има убежище, до което можем да стигнем навреме.
	Тя вече бе дала газ и джипът премина бързо покрай хиперплъзгача. Покритието на пилотската кабина се затваряше. Отдалечиха се с рев по голия магмен склон на каньона. Паула се облегна настрани, наблюдавайки как хиперплъзгачът и трите изоставени ремаркета бързо се смаляват в далечината.
	— Успяхме — каза с облекчение Розамунд.
	— Какво имаш предвид?
	— Говорех на Кийран и Джеймъс. Според нас шансовете вече са на наша страна. Ако двама от тях стигнат до Трона на Афродита и един от тях е агент на Звездния странник, какво им остава? Никой няма оръжия. А ако всички стигнат, проблемът ще бъде решен.
	— Кажи го на Адам — каза строго Паула.
	Розамунд я изгледа гневно, но не каза нищо.
	Паула се опита да прегледа отново цялостната информация за хората от флота. Бе го правила веднъж с Адам. Тогава усети нещо, някакъв малък проблясък на познание, който той се бе опитал да скрие от нея. Сякаш някой беше способен. Беше го прочела съвсем ясно на лицето му.
	„Той знаеше, че един от тях е невинен. Тогава защо не ми каза? Сигурно това е щяло да ги уличи в друго престъпление. Какво? Какво може да го накара да ги защити в подобен момент?“
	— Всички късовълнови трансмитери ли са у нас? — попита Паула.
	— Да.
	— Значи хиперплъзгачите не могат да доловят излъчванията ни?
	— Не.
	— Трябва да попитам нещо Йохансон.
	Розамунд продължи да кара с една ръка и издърпа късовълновата предавателна система.
	— Ето. Разстоянието е страшно голямо. Не разчитай да го засекат.
	— Нощ е, това ще е от помощ.
	Тя включи машината и я настрои да повтаря: „Йохансон, обажда се Паула Майо. Адам беше убит в Стоунуейв. Трябва да знам кой се е свързал с Оскар, за да го помоли да прегледа дневниците на «Втори шанс» и защо сте избрали него. Моля, отговори ми, нека Алик Хоугън да гарантира достоверността на съобщението с лична информация.“
	Тя чу как съобщението започва първия си цикъл.
	— Как това ще разкрие предателя? — попита Розамунд.
	— Ще ти кажа, когато ни отговорят.
	Тя погледна към хоризонта. Не беше сигурна дали е станало по-светло или просто си въобразяваше.


	Зората рисуваше сиви краски по източното небе над зелените поля. Брадли погледна през тесния страничен прозорец на бронираната кола и видя върховете на планините Десо далеч на запад. Бяха студени, остри възвишения, които стърчаха сред чезнещите звезди. Той си представи как супербурята се надига около тях, за да се спусне върху полята като някаква апокалиптична стихия, прочиствайки земята от новия земен живот върху нея.
	Нямаше да се случи, преди да изтекат цели часове, ако изобщо се случеше. Не бяха чували нищо от групата на Саманта след последното й съобщение вчера, когато им каза, че е готова да кара сърфа си. Ако работеше по график, бурята можеше и да започне навреме. Все още бяха на няколкостотин километра от Института, но напредваха по-бързо, отколкото очакваха. Също като конвоя на Звездния странник.
	Всички бяха изкарали много тежка нощ, през която пътят продължаваше да се ниже пред тях. След като оставиха края на дъждовната гора зад себе си, се завърнаха неразличимите пространства от зеленина, върху които тук-таме се появяваше по някое дърво или храст. Сякаш пред очите им отново и отново се въртяха едни и същи картини. През нощта, когато не се виждаше нищо извън светлината на фаровете, чувството, че изобщо не напредват, беше дори по-лошо.
	След полунощ най-накрая се свързаха с Пазителите, които се бяха събрали за Последния щурм. По последните няколкостотин километра на Първа магистрала бяха разположени наблюдатели, които трябваше да следят напредъка на Звездния странник. Системите и защитените им теснолъчеви връзки не се нуждаеха от разбитите възли по пътя. Така отново имаха връзка с основните части на Пазителите, което само по себе си беше сериозен стимул за морала на малката им група, а освен това им даваше и прилична представа за ситуацията. Когато надеждната информация започна да постъпва, разбраха, че са скъсили разстоянието до Звездния странник на четиридесет минути, но пак оставаха на сто километра зад него. А вече нямаше големи мостове, които можеха да бъдат срутени. Първа магистрала се точеше през полята — огромна бетонна ивица с устрема на римски път. При сегашната им скорост щяха да настигнат извънземното точно когато то стигнеше до Института, преди началото на бурята. Йохансон знаеше, че подобна близост във времето е твърде опасна. Щеше да им се наложи да нападнат Звездния странник с цялата си сила. Войните от Последния щурм щяха да получат своя славен миг, спускайки се надолу, за да блокират Първа магистрала. Ужасяваше го мисълта колко кръв ще се пролее. Отмъщението на планетата щеше да бъде много по-ефективно. Щяха да го изолират и да го накарат да се разкрие, след което да го убият. Сега обаче този внимателен стратегически план беше провален. Фактът, че в крайна сметка той самият бе подценил Звездния странник, придаваше на ситуацията мъчителен привкус на отчаяние. Малката му надежда за изкупление се таеше в парижкия екип и Ноктите на Котката. Тяхната броня все пак можеше да се окаже печелившата ръка.
	— Долавям късовълнов сигнал — каза Кийли от мястото си в бронираната кола. — Звучи като Паула Майо… — Гласът й заглъхна.
	Брадли погледна назад и видя побледнялото й лице.
	— Пусни го по общия канал — каза нежно той.
	Интерференцията, предизвикана от изкачващото се на изток слънце, беше толкова тежка, че им отне почти четири минути, за да схванат цялото съобщение. В бронираната кола настъпи тишина за известно време, докато гласът на Паула отново и отново изговаряше нерадостното съобщение.
	— Изключи го, по дяволите — каза ядно Стиг. Седеше отзад до Кийли, където се предполагаше, че трябва да почива, след като точно преди полунощ най-сетне бе отстъпил кормилото на Олвен. — Не може да е мъртъв. Знаех си, че тази кучка ще ни създаде неприятности, от мига, в който я видях.
	Брадли още беше в шок от новините. В противен случай щеше да каже на Стиг да се успокои и да замълчи. Дори когато мислеше за най-лошите сценарии, не му беше хрумвало, че Адам може да не оцелее.
	— След като убием Звездния странник, ще я проследя и ще се погрижа за лъжливата й уста веднъж завинаги.
	— Стиг, престани — каза Олвен от шофьорската седалка. Вниманието й не се бе отклонило от пътя. Беше изпила няколко стимуланта, но далеч не колкото Стиг. — Трябва да се справим с това спокойно и професионално.
	Във виртуалното зрение на Брадли се появи комуникационна икона. Той я отвори, без да мисли.
	— Това не е на добре — каза Алик. — Звездния странник става все по-дързък.
	— Да, но това не е важно — каза Мортън. — Съжалявам, знам, че Адам е помогнал много на Пазителите, но тяхната задача приключи. Сам го каза, екипът, отговарящ за отмъщението на планетата, вече е приключил с подготовката си.
	Брадли се намръщи. Мортън беше прав, а Паула сигурно също беше наясно с това. Пък и знаеше, че късовълновите комуникации са напълно достъпни за всички. Съобщението й още се въртеше, значи тя го смяташе за важно. „Защо?“
	— Трябва да са заети с нещо друго — заключи той. — За Паула могат да се кажат много неща, но тя не е глупава. В съобщението й трябва да се казва защо е толкова важно. Какво има в Стоунуейв?
	— Точно сега нищо — каза Олвен. — Пътническите компании затвориха градчето, когато туристите спряха да идват.
	— За какво служеше то? — каза той. — Никога не съм го чувал.
	— Това е град в мократа пустиня, използват го като база за хиперплъзгачите. Там няма нищо друго.
	— О, бленуващи небеса! — прошепна смаяно Брадли на прага на паниката.
	— Какво има? — попита Алик.
	— Срещнали са се със Саманта и са решили да използват хиперплъзгачите — каза Брадли. — Не разбирате ли?
	— Нямам никаква представа — призна флотският командир.
	— Наблюдението на фронтовете — каза Олвен. — Саманта каза, че екипът й трябва на Трона на Афродита.
	— Хората от флота могат да летят — каза Брадли. Втренчи се в часовника си. — А на сутринта бурята ще връхлети върху Голямата Триада. Един от тях е агент на Звездния странник, а те ще са наблюдателите. Командир Хоугън?
	— Да?
	— Дайте ми гаранцията, която иска тя, някаква дребна информация, която Звездния странник няма как да знае.
	— Във фоайето на хотел „Алмада“ тя каза на Рене, че е провеждала операция капан както за Тарло, така и за нея. Там бяхме само аз и Джон Кинг, а и Джон, и Рене вече са мъртви.
	— Достатъчно е. Кийли, трябва да сме абсолютно сигурни, че тази информация ще стигне до нея. Свържи всеки късовълнов трансмитер, с който разполагаме, и ги включи на пълна мощност. След това пусни съобщението да се повтаря безкрайно.
	— Да, сър.
	Брадли се усмихна каещо се. Ако кажеше на следователя причината да се свържат с Оскар, това на практика щеше да гарантира присъдата му, но той не можеше да си позволи да го скрие, не и сега.
	— Готова съм — каза Кийли.
	— Паула, говори Брадли. Във фоайето на хотел „Алмада“ си казала на Рене, че провеждаш операция капан за Тарло, както и за нея самата. Адам се свърза с Оскар, защото двамата са били заедно на гарата Абадан.
	„Чудя се какво ли ще разбере от това Звездния странник.“
	Той се облегна в седалката си и затвори очи. Изведнъж се почувства много уморен.
	— Сигурен ли си за това? — попита Алик.
	— Опасявам се, че да.
	— Но… Оскар Монро беше старши управител в ТСП. Той е капитан от флота. Не може да има пръст в Абадан.
	— Хората се променят — каза Брадли. — С какво се занимавахте в предишните си животи, командир?
	— Това е вторият ми, и в двата се занимавах с правна дейност. Виж… аз бих могъл да пренебрегна това, което чух, но Майо не може.
	— Знам. Предполагам, затова Адам така и не й е казал. Защитавал е Оскар до края.
	Той се загледа отново през прозореца. Планините Десо вече се виждаха по-ясно, небето над тях се оцветяваше в тъмнолавандулово. Най-високият от тях, СвОмир, се извисяваше много над останалите. Коничната снежна шапка на пазителя на източния край на веригата вече проблясваше с натрапчива белота. Формата му беше достатъчно позната, макар и да не го беше виждал от десетилетия. Гледката го предизвика неохотно да си признае, че вече не може да отлага решението. Виртуалната му ръка издърпа иконата на Скот Макфостър, който командваше Последния щурм.
	— Да, сър — отвърна веднага Скот.


	Спуснаха се от горите, покрили предпланинските хълмове, върху повече от хиляда от бойните коне Карл Велики. Върху всеки от тях препускаше войн на клановете. Нямаше нужда да се крият, искаха Звездния странник да знае, че са там, затова пееха, докато яздеха в тръс през зелените поля. Маршова песен се носеше пред тях с грохот през праха, който копитата на конете вдигаха. Разузнавачите, които Звездния странник беше разположил по пътя, забръщолевиха трескаво по комуникационните си канали и се втурнаха към безопасната долина на Института на двадесет и четири километра, а челните ездачи на кланове се втурнаха да ги преследват.
	Шестстотин ездачи оформиха полумесец. Първа магистрала попадна в средата му, там, където пътят стигаше дъното на плитка падина. Взривиха малкия мост над потока и отрядите на Максоубъл се спуснаха по пътя, пръскайки мини по бетона и встрани от него. Окопаха минохвъргачки и стойки за снаряди на височините, които се издигаха над пътя. Останалите войни се разделиха на групи от по двеста и се оттеглиха от пътя на няколко километра на север.
	Там всички зачакаха, докато слънцето се изкачваше, за да озари небето в ежедневната му сапфирена одежда. Жегата се усили и с нея се спусна тежка тишина.
	Сред това утринно спокойствие конвоят на Звездния странник се появи по пътя. Тридесет бронирани коли лендроувър „Крузър“, между които се движеха няколко по-големи камиона, три буса и малки горивни резервоари. Отряд от десет големи мотора „БМВ“ се носеше с рев начело на колоната. Караха ги войници в бронирани костюми. Едрогабаритният камион със Звездния странник се намираше на две трети от началото на колоната от превозни средства. Силовото му поле огъваше въздуха около капсулата от бледожълт алуминий.
	Моторите намалиха, когато изкачиха билото над падината и видяха, че Пазителите са блокирали пътя. Тежките двигатели заръмжаха шумно, докато моторите се спускаха със скоростта на пешеходец по дългия склон. Останалата част от конвоя ги последва предпазливо надолу. На километър от останките на малкия мост целият конвой спря.
	Останалите ездачи на клановете излязоха напред върху тучните поля, пръскайки се нашироко, докато не заобиколиха напълно конвоя на Звездния странник. Първата бронирана кола се появи на Първа магистрала и продължи с ръмжене напред, докато не стигна до групата бойни коне, които стояха на пътя на километър зад конвоя. Олвен натисна спирачки.
	— Най-накрая! — изсъска тя.
	Дебелата врата на бронираната кола вече се бе отворила. Парижкият екип и Ноктите на Котката излязоха бързо на изпечения от слънцето бетон и се протегнаха. Скот Макфостър подаде юздите на бойния си кон на един от лейтенантите си и се приближи към тях. Прегърна енергично Брадли.
	— Бленуващи небеса, хубаво е да ви видя, сър.
	— Клановете ще се гордеят с теб, Скот. Тук има повече хора, отколкото очаквах.
	— Да. Още много искаха да са с тях. Трябваше да съм суров, в противен случай с нас щяха да яздят старци и дечица.
	Брадли кимна бавно, мислеше си за трупа на Харви в един от джиповете. Погледна по ниския склон към конвоя. Ръмженето на двигателите им се чуваше ясно в застиналия влажен въздух. Вдигна поглед на юг и видя в далечината седловината сред хълмовете, която беше долината на Института.
	— По-добре да действаме бързо. Той ще се опита да ни пробие при първа възможност. Има ли следи от подкрепления?
	— Не се вижда никакво движение около Института. Загубихме няколко разузнавачи, което се очакваше. Останалите обаче още са на позиция. Освен това няма как да не забележим, ако някой се приближи.
	— Колко войници може да са останали там?
	— Не е лесно да се следи движението по Първа магистрала през последните месеци. Въпреки това съм уверен, че в Института не може да има повече от няколкостотин души.
	— Това е добре. Разполагаме с няколко зонови неутрализатора в бронираните коли. Те би трябвало да разчистят част от конвоя още преди да започне същинската битка.
	— Могат ли да пробият силовото поле на камиона?
	— Предполагам, че не, но ще разберем съвсем скоро. Освен това носим и няколко мощни енергоизточващи мрежи, които ще ни помогнат да го свалим.
	— В такъв случай сме готови.
	— Добре, ще облека костюма си и ще се присъединя към вас.
	За миг Скот се поколеба.
	— Разбира се.
	— Не се тревожи — каза меко Брадли. — Няма да се пречкам. Освен това приятелите ни тук — той махна към екипа от Париж и Ноктите на Котката — се съгласиха да ме придружат до самия Звезден странник.
	Скот огледа огромните им брони с професионален интерес.
	— Предполагам, че никой няма да ми услужи с един от тези чудни костюми за няколко часа?
	От черните шлемове се чуха подхилквания.
	Брадли се обърна към планините, които пазеха западния хоризонт. Високите ослепителни бели върхове се пресягаха далече във висините на чистото небе. Нямаше следи от облаци, дори не полъхваше.
	— Не сме получили никакви новини от Саманта — каза Скот, проследявайки погледа му. — Това може да означава, че се е започнало.
	— Да. Разбира се. Има ли убежища наблизо?
	— Набелязали сме няколко пещери. В момента по мое нареждане от Максоубъл монтират силови полета в тях.
	— Да се надяваме, че ще свършат достатъчно добра работа. Никой не знае каква мощ можем да…
	— Хей — каза Котката. — Идва снаряд. Много странен снаряд.
	Ръкавицата й посочи западното небе.
	Въпреки че науката беше приложила някои изключително оригинални методи, учените така и не бяха успели да възстановят ДНК от епохата на динозаврите на Земята. Това очевидно не бе спряло амбициозните генетични експерименти на барсумианците. Брадли зяпна в тих потрес формите, които изплуваха от блестящия сапфир на небето на Далечината. Създанията очевидно бяха моделирани по образа на птерозаври. Крилете им представляваха люспести мембрани, опънати върху дълги и яки кости. Слънчевата светлина рисуваше проблясващи неясни дъги върху подобната им на кожа плът, докато крилете извършваха дълги и постоянни махове. Наследството от гущерите си личеше ясно по телата им, макар и Брадли да подозираше, че голяма част от генетичния им код произлиза от крокодили. Гигантската клиновидна глава несъмнено изглеждаше свирепа, а четирите крака бяха увенчани със смъртоносни на вид черни нокти.
	Когато приближиха и се снижиха над равнината, той видя закачулените фигури на барсумианци, които бяха обкрачили дебелите вратове на зверовете. Нещо като седла бяха вързани върху бледата, сива като скарида кожа. В ятото трябва да имаше над тридесет звяра, на значително разстояние един от друг.
	Челният се спусна ниско над пътя. Крилете му се изпънаха чевръсто и се завъртяха, махайки мощно. Кацна бързо и късите му дебели крака приклекнаха. Главата, която беше три метра дълга и се състоеше предимно от челюсти и зъби, се завъртя и насочи големите си изпъкнали очи към Брадли. Крилете му, чийто размах трябва да беше петнадесет метра, изплющяха веднъж и се прибраха лениво и елегантно отстрани на съществото. То нададе пищящ вой, който накара Брадли да запуши ушите си. Останалите от ятото подеха вика, докато се спускаха към полето, сякаш се хвърляха върху плячката си.
	— Яко — заяви Котката. — Хей, Скот, бих си сменила бронята за едно от тях.
	Пристигането на съществата не обезпокои по никакъв начин бойните коне, които стоически останаха на мястото си. За сметка на това ездачите им се оглеждаха, зяпнали от удивление. Отправиха откъслечни приветствия по адрес на барсумианците.
	Брадли гледаше как водачът им слиза на земята, плъзгайки се по страната на голямото създание.
	— Поздрави — каза той. — Чудехме се дали ще се присъедините към нас в това събитие. Винаги съм се надявал, че ще го направите.
	— Брадли Йохансон. — Барсумианецът имаше мелодичен женски глас. — Завръщането ти на този свят вещае добро, както предсказахме. Аз съм Ребека Гилеспи, а това е моят отбор. Радостни сме да предложим каквато помощ можем, но трябва да знаете, че сме тук и за да пазим райела.
	Сенките в качулката на Ребека Гилеспи изтъняха леко, когато тя се обърна, за да погледне към Куатукс. Слезлите на земята барсумианци се плъзгаха към голямото извънземно, което се беше измъкнало тежко от задната врата на камиона, в който пътуваше. Тайгър Панси стоеше до него като грижовна майка и гледаше подозрително фигурите в сиви роби. Барсумианците се поклониха ниско на Куатукс, чиито по-малки пипала се протегнаха към тях с нежността на благославящ свещеник.
	— Защо Куатукс е важен за вас? — попита Мортън с натежал от насмешка глас. — Нещо като стар загубен бог?
	Ребека Гилеспи се завъртя леко, така че лицето й да се изравни с това на Мортън.
	— Нервната структура на райелите превъзхожда тази на всички разумни същества, които сме срещали в галактиката — каза тя. — Заради това той заслужава цялото уважение, което можем да му отдадем. Надяваме се и вярваме, че един ден нашата ДНК може да бъде усъвършенствана до подобно ниво. Междувременно ще се задоволим с прозренията, които той благоволи да сподели с нас.
	— Трябва да излизате повече — каза Мортън.
	— Каквато и да е причината, радвам се, че сте тук — побърза да каже Брадли. — Какво точно представляват тези същества?
	Той кимна към огромното крилато създание, от което бе слязла Ребека Гилеспи.
	— Това са нашите кралски орли. Въпреки че в градовете в Ирилските степи вече се носят слухове за дракони в небесата на Далечината.
	— Изключително впечатляващи са. Ще летите ли с тях по време на битката?
	— Мили Боже, не, това би било лудост. — Тя се пресегна към гърба си и издърпа пушка с изключително дълга цев, скрита в калъф в робата й. — Върху тях ще бъдем лесни мишени за оръжията на Института. Ние ще сме снайперистите ви. Тези оръжия могат да прережат обикновен костюм със силов скелет от хиляда метра.
	— Приветстваме от сърце подобна помощ.
	— Сър — каза Скот. — В Института има раздвижване. Нещо идва насам. Имаме визуална картина.
	Брадли потърси иконата във виртуалното си зрение и издърпа образа от скаута от решетката си. Картината не беше много ясна, но се различаваха коли, които се изливаха от устието на долината.
	— Това трябва да са всички коли, с които разполагат там — каза Стиг. — Кой, по дяволите, е в тях?
	— Виж дали скаутът може да ги заснеме отблизо — каза Брадли.
	Броят на колите го притесняваше. Звездния странник може би вече беше отчаян, но преди всичко си оставаше същество на логиката.
	Образът се разми и се увеличи върху един от пикапите. Отзад се бяха сместили няколко тъмни фигури. Първоначално Брадли не можа да проумее какво вижда. Съзнанието му просто не можеше да възприеме профила. „Не може да бъде.“ Но нали все пак Дъдли Боуз им бе разкрил истинския произход на Звездния странник?
	— Бленуващи небеса! — каза с уплах той.
	— Подвижни — изчурулика радостно Котката.
	— Сигурно са стотици — каза Мортън.
	— Подвижни-войници — каза Роб. — Така мисля. Изглеждат различно от онези на Елан.
	— Това трябва да е подобрената им версия — каза безстрастно Брадли.


	По време на полета имаше няколко неприятни момента. Няколко от хипердвигателните системи на „Сцила“ направиха грешки, за които трябваше да се погрижат веднага. Помощните системи отказваха да работят с притеснителна честота. Найджъл бе прекарал повечето от будните си часове, търсейки проблеми и закрепвайки нещата с набързо закърпени програми и резервни части. Отис и Тейм бяха импровизирали с много от процедурите. Опитът им от полетите и изключително подробното им познание за фрегатите им позволяваше почти интуитивно да избират по-простите решения.
	Неохотният кораб бавно бе примамен да демонстрира възможностите, които проектантите бяха заложили в модела му. Найджъл бе изпитал огромно удоволствие, когато успяха да настроят техниката. Единственият управленчески подход, който работеше на сто процента, беше да свършиш работата си сам. Знанието, че една-единствена грешка ще ги превърне в екзотично радиационно петно в космоса, също му помагаше да постигне изумителна концентрация.
	Сега, когато вече наближаваха Дайсън Алфа, той издърпа сензорния дисплей от решетката във виртуалното си зрение и го разгледа внимателно. Данните го обгърнаха в нашарен сив куб, в който звездата беше представена като малка извивка в материята пред тях. Дайсън Бета се намираше от едната й страна. Показателите отчитаха по-голямо изкривяване, когато транспространственият резонанс се плъзгаше по повърхността на бариерата. Имаше и една широка конусовидна следа, която се приближаваше към Дайсън Алфа. Не беше лесно да проследят „Харибда“. Детекторът се бе оказал един от най-ненадеждните механизми на борда. Имаше цял период от двадесет и осем часа, по време на който напълно бяха загубили „Харибда“. Найджъл бе работил здраво, за да пригоди софтуера на уреда, докато детекторът не заработи почти без проблеми. През последните няколко часа не бяха губили кораба нито за миг. Подозираше, че скоростта, с която превъзхождаха „Харибда“, има сериозен принос за това. Между тях вече имаше по-малко от петнадесет светлинни години.
	— Реши ли как искаш да действаме, когато стигнем там? — попита Отис.
	Виртуалната ръка избута дисплея на детектора настрани и го сви обратно в решетката.
	— Още не. — В гласа му подскачаха нервни нотки. По дяволите, това беше Ози!
	— Имаме деветдесет минути, преди да стигнем.
	— Да, знам.
	— Би трябвало да разполагаме с достатъчно детайлна картина, за да разберем дали се отправя към родния им свят или към Крепостта на мрака.
	Найджъл се размърда върху възглавниците на седалката си. Пътуването беше преминало доста неприятно от физическа гледна точка: ядяха макарони, синусите му се подуха, беше му зле на стомаха и през цялото време беше на ръба на клаустрофобичен пристъп.
	— Значи смяташ, че ще може да проследи всичко, след като излязат от хиперпространството?
	Отис се усмихна неубедително.
	— На теория.
	— Този кораб май не се погажда много добре с теорията.
	— Ако отиде към Крепостта на мрака, значи наистина ще се опита да вдигне наново бариерата.
	— Вероятно.
	— Това ще означава, че не е агент на Звездния странник.
	Найджъл се втренчи ядосано в сина си.
	— Знам! Затова дойдох с теб.
	— Съжалявам, татко. Просто… това е Ози, нали знаеш.
	Найджъл се подразни от почитта, която гласът на Отис изразяваше.
	— Срещал ли си го някога?
	— Не. Но ти постоянно ни разказваше за него, докато бяхме малки.
	— Да, знам. Затова именно моята ръка ще натисне спусъка, ако това се наложи. — Не можеше да спре да се прозява, не че можеше да спи добре в нулевата гравитация. — Да се приготвим. Не искам да се разсейваме толкова близо до системата. Тейм, качи нова-бомбата в пусковата тръба, аз ще въведа кодовете за изстрелването й.
	— Да, сър.
	Найджъл проследи процедурата през графичните схеми на кораба. Имаше някакъв проблем с изкарването на ракетата от пълнителя на кораба, но Отис направи нещо с механизма и поправи грешката. Когато беше натоварена и заредена, във виртуалното му зрение се появиха зелени символи.
	— Марк ме научи на това — каза Отис. — Трябва да се балансират електромускулите.
	Найджъл не обърна внимание на укорителния му тон. Някак си Марк предизвикваше присъща симпатия у хората, като малко загубено кученце.
	— Активирай неутронните лазери — каза Найджъл. — Тейм, поеми късообсегните защити.
	Той провери брояча. Дайсън Алфа се намираше на седемдесет минути.


	Джиповете бяха излезли от Каньона на Наблюдателя, когато започнаха да получават разпилени фрагменти от отговора на Йохансон. Паула програмира системата си да свърже парченцата, които се повтаряха отново и отново. Говорителите не спираха да пращят, докато тя прослушваше съобщението. Всеки път то беше малко по-дълго и по-ясно. При петото повторение вече нямаше как да сбърка.
	— Това той ли е? — попита Розамунд. — Казвала ли си това на Рене?
	— Да.
	Паула се загледа през извитото предно стъкло на джипа. Предните фарове осветяваха голата, проблясваща повърхност от пясък и шисти, докато колата летеше, за да се добере до подслона. Стори й се, че източният хоризонт може би е малко по-светъл. Болката почти беше напуснала крайниците й, но въпреки това чувстваше отчаяна умора, все едно не беше спала от месеци.
	— Значи Адам се е свързал с Оскар — каза Розамунд. — Това от помощ ли е?
	— Изяснява доста неща, най-вече защо се е свързал с него.
	— Не разбирам.
	— Адам е знаел, че Оскар не е агент на Звездния странник. Ако беше, щеше да залови Адам и да го отведе за разпит веднага щом се е свързал с него. Елвин е щял да бъде напълно неподготвен за подобна реакция.
	— Защо тогава просто не ни каза?
	— Защитавал е Оскар.
	— От кого?
	— От мен. Обърни колата.
	Розамунд я погледна изненадано.
	— Какво да направя?
	— Обърни колата. — Виртуалните й ръце започнаха да пърхат около иконите, опитваше се да се свърже с Оскар. Портативната система не разполагаше с такъв обхват, не и при наличието на каньона, който блокираше сигналите. — Трябва да се върна там.
	— Нямаме време!
	— Спри джипа. Можеш да се качиш при Джеймъс или Кийран. Аз ще се върна сама.
	— О, бленуващи небеса! — Розамунд изви рязко волана и джипът поднесе, описвайки рязка крива. Разтресе се силно, докато вземаше завоя.
	Паула се хвана здраво за седалката, помисли си, че ще се обърнат.
	— Какво става? — попита настоятелно Кийран.
	— Оскар е чист — каза Розамунд. — Връщаме се.
	— Защо? Бурята ще бъде тук след двадесет минути.
	Джипът беше излязъл от завоя и носът му сочеше към Каньона на Наблюдателя. Розамунд натисна газта.
	— Не знам.
	— Какво? — попита невярващо той.
	— Трябва да попитам Оскар някои неща — каза Паула. — Би трябвало да мога да разбера кой от другите двама го е направил.
	— А след това какво?
	— Може и да успеем да стигнем до агента на Звездния странник навреме, за да му попречим да полети. Няма да отнеме много време. Йонните ви карабини лесно могат да повредят хиперплъзгачите.
	— Но ние няма да успеем да се измъкнем — изръмжа Розамунд. — Бурята е най-свирепа в Каньона на Наблюдателя. Тези джипове няма да понесат ударите, които ще стовари върху нас, ако не се измъкнем оттам.
	— Казах, че ще карам аз.
	— Не, няма. Ти едва се държиш в съзнание.
	— Благодаря ти — каза Паула. Тръшна се обратно върху седалката и започна да мисли за въпросите, които трябваше да зададе.
	— Дори да не стигнем до хиперплъзгача на предателя навреме, другите двама ще бъдат предупредени — каза Розамунд. — Трябва да направим поне това.
	— Може да се окаже достатъчно — съгласи се Паула. Усещаше нуждата на жената да оправдае това, което правеха в момента, нуждата от куража, който извличаше от каузата. — Не знам какво планира да направи агентът. Вероятно ще се опита да изиграе ролята на камикадзе с хиперплъзгача си или пък да хвърли другите от Трона на Афродита.
	— Това трябва да е Адам, той ни помага.
	— Как?
	— Наглежда ни от бленуващите небеса и ни кара да не се предаваме.
	Паула не отговори. Идеята беше малко смущаваща. Тя основаваше вселената си на солидни факти. Така беше по-лесно.
	— Религиозна ли сте, следовател?
	— Не, не мисля, че съм била проектирана, за да бъда. Ти очевидно си.
	— Аз не вярвам в старите религии, но Брадли Йохансон наистина е бил на бленуващите небеса. Разказал е на клановете за тях, за това, което всички можем да очакваме от бъдещето.
	— Разбирам.
	— Не ми вярвай, ако не искаш — каза Розамунд, смеейки се. — Попитай го сама след това.
	— Може и да го направя.
	Продължиха напред, без да говорят. След известно време кормилото започна да подскача леко под ръцете на Розамунд. Повърхността не изглеждаше неравна. Не се бе променяла от доста време.
	— Вятърът започва да се усилва — каза Розамунд, когато видя, че Паула претърсва с поглед сумрачния пейзаж.
	— Разбирам.
	Паула нареди на трансмитера на джипа да излъчи отново сигнала. Вече трябваше да се намират в обсег. Според навигационната система вече бяха на едно ниво с входа към Каньона на Наблюдателя и скоро щяха да навлязат в него.
	— Какво имаше предвид под това, че Оскар не е в безопасност заради теб? — попита Розамунд.
	— Двамата с Адам са били заедно на гарата на Абадан. Той е бил част от терористично зверство. Адам е знаел, че ако разбера за това, ще арестувам Оскар.
	— Това е било преди много време.
	— Времето няма значение. Хората, които убиха, още са мъртви. Справедливостта трябва да бъде раздадена. Без нея цивилизацията ще се разпадне.
	— Наистина го мислиш, нали?
	— Разбира се.
	— Значи наистина щеше да се опиташ да арестуваш Адам след всичко това?
	— Да.
	— Щяхме да те спрем.
	— Само този път. — Е-кономът на Паула й каза, че трансмитерът на джипа е осъществил контакт с трите хиперплъзгача. — Оскар, добре ли си?
	— Наред съм. Всички сме наред. Какъв е проблемът? Мислех, че вече сте се отдалечили на сигурно разстояние. Трябва да се измъкнете от Каньона на Наблюдателя.
	— Оскар, говорих с Брадли Йохансон. Той ми каза, че именно Адам се е свързал с теб, за да те помоли да прегледаш дневниците на „Втори шанс“, така ли е?
	— Да.
	— Следовател, какво става? — попита Уилсън. — Предстои ни да излетим. А вие трябва да се изтеглите.
	— Оскар, това те изважда от списъка със заподозрените — каза Паула. — Ако беше агент на Звездния странник, щеше да го плениш.
	— Да, предполагам, че е така.
	— Какво казваш? — попита Уилсън.
	Джипът се разклати на една страна, ударен от внезапен порив на вятъра. Паула пристегна предпазната мрежа около себе си.
	— Агентът си или ти, или Ана.
	— О, хайде де! Всички сме от флота, познаваме се от години. Вече решихме, че си или ти, или някой от Пазителите. Ще летим до върха независимо от това, което кажеш.
	— Всички сте били на борда на „Втори шанс“ — каза Паула. — Оскар, какво каза на Уилсън, когато отиде при него с доказателствата? Каза ли му, че с теб са се свързали Пазителите?
	— Да.
	— Добре. Уилсън, ти знаеше ли за връзката между Оскар и Пазителите? Каза ли за това на Ана?
	— Това е нелепо.
	— Каза ли й?
	Джипът вече се клатеше непрекъснато, ветровете се засилваха. По повърхността му се плъзгаше пясък.
	— Аз… не мисля. Ана, спомняш ли си?
	— Какво й каза? Обсъждахте ли информацията от „Втори шанс“?
	— Ана? — каза умолително Уилсън.
	— Тя е боравила със сензорите на „Втори шанс“, това й дава достъп до всички сателити и комуникационната чиния. Това са били нейните системи, можела е лесно да прикрие неправомерната им употреба.
	— Ана! Кажи й, че говори глупости.
	— Каза ли й, че Оскар е забелязал разгръщането на чинията? — каза настоятелно Паула.
	— Ана, за Бога.
	— Каза ли й?
	— Да — изстена Уилсън.
	— Ана — каза Паула. — Знам, че предавателят ти е включен, моля те, отговори.
	— Тя ми е съпруга.
	Джипът се олюляваше опасно. Розамунд се бореше с волана.
	— Няма да издържим още много — изсумтя Пазителката. — Няма да успеем да стигнем до Ана.
	— По дяволите! — каза Паула. — Не може да е много далече.
	— Следовател, ако продължим, ще умрем. — Гласът на Розамунд беше лишен от емоция. — Така няма да постигнем нищо, нали?
	— Добре, обърни — каза рязко Паула.
	Насред завоя нов порив на вятъра се заби в тях и този път тя реши, че наистина ще се обърнат. Розамунд завъртя диво волана, противодействайки на накланянето на машината. През небето навън се процеждаше сива светлина. Разкриваше дебела облачна основа, която се движеше със застрашителна скорост към връх Херкулан. Джипът се стабилизира. Розамунд караше право към основата на стената на каньона.
	— Ана, моля те, отговори — каза Паула.
	— Уилсън — каза Оскар. — О, по дяволите, съжалявам.
	— Не може да е тя! — каза Уилсън. — Не може. По дяволите, тя е човек във всяко едно отношение.
	— Аз работих с Тарло години — каза Паула. — Нямах никаква представа.
	— Работа? — каза с презрение Уилсън. — Аз се ожених за нея. Обичах я.
	— Уилсън, Оскар, трябва сами да решите какво ще правите отсега нататък. Знам, че е трудно, Уилсън, но моите очаквания са, че тя ще се опита да се разбие в един от вас.
	— Ще се откачим от кабелите известно време един след друг — каза Оскар. — Така ще може да се прицели само в един от нас.
	— Това звучи като добро решение.
	Паула отчаяно искаше да предложи някакъв практически съвет, но не можеше да измисли дори как да подобри предложението на Оскар. Видя края на бързо приближаващия се каньон. Под гумите отново се появи пясък. По продължение на основата на стената на каньона имаше струпвания от грамадни обветрени скали. Розамунд насочи колата около един остър зъбер от изветрена лава и наби спирачки в завета му. Вдигна окачването, така че ръбът на джипа се снижи.
	— Надявам се тази дълбочина да е достатъчна — каза тя, докато включваше аварийните котви на джипа. Свределите на шасито започнаха да се навиват с неприятен металически вой в плътния пясък.
	— Успех и на двамата — каза Паула.
	Розамунд изключи микрофона и се обърна към Паула.
	— Не му каза, че знаеш за Абадан.
	— Оскар има достатъчно неща, за които да се тревожи сега. Не исках да повлияя на ефективността му. Ще разбере, ако оцелее.
	— Не знам за Звездния странник, но ти ме плашиш до смърт.


	— Тя не знаеше.
	Оскар повтаряше фразата като мантра. Вече не знаеше колко пъти я е казал. Липсата на човешки гласове беше тягостна и деморализираща, докато яростният вятър се усилваше напряко на хиперплъзгача. Измъчваше го самота, като в прегръдката на междузвездния космос. Уилсън се беше затворил в своя личен ад на болка и скръб.
	— Човешката й част е била привлечена към теб. Тя още е жива.
	— Няма значение — отвърна му кратко Уилсън. — И преди съм имал съпруги.
	— Не и като този път, човече. Ние видяхме проблясъци на истинската Ана. Тя все още е там. Загубена. Може да бъде съживена и спомените й да бъдат редактирани.
	— След като я убием сега. Това ли искаш да кажеш?
	Оскар трепна. Разговорът им беше още по-неприятен заради малкия смарагдов символ, който светеше в ъгъла на виртуалното му зрение и показваше, че Ана чува всичко, което си казват. „Може би мълчанието е най-доброто решение.“
	— Какво искаш да направим? — попита предпазливо той. Покрай пилотската кабина се носеха преспи от фин пясък, издухани от мократа пустиня отвъд зеещата уста на каньона.
	— Да стигнем до Трона на Афродита. Затова сме тук. Това и ще направим.
	Оскар се въздържа от дългата въздишка на облекчение, която му се искаше да изпусне. Поне приятелят му започваше да се концентрира. Това беше удивителната черта на Уилсън — способността да постави човешкия елемент настрана, когато трябва да вземе решение. Вероятно това го правеше толкова добър командир. Паралелът между това разсъждение и агентите на Звездния странник беше нещо, за което не искаше да мисли.
	— Ще стигнем там — каза Оскар. — Все пак не може да направи кой знае какво.
	— Мислиш ли?
	На Оскар му трябваше малко, за да изключи радиото и просто да задържи хиперплъзгача на повърхността, докато бурята бушуваше около него. „Вселената може да оцелее без мен, нали? Само този път.“ Само да можеше да изключи емоциите си като Уилсън.
	Вятърът около него се усили и хиперплъзгачът се разтресе. Над дълбокия каньон сивите облаци се бяха слели в непроницаем огънат таван.
	— Каквото и да решиш да направим, аз съм с теб — каза на Уилсън.
	Да прехвърли отговорността на друг беше най-идиотският начин да се измъкне и той го знаеше. Но не правеше ли именно това още от Абадан?
	Провери климатичния си радар и цветните съвкупяващи се медузи на него. Вече цялата кабина се тресеше и образите на малкия екран подскачаха пред очите му. Данните отчитаха бледорозов фронт от вятър, насочван като във фуния от извисяващите се високо стени на Каньона на Наблюдателя. Движеше се почти със сто мили в час. Някъде далеч пред носа на хиперплъзгача, отвъд обсега на зрението му, буреносният фронт бе стигнал до основата на Херкулан.
	— Системите потвърждават, че имат готовност за излитане — каза безстрастно Уилсън.
	Оскар се усмихна нежно заради тази проява на пълен професионализъм. В своя си стил Уилсън му показваше начина. „Добре, ако трябва да направим това, аз съм в играта.“
	— Разбрано. Навлизам във фазата на издигане.
	Той сложи ръце на и-точките на конзолата и хвана здраво вдлъбнатите дръжки. Модифицираната пластмаса потече около китките му и ги стегна на място за времетраенето на полета. Е-кономът му докладва за идеален интерфейс между него и бордовата система на хиперплъзгача.
	Оскар отстрани мисълта за Ана и позволи на спомените да излязат на фокус. Не бяха неговите спомени, но уменията вече му принадлежаха и чрез тях той се сливаше с хиперплъзгача. Червената му виртуална ръка грабна решително джойстика, който се бе появил пред него. Другата му ръка се пресегна към светещите икони.
	Пъпките на крилете от модифицирана пластмаса започнаха да се разтварят. Нараснаха около корпуса в проста делтовидна форма. Оскар се разтресе здраво в пилотската кабина, когато вятърът ги подхвана. Откачи предния захващащ механизъм и хиперплъзгачът заподскача диво. Собственото му оскъдно познание за изкуството на пилотирането, подпомогнато от новопридобитите импланти, му позволи да неутрализира движението с относителна лекота и да запази летателния апарат във възможно най-хоризонтална позиция.
	Позволи на предните и задните кабели да се развият и нагласи крилете, за да осигури на плъзгача повече височина. Машината започна да се издига над пода на каньона, опъвайки здраво кабелите, докато вятърът напрягаше зверски корпуса. След като стигна височина от петдесет метра, модифицира опашката в дълъг цилиндричен стабилизатор. Клатенето се поуспокои, макар че воят на вятъра навън се усилваше. Оскар разви допълнително крилете и увеличи изпъкналостта им, за да се издигне право нагоре. Кабелите отчитаха огромно напрежение и той започна да ги навива с умерена скорост, като внимателно продължаваше да се издига с препоръчаното темпо. Реши, че моментът не е подходящ да пести време, независимо какво е заложено на карта.
	Покрай кабината се заизстрелваха парцали от мъгла, оплетени в ножница, която ограничаваше зрението му до малко над двадесет метра. По корпуса барабаняха агресивните струи на дъжда, отекващи с ниски вибрации. С изкачването нагоре кабелите започнаха да се тресат в невероятна хармония. Той постоянно променяше формата и позицията на крилете, за да запази стабилността на хиперплъзгача.
	— Ако тази буря не е достатъчно силна за Саманта, не знам какво би било — каза Уилсън.
	Радиосигналът беше лош, но деформираните от шума думи бяха изпълнени с огромна решителност.
	Оскар се съсредоточи върху гласа на приятеля си. Изведнъж контактът с друго човешко същество стана изключително важен. Той огледа отново климатичния радар и видя алените и вишневочервените вълни, които изобразяваха щурма на бурята надолу в Каньона на Наблюдателя. Фронтовете се покриваха и извиваха един около друг със замайваща скорост. Въздухът около корпуса се движеше с над сто и шейсет километра в час. Индигови звезди отбелязваха другите два хиперплъзгача на екрана. И двата бяха във въздуха, на относително същата височина като него. „Значи е жива и здрава.“ Беше хранил глупави фантазии, че мълчи, защото по някаква причина не може да отговори.
	— Да — каза той, когато се извиси на над хиляда метра от земята. — Не ми харесва да съм в нея. Определено не бих искал да съм под нея, когато удари.
	— Адам е щял да пусне само теб, нали? Затова те накара да минеш през процедурата за имплантиране на спомени. Нямаше никакви поражения от влагата. Той нямаше да позволи на мен и Ана да летим.
	— Да. Щеше да го обясни на Пазителите и да ги използва, за да е сигурен, че двамата ще останете на повърхността. Какъв глупак, сякаш летателните ми умения могат да ми гарантират, че ще кацна на върха.
	— Защо той не ни каза, че си чист?
	— Щеше да се наложи да обясни на следователя, че се познаваме от много време. Именно това беше причината да се свърже с мен, а не с някой друг.
	Хиперплъзгачът се наклони заплашително надясно. Оскар го върна обратно с упорит натиск върху джойстика и разгъване на крилете. Машината се върна в хоризонтална позиция. Той се съсредоточи усилено върху климатичния радар, макар че дори и този прибор засичаше трудно турбулентностите в свистящите потоци въздух.
	— Това важно ли е? — попита Уилсън.
	Оскар изскърца със зъби. През десетилетията бе предполагал, че този момент щеше да е близък до катарзис. Не беше. Мразеше се, задето си признава, заради това, което трябваше да си признае.
	— Опасявам се, че да.
	— Откъде се познавате в такъв случай?
	— Двамата се занимавахме с политика в университета. Беше глупаво. Бяхме млади, а радикалите винаги знаят как да се възползват от това.
	— Какво стана?
	— Накрая ли? Гарата Абадан.
	— О, Исусе, трябва да се шегуваш. Това си бил ти?
	— Бях на деветнадесет. С Адам бяхме в екипа, който постави бомбата. Не трябваше да удари пътническия влак. Искахме да привлечем публично внимание върху изхвърлянето на зърно през червееви дупки. Само че на СвЛинкълн нещо се беше объркало с графика. Експресът закъсняваше, затова от отдела по контрол на трафика му дали приоритет и преместили влака със зърното по друга линия.
	— По дяволите.
	— Да. — Оскар наблюдаваше как преминава през маркера зад хиляда и четиристотин метра. Виждаше трудно. По бузите му се стичаха сълзи. Нареди на крилете да се нагодят в позиция за полет. — Междузвездната социалистическа партия се смили над мен и ми плати, за да премина през процедура по подмяна на самоличността на Илюмината. През тези години аз… не знам. Може би изкупвах вината си? От онзи ден насетне.
	— Да му се не види. Това наистина е ден на откровенията. Предполагам, че в края на краищата на този свят наистина сме странници един за друг.
	— Уилсън. Без значение какво ще се случи… ако сега ме мразиш. Радвам се, че те познавах.
	— Не те мразя. А истинското ти име Оскар ли е?
	— Не, разбира се. — Той провери покритието на кабината и видя как крилете се извиват от двете му страни. Виртуалното зрение му показа как опашката се променя в широк триъгълен стабилизатор. Дълбоко в него вътрешностите му се бяха стегнали в очакване на полета. — Преди бях голям филмов фен. Обичах всички онези прекрасни мюзикли, каубойските филми и романсите, които са правили в средата на двадесети век. Наградите Оскар, схващаш ли? А най-голямата им звезда за всички времена се е казвала Мерилин Монро.
	— Е, господин Звезда, вие посочихте тактиката — две към едно.
	Оскар видя, че хиперплъзгачът на Уилям се отделя от кабелите. Индиговата му звезда се изстреля по тъмночервената река, която наводняваше каньона по цялата му дължина.
	Почти можеше да чуе изчисленията, които Ана сигурно правеше в момента. От всички тях Уилсън имаше най-големи шансове да стигне до върха. Колкото по-дълго стоеше на място, толкова по-трудно щеше да й бъде да го настигне и да предизвика някакъв сблъсък. Ако обаче се откачеше от кабелите преди него, Оскар можеше да избере своя момент по всяко време в следващия час и нещо и да си осигури полет без препятствия. Всичко зависеше от преценката, която останалите имаха за способностите му да изпълни скъсената парабола.
	Ана се разкачи.
	Беше на двадесет и пет секунди зад Уилсън. Виртуалната ръка на Оскар натисна иконата за разкачване. Ускорението го залепи за седалката. Хиперплъзгачът изфуча напред с над сто и деветдесет километра в час. Вилнеещи въздушни потоци заудряха безмилостно по крилете. Беше си представял, че ще задържи крилете стабилно, докато наблюдаваше движенията на другите двама, изчаквайки подходящия момент. Вместо това беше запратен в нескончаема битка за оцеляване. Всичко, което го интересуваше, бе да поддържа височина. Двете ужасяващи стени на каньона изскочиха от екрана на радара, докато вятърът го накланяше в двете посоки. Той неутрализира всеки порив на виещата буря, която го избутваше настрани, извивайки спокойно джойстика. Страхът му се беше изчерпал. Крилете се променяха послушно, върховете им се извъртаха и огъваха. Ефектът беше толкова внезапен, че той трудно го осъзнаваше и компенсацията бързо предизвикваше проблеми сама по себе си.
	За част от секундата потърси другите две индигови звезди. Е-кономът му проектира траекториите на курсовете им. Нежните топазени линии, които начерта, се пресичаха преди края на Каньона на Наблюдателя. Тогава огромните скални стени се сключиха отново и нестабилните течения, които дращеха по корпуса, се усилиха. Навън стана по-тъмно, късовете облаци, вплетени в бурята, бяха отново съединени в една-единствена побесняла плитка високо над повърхността. По кабината изведнъж започна да удря вълна от едри дъждовни капки. Хиперплъзгачът се отклони под силата на атаката. Оскар положи усилия да изправи машината. Трябваше да намали размерите на крилете и да увеличи ефективността на контрола си за сметка на ускорението, което му позволяваше широката извивка отпреди малко. Не последва значителна загуба на скорост, а му беше по-лесно да се върне в средата на каньона и да се задържи над гърчещата се артерия от облаци. Радарът откри края на стената на каньона на двадесет километра напред — вертикална скала, която се издигаше нагоре и извън екрана.
	Той провери отново другите два хиперплъзгача. Ана летеше с механична точност. Не беше балансирала крилете си и все пак поддържаше движение по избрания вектор, приближавайки се бързо към Уилсън. Не й се налагаше да се тревожи как да маневрира в подходяща позиция за вертикален полет в края на каньона. Човешките съображения вече не можеха да я разсеят. Хиперплъзгачът й се носеше напред като ракета. Уилсън не можеше да се отдръпне настрани. Ако искаше да се понесе нагоре срещу мощния водопад, който се извиваше навън от каньона, трябваше да държи напълно неподвижен курс.
	В съзнанието на Оскар вече се бяха настанили уменията на някой отдавна починал пилот, които му позволяваха да манипулира джойстика в пълна хармония с хиперплъзгача. Имаше безпогрешен контрол над аеродинамиката, който напомняше на животински инстинкт. Насред притъмняващото небе и войнствения грохот на бурята той наблюдаваше как експресът от СвЛинкълкн излиза от релсите си, обгърнат от гъсто кълбо черни пламъци. Видя как вагоните се извиват и смачкват едни в други, видя обгорените и разкъсани трупове по продължение на релсите. Вече ги познаваше всичките, всяка нощ от четиридесет години насам лицата им изпълваха съня му.
	Виртуалната му ръка промени отново конфигурацията на крилете в по-широка и по-дълга платформа, докато червените предупредителни символи светеха заплашително около нея, призовани от бордовата система. Скоростта му се увеличи, той снижи носа и се спусна към потопа от бяла пяна, който се носеше през въздуха на два километра над дъното на каньона.
	— Уилсън? — извика той над какофонията.
	Около корпуса на хиперплъзгача се пенеха буйни потоци вода, които острите като рапири криле прерязваха. Високо над него слънцето се издигна над връхната точка на Херкулан.
	— Чувам те.
	Слънчевата светлина се разпадна при срещата си с водата и се пръсна в кипящ облак ефимерни дъги. Оскар се усмихна радостно сред красотата на този странен свят. Право пред и под него един ослепителен кръст се носеше върху искрящата пяна.
	— Името ми е Джийн Йохуи.
	Изричайки тези думи, той се гмурна във вълшебния вихър от светлина и вода и се разби в хиперплъзгача на Ана.


	Беше се случвало и преди, много пъти, във времената когато летеше с ескадрилата Дива лисица. Бяха толкова сплотени, че с готовност споделяха живота си във въздуха и на повърхността. Тренираха заедно, празнуваха заедно, ходеха да гледат мачове заедно, летяха заедно, служеха заедно отвъд океана. В базата познаваше всички съпруги и деца на другите пилоти. Знаеше за финансовите им проблеми, за караниците им, за сметките им в хранителния магазин. А във въздуха познаваше възможностите и ограниченията на всеки летец. Бяха близки като братя.
	Когато изпълняваха бойни мисии, някои от тях не се връщаха обратно. Радарът показваше смъртта им. Малките му неоновозелени символи изписваха на главния дисплей „ЗАГУБА НА КОНТАКТ“, както и кодовете, които показваха къде самолетът се е пръснал на парчета след удар с ракета и бе паднал като метеор от горящи останки. Всеки път катастрофата изтръгваше частица от него, оставяйки празнота, която никога нямаше да бъде запълнена. Но животът след това продължаваше, защото всеки знаеше, че момчетата искаха точно това, познаваха ги достатъчно добре, за да знаят със сигурност. Именно това знание им даваше силата да продължат напред.
	А сега, три и половина века след деня, в който си мислеше, че е загубил за последно приятел от ескадрилата, Уилсън Кайм наблюдаваше как символите на радара, обозначаващи жена му и най-добрия му приятел, се превъртат през небето и се разбиват в безмилостната скала под неговия хиперплъзгач.
	— Довиждане, Джийн Йохуи — прошепна той.
	На два километра пред него реката, която течеше през въздуха, се извиваше с парадоксално и величествено движение нагоре, връхлитайки успоредно на огромното скално лице. Във виртуалното му зрение се появиха оранжеви позиционни вектори и той придвижи спокойно джойстика си, изравнявайки летателния апарат с правилния курс. Прибра крилете в къса, изтеглена назад форма, докато стените на каньона свистяха от двете му страни. Водопадът беше право пред него — пелена от сребърни вълни, които се издигаха с над триста километра в час. Той задържа дъха си за един дълъг миг.
	Стихиите грабнаха хиперплъзгача и го хвърлиха рязко нагоре с мощ, която го заби в седалката. Той се вкопчи в джойстика и започна борба с крилете, за да запази повърхностите им напълно прави, докато машината фучеше право нагоре към безупречното сапфирено небе. Уилсън започна да диша отново и изведнъж се разсмя, макар и смехът му всъщност да звучеше повече като предизвикателство към Звездния странник.
	Вертикалният водопад достигна върха си на пет километра над земята и започна да се разпада. Огромното налягане, което го създаваше, намаляваше след бягството си от крайното ограничение на Каньона на Наблюдателя. Водата се раздели на две завеси от не толкова буйна пяна и се заизлива на север и юг върху по-ниските склонове на огромния вулкан. Уилсън се понесе върху остатъчната вълна от освободилата се буря и й позволи да го отнесе все по-високо, поддържайки постоянна скорост. Докато се носеше над тревистите поляни на по-високите, умерени склонове, наблюдаваше огромните облачни ивици под него, които се боричкаха около вулкана. От другата страна именно те щяха да дадат началото на отмъщението на планетата.
	Радарът започна да улавя вихрушките над него, които се раждаха от чистата мощ на турбуленцията, маркираща горната граница на бурята. Уилсън гледаше как стихиите беснеят наоколо — полупрозрачни колони, които се плъзгаха безцелно по скалната повърхност и щяха изведнъж да се изпълнят с прах и камъни, когато засмучеха някоя открита земна повърхност. Бордовата система започна да ги следи и да изчислява възможностите му.
	Три от тях се намираха на подходящото място, всичките бяха достатъчно големи. Отказа се от единия вихър, вибрациите му бяха твърде нестабилни. От останалите два просто избра по-близкия.
	Натисна джойстика напред и прицели носа към въртящата се основа на вихъра, имитирайки полуритмичния начин, по който тя се накланяше и се виеше нагоре. Оформи крилете на хиперплъзгача и опашката му в прости акулови перки, които да му помагат с насочването, и се гмурна към целта. Задържа машината стабилна и интуитивно се прицели в мястото, където знаеше, че ще се премести вихърът. „Ако Джийн Йохуи може да се прицели правилно, значи и аз мога. Ще успеем.“
	Уилсън върна джойстика назад и прати хиперплъзгача по стръмен наклон нагоре, плъзгайки се навътре във вихъра. По покритието на кабината веднага се заудряха пясък и чакъл. Той трепваше при сблъсъците с по-големите парчета. Напрежението в корпуса се увеличи застрашително. Моторите започнаха да вият точно под седалката му. Предната част на хиперплъзгача се завъртя, за да неутрализира въртенето на вихъра и да стабилизира изкачването. Крилете се промениха отново, този път във витла, които почерпиха от яростната мощ на вихъра.
	Секунди по-късно хиперплъзгачът се изстреля над вихрушката. Уилсън започна трескаво да проверява векторите на полета. Беше се качил на достатъчна височина, за да опише цялостна дъга над върха. Засега добре, но той не искаше това. Крилете промениха изпъкналостта си и носът се наклони напред в скромна въздушно-спирачна маневра. Нямаше много време, газовете ставаха все по-редки, след като остави стратосферата зад себе си. Той увеличи крилете още повече и ги наклони, така че да покачат съпротивлението си спрямо рехавите повеи от молекули, които минаваха покрай корпуса. Във виртуалното му зрение проектираната парабола бавно потъна надолу, сливайки се с тази, начертана от него. Така щеше да се приземи на километър и половина зад Трона на Афродита.
	Хиперплъзгачът изплува извън атмосферата. Посрещна го познатото черно пространство. Звездите бяха по-ярки от всякога. Той наблюдаваше как капчиците влага по корпуса се превръщат в лед. Под дясното крило кратерът на връх Титан бълбукаше с тъмночервена светлина. Лавата кипеше и пръскаше нагоре, изстрелвайки дим и каменни отломки, които следваха свои собствени параболи надолу в атмосферата, където се разпадаха в пурпурни ударни вълни. Когато машината достигна върха на траекторията си, пред носа на плъзгача се подаде плоският връх на Херкулан. Под Уилсън се простираше страховита равнина от червено-кафява лава, накъдрена във вътрешността на двата идентични казана.
	Гледката обаче не предизвика у него нито интерес, нито възхищение. Беше уважил честта на онези, които му бяха отнети, беше изпълнил идеалния полет заради тях. Дори само това беше победа. Вече нямаше какво повече да направи, нямаше какво повече да настрои. Малки тръстери с реакционно гориво от студен газ държаха хиперплъзгача изправен в космическия вакуум. Гравитацията щеше да го свали на мястото, което бяха избрали. Това беше последният му спомен за тях тримата — бяха се събрали около проекцията на картата в хангара и спореха въодушевено кое е най-подходящото място за приземяване, без да обръщат внимание на намръщените въоръжени Пазители, които гледаха заплашително неуместната им проява на жизнерадост. Оскар и Ана, двамата души, на които имаше най-голямо доверие на този свят. Хора, които всъщност никога не бяха съществували.
	Хиперплъзгачът потъна бързо към нацепената повърхност на върха. Спускането беше твърде рязко, за да се чувства спокоен. „Няма какво да направя, вече всичко опира до гравитацията.“ Останалата част от планетата беше изчезнала зад фалшивия хоризонт на Трона на Афродита, където лавата свършваше и започваха отвесни скали, високи над осем километра. Уилсън беше сам в космоса над грубия кръг от лава, от който се подаваха много повече канари, отколкото загатваха снимките. По повърхността бяха пръснати парчета сгурия. Той провери отново печатите на шлема си и се увери, че екологичните системи на костюма му бяха включени. Крилата се изтеглиха назад до десетметров разтег. Върховете им се свиха надолу, в случай че кацането повреди колесника и те трябваше да компенсират стабилността на плъзгача.
	Беше на петдесет метра от скалата и се намираше само на осемстотин метра от ръба й. В крайна сметка параболата не беше така съвършена, колкото си мислеше. Включи горните тръстери едновременно, в опит да ускори спускането. Тишината се спусна върху него, неочаквано обезпокояваща. Очакваше, че дори в плъзгача ще долови свистенето на въздуха над крилете, докато машината каца. Нямаше нищо, само призрака на кратера Скиапарели. Той спусна подпорите за приземяване. Скоростта още беше твърде висока.
	Хиперплъзгачът удари повърхността и веднага отскочи. Той видя как парчета камък се превъртат от всяка страна, избутани от колелата. Намираше се на няколкостотин метра от ръба. Колелата се докоснаха отново. Тогава той чу нещо, звук от триене по малките гуми. Изведнъж пилотската кабина започна да се тресе лудо. От колелата се заиздига прах и започна да се изстрелва на струи, по-тънки и от водни изпарения. Подпората за кацане на носа се счупи и шумът стана оглушителен, след като корпусът застърга по земята.
	Уилсън знаеше, че ще се обърне. Усещаше натрупващата се кинетична енергия. „Няма какво да направя. Всичко зависи от гравитацията.“ Опашката се вдигна и цялото тяло на плъзгача се превъртя надясно. Върхът на крилото се заби в малък процеп. В условията на ниска гравитация салтото беше почти грациозно. Хиперплъзгачът се обърна лениво и се пльосна тежко върху горната част на корпуса си. Здравото стъкло най-сетне се пръсна, а въздухът зад него избяга шумно навън. Наоколо течеше гореща лава, само на сантиметри от шлема му. През вихрещата се бяла мъгла на напускащия кабината въздух Уилсън видя право пред себе си голяма скала. Хиперплъзгачът се разби в нея и скри вселената с пелена от изгаряща червена болка.


	— Мой човек! Това си е един много недодялан радар — оплака се Ози, докато „Харибда“ приближаваше границата на системата Дайсън Алфа. Беше издърпал от решетката си изображението на ТИ-детектора. В резултат на това виртуалното му зрение се изпълни с полупрозрачен сив куб. Отвътре беше зърнест, а около него като някаква черна мъгла плаваха малки фотонни дефекти. Струпвания от тях се сключваха в усукани петна, възли в структурната материя, които бяха аналог на звездите в реалната вселена. Вече се намираха на двадесет минути от Дайсън Алфа и той промени разделителната способност, така че фокусът да е върху звездната система пред тях. Потоци от прелитащи частици се събраха заедно и оформиха звездата. По-малки групи се понесоха около нея в концентрични орбити: три твърди планети и два газови гиганта. Ози потърси местоположението на Крепостта на мрака, но при тези мащаби не можа да открие нищо. „Странно, това чудовище е с размерите на планета.“ Той издърпа астрономическата информация от решетката и я насложи върху детектора. Появи се мандаринена мрежа, която наподоби разположението на планетите и приспособи размерите си, докато не се синхронизира със сензорните образи. Семпъл лилав кръст посочи координатите на Крепостта на мрака. Ози измести фокуса върху него и увеличи разделителната способност до крайните възможности на сензора. Малките сиви частици потрепнаха, когато преминаха през пространството, където трябваше да се намира Крепостта на мрака.
	— Е, там все още има нещо — каза Марк, не особено убеден.
	— Да огледаме — каза Ози. Промени вектора на курса им, така че с лека извивка да ги отведе до координатите на Крепостта на мрака.
	— Това нещо може ли да засича кораби?
	— Нямам представа — каза Марк. — Няма много добра разделителна способност. Предполагам, че ако се приближиш достатъчно, може да различи по-малки обекти.
	— Ти не знаеш дали може?
	— Нямам си представа от физическите механизми, които са в основата на технологията, ако изобщо може да се нарече физика. Аз съм просто монтажистът, забрави ли?
	— Добре. Да се приготвим за излизане от хиперпространството на пет хиляди километра над външната решетъчна сфера. Активирай силовите ни полета. Аз ще сканирам с обикновените сензори. И, Марк, ако там има някакви кораби, ще реагират враждебно. Ще си помислят, че искаме да взривим звездата им.
	— Знам! Бях на Елан по време на нашествието.
	— Е? — подкани го Ози.
	Марк се намръщи подразнено.
	— Какво, е?
	— Ти кодира достъпа до оръжията. Ще трябва да стреляш по тях.
	— О! Добре. Ще активирам тактическите системи.
	— Добра идея, мой човек.
	Ози постепенно намали скоростта, приближавайки все повече, докато не застанаха относително неподвижно спрямо Крепостта на мрака. Около структурата орбитираха шестнадесет кораба или сателити. ТИ-детекторът не можеше да даде надеждна оценка за размерите им.
	— Трябва да са големи, за да се виждат на този боклук — реши Ози.
	— Най-малката маса, която е способна да създаде гравитонично огъване в пространство-времето, уловимо от хиперпространството, е хиляда тона — каза подпрограмата на СИ.
	— Значи са кораби.
	— Вероятността за това е висока.
	Ози докосна иконата, която активираше ограничителната мрежа от модифицирана пластмаса на стола му. Обърна глава към Марк.
	— Готов ли си за това?
	Марк го погледна пресметливо.
	— Да. Разбира се. Да тръгваме.
	Ози върна „Харибда“ в реалното пространство. Миниатюрни сегменти от стелт-покритието се обелиха като клепачи и позволиха на сензорите да погледнат навън. На пет хиляди километра пред тънкия свръхтъмен елипсоид на фрегатата Крепостта на мрака се гърчеше в електромагнитна агония. Във вътрешността на външната решетъчна сфера плътен тайфун от сияйна, аметистова на цвят плазма беше измъчван от избухващи и надигащи се медносини циклони. Нестабилната повърхност изхвърляше фонтани, които приличаха на подутини върху тялото й. При ударите си във външната решетъчна сфера предизвикваха мощни освобождавания на енергия дълбоко в стените й, които се озаряваха с мигновено сияние.
	— Еха — каза тихо Марк. — Изглежда, нещата там долу са доста неспокойни.
	— Аха. — Ози наблюдаваше информацията от невизуалните сензори. Енергийните показатели около гигантското кълбо бяха дяволски объркани. Електрическите, магнитните и гравитоничните емисии, които пулсираха от червеникавата вътрешност на глобуса, създаваха въртоп от частици и радиация над външната решетка на сферата. — Предполагам, че нещо с подобни размери не може да умре лесно, независимо колко силно го удариш — каза замислено той.
	— Ами квантовата емисия на слънчевата бомба?
	— Още е там — ухили се доволно Ози. „Бях прав, така че майната ти, Найджъл.“ — Не се е променила, откакто са я засекли за първи път след падането на бариерата.
	— Можеш ли да откриеш откъде идва емисията?
	— Няма начин, мой човек. Интерференцията от тази плазмена буря е страшна, а Бог знае какво се случва в дълбините й. Ще трябва да използваме активните сензори и да се приближим, за да огледаме.
	— Ще ни видят.
	Ози прегледа инфрачервения образ. Обектите, които ТИ-детекторът бе открил, бяха кораби на Първите. Сияеха във вишневочервено на фона на космическия мрак. Освен това опипваха с почти всеки вид сензори, които пасивните скенери на „Харибда“ можеха да засекат, изпращайки огромни сигнални ветрила към външната обвивка. Постоянната им радиоемисия отговаряше на хаотичните аналогови сигнали, които ПланинаНаЗората използваше, за да обедини множеството си групи от подвижни и неподвижни в едно цяло.
	— Има отворена червеева дупка на около десет хиляди километра — каза той. — Освен това улавям силни радиосигнали от вътрешността на сферите. Той е вкарал кораби там.
	— Те ни чакат.
	— Не, не ни чакат. Не се паникьосвай. Тези кораби са само част от научната мисия, която изследва това нещо. Мой човек, колко е впечатляващо само. Не можеш да го осъзнаеш, докато не се приближиш сам. Дори за вид, който е преминал в историята си през точката на сингуларност, това трябва да е голямо дело. А аз си мислех, че газовият ореол е невероятен. Това може да го бие спокойно.
	— Газов ореол?
	— Дълга история. Трябва да влезем вътре. Мислиш ли, че бордовите ни системи ще се справят?
	— Защо да не се справят?
	— Първата решетка е конструирана така, че да произвежда отблъскващ електрически ефект. Пише го в документацията на мисията. Ако се приближим твърде много, захранването ще умре. Това и някои други неприятни неща, които ще се случат.
	— Колко близо?
	— Мисля, че под десет хиляди километра. „Втори шанс“ не е могъл да вземе проби на разстояние, по-малко от това.
	— Ози, някои от разстоянията в решетката на сферата са широки повече от хиляда километра. Първите са вкарали корабите си през тях, а те са пет пъти по-големи от „Харибда“. Ще се справим.
	— Да, но ще трябва да включим активните си сензори. Няма как да се справим само с визуална картина.
	Пръстите на Марк забарабаниха нервно по възглавниците на стола му.
	— Добре.
	— Квантовият разрушител готов ли е?
	— Да.
	— Силовите полета?
	— Заемам се с тях.
	Ози включи активните сензори. Потокът от постъпваща информация се увеличи четворно, усилвайки и пречиствайки образа.
	— Състоянието на вътрешността е много по-зле отпреди — каза съсредоточено той. — Засичам обаче точната позиция на квантовата емисия, определено е в четвъртата решетъчна сфера. Агентът на Звездния странник я е поставил някъде в структурата на пръстените.
	— Не можем ли просто да свършваме с това. Моля.
	— Няма проблеми, мой човек.
	Ози подаде енергия към вторичните двигатели. „Харибда“ ускори плавно с едно же към външната сфера. Целеше се към петоъгълния процеп, чийто диаметър беше шестстотин километра. Данните от радара бяха объркани от пръстените на сферата и не им позволяваха да получат картина с по-висока разделителна способност. Местоположението на пръстените обаче беше лесно проследимо.
	Инфрачервените сензори върнаха данни, че в космоса около тях са се появили дълги и тънки струи от свръхнагрята плазма. Върху тях преминаха лазерни, мазерни и радарни сигнали, които стелт-покритието отрази.
	— Ъъъ, лоши новини, мой човек. Май ни видяха. Проследяват сензорните ни емисии. Към нас ускоряват кораби. Мамицата му! Девет же. Този голям планински пич параноик ли е или какво?
	— Да ускорим малко, а? — Гласът на Марк вече звучеше по-пискливо.
	— Добре, ето, пет же. — Скоростта се увеличи бързо и залепи Ози за възглавниците. Външната решетъчна сфера бързо нарастваше в образите от сензорите. — О, мамка му.
	— Какво? — извика Марк.
	— Той няма намерение да чака корабите да ни настигнат. Отварят се осем червееви дупки. На петстотин километра от нас. Още четири. По дяволите, никнат навсякъде. Дръж се.
	Ози увеличи ускорението до десет же. Усещаше как плътта му се вдлъбва назад. Дишаше все по-трудно. „Днес май не е подходящ ден за тесни панталони.“
	От червеевите дупки полетяха големи кораби, които вече ускоряваха към тях. Изстреляха ракети, чиито отпадни газове осветиха космоса над големия колкото планета артефакт като жарко обедно слънце. Последваха ядрени експлозии, които насочиха огромни фронтове от кохерентна радиация към малката точка, която издаваше присъствието на „Харибда“. Собственият му сподавен хленч се присъедини към този на Марк.


	ПланинаНаЗората никога не се бе замислял особено задълбочено за мегаструктурата. Не че игнорираше странния артефакт. Бе забелязал структурата веднага след падането на бариерата. Корабите, които прати да я разследват, откриха машина с размерите на планета, чиято маса притежаваше неразбираеми свойства. Предвид размерите й, ПланинаНаЗората заключи, че по някакъв начин трябва да бе свързана с бариерата. По всяка вероятност беше генераторът или част от него. Според спомените на Боуз хората го бяха сметнали именно за това. Не разбираше защо са го нарекли Крепостта на мрака. По някакъв начин беше свързано с комбинацията между понятията _фикция_ и _хумор_.
	Изследва обекта възможно най-методично. Естествено първо насочи вниманието си към елиминирането на вражеските неподвижни, а след това към завладяването на Федерацията. Дори така енигмата продължаваше да го тревожи. Произведе нови сензори и ги изпрати да изследват структурата. През гигантската мрежеста черупка преминаха кораби и започнаха да чертаят карти на свойствата, на енергийните модели, на геометрията на вътрешността. С изминаващите месеци това стана по-трудно, защото вътрешното отделяне на енергия нарасна и стана по-бурно. В крайна сметка артефактът започна да прилича на пленена в клетка звезда.
	Информацията, която получи от няколко от световете на Федерацията, показа, че човешките физици са също толкова объркани от Крепостта на мрака. Те също не разбираха как функционира. Нямаха представа кой я е построил. ПланинаНаЗората подозираше, че човешкият СИ може да построи подобно нещо. Извънземните силфени може би също разполагаха с подобни възможности, но според асоциираната с тях информация, която откри, нямаха подходящата _психика_, за да го направят. ПланинаНаЗората не се доверяваше на този анализ. Галактиката беше пълна с живот, различен от Първите. Той беше изцяло враждебен, така че всеки попадаше под подозренията му. Един ден щеше да открие най-големия си враг и да го унищожи.
	С напредъка на изследването в най-голяма загадка се превърна пресекливата квантова емисия, която идваше някъде дълбоко от вътрешността на извънземния артефакт. ПланинаНаЗората не можеше да разбере защо емисията съвпада с тази на собственото му оръжие за пробив на звездната корона. Логично беше да предположи, че хората на „Втори шанс“ го бяха използвали срещу Крепостта на мрака. Те разполагаха с технологията, макар и да изглеждаха също толкова изненадани от падането на бариерата, колкото беше и той — ако приемеше, че записите им са истински, а не _дезинформация_.
	Наложи му се бързо да понижи приоритета на тези въпроси, когато хората превърнаха звездата на междинния му пост в нова. ПланинаНаЗората осъзна, че сериозно е подценил научната изобретателност на хората. Сега беше изправен именно пред изтреблението на вида си, което искаше да предотврати чрез кампанията по разрастването. Хората щяха да действат бързо след първоначалния си успех. Когато атакуваха звездата на междинния пост, разполагаха само с един кораб и една нова-бомба. Вероятно беше прототип. Ако разполагаха с повече, щяха да ги използват още тогава. В този момент ефективните им, бързи производствени машини вероятно произвеждаха още кораби и бомби. Когато разполагаха с достатъчно, за да гарантират успех на атаката срещу родната му звезда и останалите предни постове, щяха да дойдат.
	След като отреди най-висок приоритет на оцеляването си, ПланинаНаЗората изпрати още кораби и екипировка през червеевите дупки, които вече го свързваха с нови, ненаселени звездни системи, където селищата му растяха. Вече бяха над четиридесет. Надяваше се, че това ще изтощи ресурсите на хората, които трябваше да ги открият и унищожат. Започна да монтира и генератори на червееви дупки на най-големите си кораби, модифицирайки ги за свръхсветлинен полет. Бяха много по-неефективни от човешките свръхсветлинни кораби, но вършеха работа. Започна да ги праща през червеевата дупка, която бе построил първоначално като мост между бездната, разделяща собствената му система и Федерацията, пръскайки ги из междузвездното пространство на стотици светлинни години. Беше завършил осем от тях, когато групата от неподвижни, която изследваше генератора на бариерата, улови вълна от сензорно лъчение. Идваше от точка в космоса, където нямаше физически обект.
	Главните мисловни програми на ПланинаНаЗората веднага разпознаха причината. Човешкият кораб беше неуловим за радара. Хората от флотската каста бяха пристигнали, за да превърнат родната му звезда в нова. Всички кораби, които изследваха генератора, започнаха атака срещу нашественика. Ракетите им се насочиха към изплъзващата се точка, от която идваше емисията.
	Не разбираше защо човешкият кораб се е появил при генератора. Прегледа вероятностите. Ако бяха тук, защо просто не взривят звездата? Така и нямаше да разбере до момента на взрива.
	Хората бяха слаби, щяха да избягват пряк сблъсък, ако беше възможно. Корабът сигурно се опитваше някак да активира отново генератора. ПланинаНаЗората се опасяваше от това не по-малко, отколкото от собственото си изтребление. Ако бъдеше изолиран от галактиката, го чакаше бавна смърт в затвора на бариерата, докато звездата вътре не изтлееше. Системата щеше да се превърне в гробницата му.
	ПланинаНаЗората мигновено отвори двадесет и четири червееви дупки около нашественика и започна да праща най-мощните си бойни кораби, за да пресрещнат хората.


	— Ако един от тях е стигнал до върха, вече трябваше да е на позиция — каза Андрия.
	Саманта погледна отново към петте празни екрана върху масата на Андрия. Тайно се бе надявала, че хиперплъзгачите може да стигнат до Трона на Афродита дори по-рано. Не можеше да приеме, че и тримата са се провалили. Сега не знаеше какво да мисли. Всички в пещерата бяха чули късовълновите съобщения, които Паула Майо и Брадли Йохансон си бяха разменили. Тя наистина не можеше да разбере защо това е толкова важно, но явно следователят отчаяно искаше да узнае нещо повече за Оскар. Дали информацията го оневиняваше или уличаваше?
	Няколко души в пещерата бяха познавали Адам. Всички бяха шокирани от убийството му. Саманта се почувства изключително зле. Трудно й беше да приеме, че Звездния странник се е добрал толкова близо до тях, че още може да провали плановете им.
	— Ето я — каза един от членовете на контролната група.
	Саманта премести механично погледа си към петте тъмни екрана. Намръщи се.
	— Бурята — каза тихо Андрия.
	На голямата топографска карта, която порталът проектираше, сутрешната буря се надигаше около по-ниските склонове на връх Херкулан. Облаци с глави на чукове се изсипаха над веригата Десо, носейки се върху скоростни въздушни струи. В по-ниските нива облаците тътнеха около върховете. Разтваряха се и млатеха по долините, изсипвайки потоп от дъжд. На километри над тях плавно движещ се слой от чист въздух се разгърна около планините, тласкан от огромното налягане.
	В картината имаше пропуски. Покритието, което манипулаторните станции осигуряваше, беше спорадично. Огромната система запълваше дупките, доколкото можеше.
	— Започва се — каза Андрия. — Започнете първа последователност, моля. Подгответе се да активирате участъците си.
	Пазителите, които стояха зад масите, изведнъж замлъкнаха и започнаха да изучават информацията, която течеше по екраните им. Саманта видя как първият ешелон от манипулаторни станции навлиза в активен режим. Гигантските им извити остриета от енергия се материализираха. Спокойно можеха да се конкурират със скалистите върхове, на които бяха успоредни. Към тях се понесоха облаци, само за да бъдат отхвърлени далеч от новородените вихри, които въртенето на остриетата беше предизвикало.
	— Можем ли да се справим? — попита напрегнато Саманта.
	— Разбира се, че можем — каза Андрия.
	Саманта искаше да наругае Звездния странник, безполезните хора от флота, Адам, задето бе позволил да го убият, Пазителите, които бе взел със себе си, проектантите на хиперплъзгачите…
	— Хей! — извика Андрия. — Засичаме носител на сигнал. Идва право от Трона на Афродита. Бленуващи небеса, успели са.
	Образът на бурята започна да се усилва, отделни детайли попълваха малко по малко картината, докато огромната система обработваше постъпващата информация; вихрите и минициклоните, които бушуваха около отделните върхове, дългите ураганни потоци, които вилнееха по протежение на по-големите равнини. Скоростта на въздушните струи, посоката, налягането; всичко това биваше обработено от софтуера на системата и се трансформираше в първоначални проекции. Те определяха командите, които указваха нужните действия на манипулаторните станции, за да може бурята да бъде усилена и насочена по тяхно желание.
	Из цялата пещера гръмнаха ръкопляскания и радостни възгласи.
	— Тук Уилсън Кайм на Трона на Афродита, моля се на Господ да получавате съобщението ми. Според системата със сигнала всичко е наред.
	На Саманта й се наложи да се хване здраво за стола на Андрия, за да не падне, докато гласът се носеше силно и ясно през говорителите.
	— Говори с него — каза й рязко Андрия. Подаде й малък микрофон, без изобщо да вдигне поглед от дисплеите.
	Саманта пое микрофона с треперещи пръсти.
	— Тук Саманта, нямаме никакви проблеми с получаването на сигнала, адмирале. Картината е идеална. Благодаря ви.
	— Радвам се да го чуя, Саманта. Оттук гледката е невероятна. Целият свят се е проснал под мен, всичко се вижда в невероятни подробности. Виждам как бурята настъпва около Херкулан. Толкова е бърза.
	— Адмирале, кой още е с вас?
	— Не си спомням някога гледката от орбита да е била толкова впечатляваща, а вече съм виждал много светове от космоса.
	Те погледна разтревожено микрофона.
	— Адмирале?
	— Беше съпругата ми. Тя беше агентът на Звездния странник.
	— Съжалявам. Къде е тя?
	— Ана и Оскар не излязоха от Каньона на Наблюдателя.
	— Бленуващи небеса!
	— Надявам се това да сработи. Надявам се да си е струвало.
	— Ще се погрижим да сработи.


	Брадли облече чевръсто бронекостюма си, докато всички останали бързаха към позициите си. Чу се скриптене, когато кралските орли отново се вдигнаха във въздуха, този път без ездачи, и полетяха на изток ниско над равнината. По пътя джиповете и камионите се оттеглиха назад, оставяйки бронираните коли скупчени на върха на плавния склон. Екипът от Париж и Ноктите на Котката оформиха сплотена малка група около първата кола. От различни сегменти на костюмите им се плъзгаха дулата на оръжия. Говореха помежду си по защитени канали. Един от тях подскочи няколко пъти, все едно че танцуваше жига.
	— Има ли някакви новини от фортовете? — попита Брадли Скот, който стоеше до него.
	— Не, сър.
	— Е, не можем да отлагаме повече.
	— Те няма да могат да ни предупредят много преди да дойде бурята, вероятно едва няколко минути по-рано.
	„Вярата им все още е силна“ — помисли си Брадли.
	— Знам. Просто вложих толкова много време и усилия, за да предотвратя този миг. Наистина си мислех, че планетата ще получи отмъщението си. Сега дори не знаем дали хората от флота са стигнали до върха.
	Скот отвори уста, за да отвърне, но беше избутан настрана от Стиг, който застана между тях.
	— Искам да бъда шофьорът ви — каза Стиг.
	— Стиг…
	— Скелетът на костюма ми е достатъчно здрав, в случай че нещо премине през силовото поле на колата.
	Брадли погледна към непоколебимото лице на якия млад мъж. Беше лесно да разчете изражението му. Нямаше да приеме отказ. Това беше кулминацията на всичко, което Пазителите бяха постигнали.
	— Мисля, че съм си заслужил правото да присъствам на убийството му — каза упорито Стиг.
	Брадли се усмихна и положи ръка на рамото му. Припомни си прадядо му, който беше тръгнал заедно с бойните отряди на набег, от който не се върна.
	— Разбира се, че си заслужил, Стиг, ще бъда радостен и облекчен, ако ти поемеш волана.
	Стиг се стресна леко. Очевидно беше подготвил специални аргументи. На лицето му цъфна ликуваща усмивка.
	— Благодаря ви, сър.
	— Само че повече няма да вземаш стимуланти, вече пое достатъчно.
	— Не са ми нужни за това, сър.
	— Запали двигателя, ще тръгнем всеки момент.
	Стиг се затича по ензимноподсиления бетон към вратата на бронираната кола.
	— Мисля, че сме готови — каза Брадли на Скот, докато наблюдаваше Стиг и се усмихваше топло. — Започни да изтегляш хората си от пътя, зоновите неутрализатори не са особено прецизни.
	— Да, сър. Ще изпратя три взвода, които да пресрещнат войниците-подвижни.
	— Добре, но тези същества ще са корави противници. Погрижи се хората от взводовете да са наясно с това.
	— Да, сър, аз… — Той млъкна, защото погледът му бе привлечен от останалите барсумианци, които се разпръскваха по билото, плъзгайки се плавно из късата трева като малки кораби с въздушни възглавници. — Те имат ли крака всъщност?
	— Кой знае? — каза Брадли. — Може би утре ще сме си заслужили правото да ги попитаме, а?
	— Е, тогава утре. — Лицето на Скот се смръщи в гримаса на леко раздразнение.
	На Брадли не му трябваше да се обръща, знаеше кой се задава. Обувките чаткаха изключително отчетливо по бетона.
	— Извинявайте, господин Йохансон — каза Тайгър Панси. — Къде искате да застана по време на атаката?
	— Мила, мисля, че ще си на най-сигурно място тук, с Куатукс.
	— Ей, няма начин. Това иска Куатукс. Екшънът е при вас.
	— Разбирам.
	— Тя може да дойде с мен — каза Олвен. — Аз ще карам втората бронирана кола. Това ще е едно от най-сигурните места днес.
	— Това е наистина мило — каза Тайгър Панси.
	— Добре тогава — каза Брадли. — Да тръгваме. Нека бленуващите небеса да ни посрещнат.
	Той извади висулката си — малък прозрачен камък с тюркоазена светлина в центъра, — и я целуна, преди да я прибере в бронята си.
	Зад него Куатукс избуха меко. Тайгър Панси го погледна учудено.
	— Спокойно — каза му напевно.
	Брадли сложи шлема си и нареди на е-конома си да запечата яката. Двигателят на бронираната кола вече надаваше рев, когато той се намести на предната редица от пътнически седалки. Издърпа сензорните образи от всичките три коли от решетката във виртуалното си зрение и отвори канали както до Ноктите на Котката, така и до парижкия екип. Зрението му се изпълни с висококачествена картина към конвоя на Звездния странник, който още не беше помръднал. Навсякъде около него войните на клановете се оттегляха и разширяваха кръга.
	— Всички готови ли са? — каза той.
	След като получи потвържденията им, провери подвижните. Колите им вече бяха само на единадесет километра. Към тях препускаха осемдесет войни на клановете.
	— Стиг, Олвен, Аюб, изстреляйте зоновите неутрализатори, моля.
	Бронираните коли се разлюляха леко, когато делтоидните оръжия полетяха рязко от пусковите механизми. Сензорите плениха за кратко бързата дъга, която описаха в небето над Първа магистрала. Зад тях се изви разкривена и свръхнагрята ивица въздух.
	Кинетичните оръдия, качени върху лендроувърите, ги проследиха, завъртайки се нагоре, и откриха огън. Отвърна им стена от изстрели от йонните пушки на клановите войни, които бяха обградили конвоя. Около Звездния странник започна бързо да се стеснява клуп от ослепителни синьо-бели заряди. Изстрели от хиперпушки и копията от елементарни частици на Алик прорязаха въздуха и се спуснаха надолу от върха на склона.
	— Съсредоточете се върху Звездния странник — извика Брадли. Стрелбата се насочи към едрогабаритния камион и лъскавата му капсула. На сто метра над него се взривиха три зонови неутрализатора. Тройната завеса от проблясващи в смарагдово точки се спусна бавно и грациозно и потопи конвоя от превозни средства в полупрозрачна корона. За секунда колите бяха пленени в гробницата на сияйното було като насекоми в кехлибар.
	Повърхността се взриви. Огромни буци почва и скала се понесоха към небето, скривайки изцяло конвоя. Огнени топки от пробити горивни резервоари разцъфнаха сред земните изригвания и загаснаха почти мигновено. Брадли усети ударната вълна от взрива, която поразклати бронираната кола. Дузини от бойните коне побягнаха, без да обръщат внимание на ездачите, които се държаха здраво за гърбовете им. Няколко от животните паднаха на земята. Облакът от ситно разбити камъни и песъчлива почва започна да се разсейва.
	Една част от Първа магистрала, дълга около триста метра, липсваше изцяло. Земята около нея се бе превърнала във вдлъбнат кръг оголена пушеща почва. В самия център на експлозията гигантският камион стоеше напълно незасегнат. По силовото му поле се плъзгаха едри прашинки, а слънчевата светлина се отразяваше в блестящата му алуминиева капсула. Освен него седемнадесет крузъра бяха оцелели след атаката със зоновите неутрализатори. Силовите им полета светеха като радиоактивни балони около тях. По земята бяха пръснати останки от другите коли. Пламъци се хранеха нетърпеливо с пластмасовите им елементи. Нямаше следи от тела.
	— Бленуващи небеса, нищо ли не може да го нарани? — каза Стиг.
	— Тръгвай! — каза му Брадли.
	Бронираната кола се устреми по останалата ивица от пътя и започна да набира скорост.


	Мортън се изненада от гледката, която се разкри пред очите му, когато вихрушката от пушек се разнесе. Наистина не беше очаквал да види едрогабаритния камион непокътнат. Хиперпушката му бе стреляла отново и отново по неподатливото силово поле, което покриваше сребристата капсула преди и по време на масовото поражение на зоновия неутрализатор. Беше изстрелял и две ракети „ХВвиксън“ в мелето. До него двете копия от елементарни частици на Алик бяха излетели с трясък, разчертавайки въздуха с ослепително бяла енергия.
	— Майко Мила! — извика удивено Роб. — Дори не сме го одраскали.
	— Затова на тези камиони им казват божествени колесници — каза им Котката с обичайното си чувство за хумор.
	— Няма спор, че Звездния странник е дал технологията на силовите полета на Федерацията — каза Алик. — Изглежда, е запазил най-доброто за себе си.
	Командата на Брадли изпълни шумно общия комуникационен канал. Бронираните коли се спуснаха с пълна газ по плавния склон. Мортън тръгна заедно с тях. Приведе тялото си напред и полетя в бързи подскоци, позволявайки на гравитацията на Далечината да го пренесе по къси дъги над пътя. Хиперпушката му се прибра обратно в предмишницата на костюма му. В кръвоносната му система се задействаха ускорители на метаболизма, които изостриха мислите му и го свързаха в още по-здрав интерфейс с костюма. Нервните пътища се обтегнаха, свивайки се в изпънати проводници на информация, по които протичаха мигновени рефлекси. Бяха толкова напрегнати, че можеше да чуе жуженето им. Тактическият дисплей във виртуалното му зрение заработи с още по-висока честота на опресняване на информацията. Сензорите на костюма му показаха войните на клановете, които овладяваха бойните си коне и ги обръщаха към останките от конвоя. Крузърите откриха огън с бързострелните си кинетични оръжия. Пред щурмуващите коне се вдигнаха дълги ивици прах, а след миг смъртоносната стена от снаряди прегриза плът и кости. Предната редица коне загинаха, след като краката им бяха покосени, и паднаха под хоризонталния огън. Последните им изцвилвания преминаха като пламъци през наелектризираната нервна система на Мортън и заглъхнаха сред вихрушка от кръв и вътрешности. Вътре в алената мъгла костюмите със силови полета проблясваха в кехлибарено, когато войните падаха на земята. Втората редица продължи напред, преминавайки през димящите парчета месо. Сензорите на Мортън издърпаха бърза редица образи на лицата на оцелелите ездачи, за да улови изражения, разкривени от гняв. Ездачите държаха юздите с една ръка, докато стреляха диво с йонните си карабини и лазери. В следващия миг още от тях паднаха на земята, когато крузърите възобновиха масираната си стрелба.
	— Изтегли ги — извика Мортън по общия канал. — Изкарай ги оттам!
	Той оголи две плазмени карабини и започна да обстрелва един от крузърите със снаряди. Енергията им се пръсна и зашиба безпомощно по полупрозрачната граница.
	Изстреляни от Максоубъл мини започнаха да се приземяват сред крузърите. Нарушиха стрелбата им, тъй като силовите полета се стегнаха временно, за да устоят на електронната буря. Интелигентни ракети заплуваха във въздуха над тях, изчаквайки мига, в който кинетичните оръжия щяха да продължат да стрелят, за да се стоварят върху врага.
	Барсумианците откриха огън. Ивици лилава светлина се заизсипваха тежко върху крузърите, почти невидими на фона на сапфиреното небе. Тактическият софтуер на Мортън изобщо не успя да определи какви са оръжията им. Силовите полета започнаха да светят с тревожен розово-златен оттенък.
	Върху бронираните коли се показаха късовълнови рентгенови лазери за защитни действия. Стиг и останалите шофьори координираха атаката си, съсредоточавайки се върху един от крузърите. Мерникът на Мортън се премести плавно и прецизно и той присъедини огъня си към техния.
	Вече бяха на половината на склона, на четиристотин и седемнадесет метра от едрогабаритния камион. От вертикалните му ауспуси зад шофьорската кабина започнаха да излизат облаци дизелови изпарения и той тръгна с рев напред.
	— Не си тръгвай — извика по него Котката. — Ще ме ядосаш.
	Крузърът, върху който бяха съсредоточили огневата си мощ, се взриви. Мортън наблюдаваше поразен как Пазителите продължават да яздят през вражеския огън.
	— Избиват ги като на заколение — извика обвинително той.
	— Там сме, където трябва да бъдем — отвърна му спокойно Скот.
	— Майната му!
	Бяха му останали две ракети „ХВвиксън“. И двете напуснаха тръбите зад раменете му. Две секунди по-късно пронизаха един от крузърите и го превърнаха в колона от пламъци.
	— Лош ход — каза Роб. — Мисля, че ще ни трябват по-късно.
	Мортън не му обърна внимание. Оцелелите крузъри още стреляха.
	— Кат, Роб, синхронизирайте се.
	Той спря да стреля и клекна на земята, докато хиперпушката му се плъзваше плавно от предмишницата му. Едрогабаритният камион започна да се отдалечава. Котката и Роб бяха спрели встрани от него. Покрай тях преминаха бойни коне, препускащи след бронираните коли. Мазери от колите на Института ги бяха хванали на мушка. Мрежите със силови полета, които защитаваха бойните коне, пламнаха с енергия, която изби през изящно оплетените пискюли на седлата им. Големите зверове продължиха напред, оставяйки следа от вихрещи се искри. Мортън издърпа списъка с мишени от тактическия си дисплей със свръхчовешка скорост, подбра част от тях в прегледен файл и го прати към парижкия екип.
	— Онзи.
	Трите хиперпушки стреляха заедно, а миг по-късно към тях се присъедини тътенът на копията от елементарни частици. Силовото поле на крузъра пламна в тъмнопурпурно. Те стреляха отново. Барсумианците се присъединиха към тях. Този път успяха да пробият силовото поле.
	— Нова цел — каза им Мортън. Избра втората кола, докато огнената топка от експлозията още се разгръщаше във въздуха.
	Крузърите се раздвижиха. Подскачаха и се люлееха по грубата повърхност, докато обгръщаха огромния камион в защитен кръг. Метаболитните ускорители позволиха на Мортън да прегледа с лекота хаотичната информация, която постъпваше от скаутите на Пазителите. Колите с подвижните-войници бяха само на три километра от тях. Между извънземните и челните конни взводове, пратени да ги пресрещнат, вече бе избухнала престрелка. Изглежда, войницитеподвижни разполагаха със сериозно подобрена версия на плазмени пушки. Освен това изстрелваха малки ракети с изключително мощни бойни глави. И там конете понасяха основната мощ на атаката.
	Мортън отклони вниманието си от светкавичния преглед на ситуацията и се съсредоточи върху един от собствените си сензорни канали. Един от крузърите около камиона изстрелваше ракети. Ято ярколилави искри преряза въздуха и се взриви в предницата на бронираната кола на Брадли толкова мощно, че запрати тежкото возило на няколко метра назад. Взривът почти събори Мортън на земята. Той се олюля назад, а шлемът му завибрира от рева на експлозията.
	— Това е пълен стратегически провал — заяви Роб. — Те си нямат никаква шибана представа какво да правят.
	— Разполагаме ли с нещо, което може да пробие силовото поле на копелето? — попита Мортън.
	— Не мисля — каза Матю. — Щом зоновите неутрализатори не успяха, нищо от оръжията ни няма да се справи.
	— Брадли — извика Алик, — какъв е планът ти сега?
	— Ще се ударим като таран в камиона. Това е единственият начин да му попречим да стигне до „Мария Селесте“. Трябва да се молим планетата да получи отмъщението си.
	— Чиста лудост — изстена Роб. — Това не е никаква битка.
	Мортън прехвърли вниманието си към различните образи, които получаваше. Едрогабаритният камион почти беше стигнал там, където прекъснатият път започваше отново. На два километра напред войниците-подвижни отблъскваха с лекота яростните атаки на Пазителите. Скоро двете групи щяха да се срещнат.
	Ново ято ракети от един от крузърите удари бронираните коли.
	— Ако бяга към кораба си, трябва да излезе от камиона, за да се прехвърли — каза Мортън. — В този миг ще бъде уязвим. Трябва да не изоставаме от него.
	— Морти, умно момче — каза одобрително Котката.
	— С мен ли си?
	— Не бих го пропуснала, скъпи.
	— Да им покажем на тези идиоти как се води истинска война — каза Роб.
	— Добре — каза Алик. — Ще пренесем сражението на техен терен.
	Мортън се усмихна диво и се затича.


	Насред сивата пустош от изстинала лава на върха на Херкулан хиперплъзгачът се виждаше трудно. Прахът, който ударът в скалата беше вдигнал, покриваше белия му корпус и лепнеше по ледените ивици, скривайки лъскавата модифицирана пластмаса като приспособяващ се камуфлаж. Острата му аеродинамична форма бе изчезнала в мига, в който се бе забил в скалистата издатина. Беше се смачкал и усукал, докато не заприлича на изстиналите във вакуума гънки лава. В тъмната вдлъбнатина под смачканата пилотска кабина няколко малки електрически диода светеха сред сенките и бавно гаснеха с изтощаването на повредените захранващи клетки.
	Тънкият слой реголит около разбилата се машина бе разровен, когато Уилсън изпълзя от обърнатото пилотско място. Следа от криволичещи бразди водеше чак до ръба на Трона на Афродита. Беше оставена от неподвижните му крака, които беше влачил, докато пълзеше по останалите двеста и тридесет метра. Тук-там, където се бе гърчил болезнено върху повърхността, следата се разширяваше. Откритата магма беше покрита с петна засъхнала кръв и малки капчици от залепващата пяна, която беше използвал, за да запуши постоянно отварящите се цепки в скафандъра си.
	Уилсън вече не поглеждаше назад. Беше намерил гладка ниша на самия ръб, в която тялото му пасваше като върху удобно старо канапе. Краката му не висяха чак над самия край, но се намираха само на сантиметри от него. Сребристосинята материя на скафандъра беше загубила блясъка си под мръсния слой от реголит, с който се бе покрил, докато се влачеше към целта си. Плътни дипли от залепваща пяна кръстосваха строшените му крака. От две от линиите още се процеждаше кръв. Малки капки се издуваха по краищата и изстиваха на мехурчета във вакуума. Вече не се тревожеше за подобни неща. Благодарение на обезболяващите щеше да прекара оставащото му време достатъчно комфортно. Последният член на Дивите лисици бе завършил успешно мисията си.
	От дясната му страна системите и помощните им електронни модули бяха подредени прилежно на скалата. Широките сензорни ивици бяха поставени на ниски триножници. Матовочерните им мултиабсорбиращи лица сочеха на изток. Гледката беше идеална, откриваше му цялата верига Десо чак до миниатюрната игла, която представляваше връх СвОмир на изток. Далеч под него ледниковият пръстен представляваше ярка диамантена ивица, в която бяха вплетени рехави перести облачета. Още по-надолу плътните буреносни облаци продължаваха да се процеждат покрай огромния вулкан. След часове на зорко наблюдение той беше сигурен, че мощта на ветровете откъм океана намалява. Нямаше значение, бурята беше осигурила на Пазителите повече от достатъчно суров материал, за да бъде осъществено отмъщението на планетата им.
	Докато лежеше там в тихото спокойствие на вакуума, наблюдаваше облаците, които се простираха на изток. От тази височина сякаш виждаше наводнение от бяла вода, което се изливаше върху сухо речно легло. Зелените долини бавно се скриваха под купестите облаци, над чиято повърхност оставаха само ръбестите сиви и бели кули на върховете.
	Някъде далеч Саманта и останалите говореха оживено, гласовете им жужаха като насекомо, пленено в шлема му. Вече им говореше рядко, само от време на време се обаждаше, за да потвърди определени елементи от наблюдението. Първоначално нямаше много какво да се види. Бурята, въпреки размерите и скоростта си, беше напълно естествена. Той лежеше там и наблюдаваше напредъка й, докато слънцето топлеше гръдния му кош, а лавата бавно изсмукваше топлината от гърба му. В крайна сметка забеляза, че ветровете малко по малко се ускоряват, както и че облаците по някакъв странен начин се придържат към планините. Обикновено по-голямата част от бурята бягаше към огромните ширини на равнините Алдрин, а от другата страна на веригата Десо се пръскаше около Ленивеца, за да се разсее в южните пампаси. Днес бурята беше блокирана и канализирана. С напредването на сутринта той започна да разпознава елементите от хореографията на Пазителите. Между планинските върхове манипулаторните станции пращаха гигантски вихри в бързодвижещите се облаци, които всмукваха неподвижните високи струпвания във веригата и не позволяваха на бурята да избяга. Като последица от това роякът от облаци се извиси нагоре и задръсти долините. Слой върху слой се трупаха в плътен гръмотевичен облак, дълбок цели километри. Тъй като всеки от изходите беше блокиран, бурята нямаше накъде да отиде освен на изток. По лицето на Уилсън трепкаше усмивка, докато наблюдаваше челния фронт по продължение на просеката Треватан, който беше захранван от пресни вихри, инжектирани от манипулаторните станции от всяка по-голяма долина.
	_Палецът се спуска здраво върху червения бутон на върха на джойстика. Ракетата излита, дирята й се очертава във въздуха. Върни бойния самолет обратно на сигурно при ятото на Дивите лисици. Наблюдавай радара, докато ракетата се носи устремно към целта си. В далечината — неусетна смърт._
	Когато ветровете стигнаха края на просеката Треватан и връхлетяха Високата пустош, вече се носеха с над петстотин километра в час. Там нямаше манипулаторни станции. От тях вече нямаше нужда. Бурята беше толкова мощна, че се подхранваше сама. Беше неконтролируема.
	Огромният потоп от бели облаци се разпростря и скри напълно Високата пустош. Уилсън видя как променя цвета си. Купестите облаци потъмняха, не в сиво като предстоящ дъжд, а в охрените цветове на частиците по пустинния под, засмукани от армия вихрушки, пораснали до размерите на самите планини, през които бяха вилнели. Наблюдаваше как пелената се носи бързо към последната линия от скални кули, които пазеха източната граница на пустинята. Разгневената облачна маса се вдигаше все по-високо, докато вършеещите й била най-сетне се изкатериха над покритите със сняг върхове, затъмнявайки земите, над които щяха да се стоварят.


	Войникът-подвижен се насочи към Мортън с чевръста паешка походка, стрелкайки се наляво и надясно с точни контролирани движения. Беше различен от онези на Рандтаун: всеки от четирите крака се разклоняваше на две и така извънземното разполагаше с осем копита. Две от ръцете му също се разделяха по средата си. Проклетото нещо беше _инсектоид_. То предизвика дълбоко заровени фобии, които изплуваха в съзнанието му. Дори когато ускореше реакциите си чрез метаболитните ускорители, за да проучи замръзналото му тяло, не можеше да предвиди кое от копитата му ще подскочи грациозно напред. Беше почти невъзможно да го вземе на мушка. Един чифт от ръцете му държеше тежки оръжия с дълги цеви, чиито изстрели Мортън се опитваше да избегне. Постигаше го, като бягаше бързо и ниско на зигзаг. Стараеше се стъпалата му постоянно да са в контакт със земята, за да може да обърне посоката си във всеки момент, когато се наложи. Ако се придвижваше с бързи подскоци, щеше да позволи на извънземното да го обстрелва спокойно, докато тялото му се плъзга напред.
	Плазмен снаряд от оръжието на подвижния удари земята до краката му. Силовото поле на костюма удържа, но Мортън се претърколи на земята. В ниската гравитация на Далечината падането на тялото му се провлачи вбесяващо дълго, а с него и миговете, в които нямаше стабилна опора под краката си. Вбесяващо на границата на смъртоносно. Мигът се разтегли в ускореното време в нервната му система. Нов удар в гърдите. Силовото поле пламна в лилаво, докато той се превърташе във въздуха. Изпъна крака, опитвайки се да забие ходилото си в земята, в _каквото и да е_, само за да убие инерцията. Виртуалната му ръка се придвижи мудно през групата с бойни икони, избирайки оръжие. Нов енергиен удар премина покрай шлема му. Механичната ръка над рамото му изхвърли мунициите в пълнителите с гранати. Въздухът в близост до подвижния пламна в цвърчащо статично електричество.
	Мортън удари земята и се прилепи плътно към нея. Светът отново оживя в реално време. Той приклекна и се оттласна от повърхността. Електромускулите го изхвърлиха напред като аеробот камикадзе.
	Електрическият снаряд се изчисти и под него остана войникът подвижен, застанал стабилно върху всичките си осем крака. Носеше нещо като хлабава роба от люспеста сиво-зелена материя, която освен това служеше за проводник на силовото поле. Сензорните му стъбла завършваха с по няколко златисти електронни лещи. Част от ръцете му завършваха с механични тройносвиващи се нокти. Торсът му беше покрит с плоски метални кутии, овързани в мрежа от извиващи се кабели. Втората му ръка насочи голямо оръжие към Мортън, а долното й разклонение държеше граната. Третата ръка стреля с йонен пистолет. Първата ръка държеше дълго жужащо острие. Четвъртата ръка стреля с друго голямо оръжие по някаква далечна мишена на пътя. Микроракетите се отдалечиха с писък от въртящата се цев в долното разклонение на крайника.
	Йонният снаряд разстрои сензорите на Мортън, докато той препускаше към извънземното. За секунда не можеше да вижда. Осезателната информация, която постъпваше, му показа, че извънземното се притиска към него, а втората му ръка се пресяга зад тялото му, за да се стегне около бедрата му. Острието премина над тила му в търсене на слабо място. Във виртуалното му зрение се разнесе предупреждение, че силовото му поле се претоварва под действието на някакъв източващ механизъм. Тези подвижни бяха по-бързи от онези на Елан. Зрението му се завърна. Пред очите му се откри неразбираем колаж от материята на извънземния костюм, лилава светлина и стъпкана трева. Собствените му сетива му казаха, че падат заедно. Той включи наелектризиращата функция и насочи четиридесет хиляди волта през костюма си. Извънземното се озари в блестящ пурпур и опита да се превърти върху него. Третият и първият му крак се извиха и се опитаха да се сключат около глезените и коленете му. Сякаш стотици остри копита дращеха по краката му. Мортън се завъртя заедно с него и увеличи силата на въртене с мощна извивка на тялото си. Преметна се върху извънземното. Ръкавицата му се стегна около една от ръцете му и стисна с цялата сила на електромускулите. Нещо под плътта на извънземното се смачка и ръката се изкриви под остър ъгъл. Нокътят на третата ръка се приближи към врата му. Силовото му поле се натовари допълнително.
	— Мамицата му — изсумтя Мортън.
	От всеки пръст на дясната му ръка се изплъзнаха петсантиметрови извити нокти. Той удари здраво надолу. От сблъсъка изхвърчаха червени светкавици. Той продължи да натиска, докато енергоизточващата функция на ноктите издърпваше енергия от силовото поле на подвижния. През костюма му пробяга напрежение. Силовото поле на извънземното отслабна около ноктите му. Ръката на Мортън разкъса плътта му. Зарови я дълбоко в тялото му, като я обръщаше и разкъсваше органи и кръвоносни съдове, а след това я издърпа обратно. Тялото я освободи неохотно, след нея се проточи жълта като мед телесна течност. Войникът-подвижен се отпусна и застина.
	— Морти, скъпи, нямаме време да го превръщаме в лична вендета — смъмри го Котката.
	До него се взриви микроракета. От експлозията се пръсна шрапнелен облак от хипервлакна, които разкъсаха почвата и повърхността на скалата. Силовото му поле засия в алено на границата на претоварването, след като ударната вълна от взрива го изблъска настрани.
	— Предупредих те да не профукваш ракетите — каза Роб.
	Мортън стана на крака. Котката беше права. Подвижните ги забавяха, а те, изглежда, бяха безброй. От колите на Института бяха изскочили стотици веднага щом стигнаха до едрогабаритния камион. Сега блокираха пътя напред. Бяха допуснали голяма грешка, когато изоставиха пътя и се опитаха да ги заобиколят. На сто и петдесет метра от лявата му страна бронираните коли караха по Първа магистрала. Рентгеновите им лазери свистяха във всички посоки като меч на побъркан рицар, който се опитва да държи враговете си настрана. Можеха да пробият силовите полета на войниците-подвижни, ако се доближаха на петдесет метра от тях. Това им осигуряваше много малък периметър, в който да се движат свободно. Ято микроракети се заби в пътя точно пред бронираната кола, в която се возеше Брадли. Хипервлакнестите шрапнели раздробиха бетона на ситен чакъл. Бронираните коли започнаха да се извиват безпомощно настрани, щом се озоваха върху него. Колелата им се въртяха неефективно и изхвърляха ситни камъни.
	Копията от елементарни частици на Алик изтрещяха и пратиха два снаряда към групата подвижни, които бяха изстреляли ракетите. Те изпопадаха на земята, но започнаха да се изправят отново.
	Мортън сканира наоколо със сензорите си и изгради тактически профил. Положението не беше добро. Засега бяха изминали около три километра от първоначалното място на схватката. Поне сто и петдесет подвижни ги обграждаха доста ефективно. Пазителите заедно с бойните си коне бяха на километър зад тях и се придържаха на разстояние. Не че можеха да им помогнат по някакъв начин. Захранващите клетки на костюма му бяха паднали до петдесет процента. Никой от тях вече не разполагаше с ракети „ХВвиксън“.
	Радарът му сканира напред и намери едрогабаритния камион и ескорта му на осем километра от тях. Пътуваше бързо по чистия път. Брадли нямаше да успее да го настигне, камо ли да се вреже в него.
	— Стиг, изключи рентгеновите си лазери. Ще се качим при вас.
	— Мортън, трябва да наваксаме разстоянието — каза Брадли.
	Мортън долови паниката в гласа му.
	— Можем да преминем през тях, ако съчетаем огневата си мощ.
	Вече се бе затичал. Останалите бронирани костюми се движеха до него и стреляха с енергийните си оръжия по линиите от войници-подвижни. Бронираните коли понасяха нови удари от ракети. Настилката на пътя беше напълно опропастена и превърната в каша от разпилени бетонни парчета, които спираха напредъка им.
	— Мамка му — извика Роб.
	Сензорите на Мортън прихванаха двама подвижни, които връхлитаха към тях. Досега се бяха крили в сенките на някаква падина. Костюмите им работеха в скрит режим. Крайниците им започнаха да нанасят удари по костюма на Роб, след като тримата се сгромолясаха на земята в извиваща се купчина от оплетени тела. Силовите им полета проблясваха от лавандулово до черешово, а оръжията им стреляха на къси разстояния.
	— Продължавай — каза му настоятелно Котката.
	Беше трудно. Мортън искаше да спре и да открие стрелба с хиперпушката си по боричкащите се фигури. В съзнанието му засвистяха образи и той осъзна колко много подвижни препускат след тях. Челната им редица почти беше погребала Роб.
	— Роб!
	— Върви — изсумтя Роб. — Ще им покажа един малък трик, който научих от Док Робъртс. Тези кучи синове не си вземат поука.
	Виртуалната ръка на Мортън се стрелна към решетката му и издърпа телеметричните данни на Роб. Видя как защитните предпазители падат един по един. Под краката му захруска фино стрит чакъл. Бронираната кола беше на десет метра пред него. Мортън скочи, използвайки електромускулите си, за да се гмурне над клинообразното возило. Почти се беше приземил от другата страна, когато Роб изпразни всички захранващи клетки, с които разполагаше. Експлозията озари празното сапфирено небе с ярка белота.
	— Браво, Роби, браво, момче — извика Котката.
	Изпънатите ръце на Мортън докоснаха съсипания път. Той се сви на кълбо и се превъртя напред, за да убие инерцията. Страховитото сияние избледня. Зад него бронираната кола се плъзгаше настрани. Стиг се бореше с настилката и се опитваше да върне возилото в правилния курс. Мортън скочи върху предницата на колата, хващайки се за една от стойките на рентгеновите лазери.
	Котката се появи до него. Сякаш се беше телепортирала. Един-единствен сензорен образ му показваше тлеещия кратер, където се бе намирал Роб. Алик се стовари глухо върху покрива. Ръкавиците му стискаха тесните ивици върху колата достатъчно силно, за да остави вдлъбнатини по метала. Хиперпушката на Мортън се разгърна от предмишницата му. В решетката му се появиха графики с мерници. Тримата започнаха да стрелят по всеки подвижен в широка дъга пред бронираната кола.
	— Използвайте всичко — извика Алик. — Избутайте ги от пътя.
	Пълнителите с гранати на Мортън нададоха барабанни звуци, когато ги изстреля. Плазмената му карабина премина в непрекъснат режим на стрелба и започна да излива енергията си. Хиперпушката се въртеше на всички страни и стреляше по нови и нови мишени. Зарядът на клетката му спадаше застрашително бързо. Иззад тях, където Джим и Матю се държаха здраво за бронираната кола, шофирана от Аюб, летяха още йонни изстрели. Навсякъде се взривяваха микроракети, хипервлакна се носеха към костюмите им, ивици от йонни изстрели дълбаеха страховити белези по бронираните коли. Караха през демоничен ад, в който всичките им сензори връщаха просто дигитални виелици. Повърхността на костюма му пищеше под ударите на побеснялата енергия.
	В следващия миг вече се намираха отвъд хаоса и се носеха по сиво-бялата бетонна ивица на Първа магистрала, а електрическите пипала, които ги обгръщаха, окапваха като плява от тях. Стиг бе вдигнал скоростта до над сто и шейсет километра в час. Изпод колата се издигаше пушек. Мортън се огледа за мишени и откри, че множеството подвижни се изсипват в поток след тях. Огънят им се фокусира върху последната бронирана кола. Джим и Матю полагаха максимални усилия, за да отвърнат на стрелбата, но потопът от изстрели ги засипваше отвсякъде. Шрапнелен снаряд с хипервлакна удари пътя точно пред тях. Бронираната кола се взриви.
	— Не! — извика Алик. — Вървете по дяволите, всички. О, Исусе, защо никога не успяваме да приклещим това чудовище?
	Мортън искаше да му отвърне, но всичко, което виждаше, беше смъртта на Роб и стъкления кратер до Рандтаун, в който беше загинал Док Робъртс.
	— Колко енергия ти остава още? — попита Котката.
	— Двадесет процента. Може би. — Мортън провери схемите на костюма си. — Малко по-малко.
	Започна да сканира бронираната кола по продължение на едната й страна. Някъде във вътрешността се чуваше ужасен звук от стържене на метал. Пушекът, който излизаше отдолу, ставаше все по-плътен.
	— Ще го убием с последния процент — каза Котката.
	— Стиг? — обади се Мортън. — Ще стигнем ли дотам?
	Шумът, който идваше от бронираната кола, звучеше фатално.
	— Ще издържим. Тази машина е подсигурена отвсякъде. Остават само шестнадесет километра.
	Скоростта им още не беше паднала. Пътят напред свиваше през предпланинските хълмове. Долината на Института се виждаше като широко седло, което водеше към първите планини на веригата Десо. Не бяха достатъчно високи, за да имат снежно покритие, но онези в мъглявината зад тях бяха. Той огледа назъбения хоризонт, търсейки следа от приближаваща се буря. Не беше виждал сводестото сапфирено небе на Далечината по-спокойно. „По дяволите, мислех си, че можем да разчитаме поне на адмирала.“
	Бронираната кола се разтресе неочаквано и миг по-късно се стабилизира. Той претърси пътя с радара си и получи чист, празен образ чак до мястото, където магистралата свиваше в долината на десет километра пред тях. Огромният камион на Звездния странник вече беше влязъл в нея.
	— Брадли — каза унило Мортън. — Няма да го настигнем. Имаш ли представа как можем да неутрализираме кораба?
	— Не, не и да го неутрализираме. Просто трябва да отложим излитането му до идването на бурята.
	— Как?
	— Има една възможност, ако искате да ми помогнете.
	Това не звучеше никак добре. Мортън искаше да погледне към лицето на Котката, да прочете емоциите й. Въпреки дебелата й черупка вече я познаваше достатъчно добре, за да може да отгатне мислите й.
	Очевидно тя можеше да чете неговите много по-добре.
	— Щом стигнахме чак дотук, какво ни остава? — каза Котката.


	Аметистовата плазма във вътрешността на Крепостта на мрака агонизираше бурно под действието на радиацията от залповете на петдесетмегатонни бомби. Високи хиляди километри възвишения се издигаха като слънчеви върхове през процепите в решетката на външната сфера. Краищата им се разсейваха в парцаливи ивици от плазма. „Харибда“ се гмурна между тях и удари плазмата с ускорение от четиринадесет же.
	Ози се беше подготвил за удар, който щеше да строши гръбнака му, макар да знаеше, че по плътност плазмата почти не се различава от вакуума. Той изключи двигателя и нулевата гравитация се завърна толкова бързо, че на изтормозеното му тяло му се стори, че го запращат напред.
	— Какво става, по дяволите? — промърмори Марк.
	Ози изключи активните им сензори.
	— Летим инкогнито, виждаш ли?
	Пасивните сензори показваха, че през плазмата вършеят двигателите с ядрен синтез, които движеха ракетите на Първите.
	— Стрелят безразборно.
	— Можем ли да навигираме така?
	— Разбира се. Погледни информацията от сензорите. Плазмата осветява решетъчните сфери в двадесет различни спектъра. Можем да прелетим, макар и бавно.
	Вече се носеха към втората решетъчна сфера с двадесет километра в секунда. Зад тях триста и двадесет кораба на Първите преминаха през решетката на външната сфера и се гмурнаха в плазмата. Изстреляха нов грамаден залп от снаряди.
	— О…
	— Всичко е наред, мога да ни прекарам през втората решетка без проблеми. Заради негативната маса няма начин да се ударим в нея, може само да ни избута, ако се приближим твърде много. Като магнит е.
	— Ози… Господи! Те виждат следата ни.
	— А?
	Зад „Харибда“ се извиваше спирална следа от петстотин километра, като някакво великанско торнадо. Армадата от ракети се приближаваше към края й с ускорение от седемнадесет же. Започнаха да се взривяват. Силовото поле на корпуса на фрегатата започна да отразява насочените им радиационни импулси и пламна в розовозлатисто, пращайки в плазмата огромни мрежести зефири, изтъкани от светкавици.
	— Мамка му. — Ози отново насочи енергия към вторичните двигатели и ускори „Харибда“ настрани от вектора, по който допреди малко я носеше инерцията. Силата на ускорението отново го залепи за възглавниците. — Откъсваме ли се от тях?
	— Не!
	— Марк, ти контролираш оръжията, направи нещо!
	— Какво? Мога да изстрелям квантов разрушител, нова-бомба или неутронен лазер.
	Зад тях се взриви нова вълна от ракети. Радиацията озари плазмата в опалесцентно виолетово.
	— Използвай квантов разрушител.
	— Трябва да сме поне на милион километра разстояние, когато едно от тези неща се взриви — ако сме дори малко по-близо, с фрегатата е свършено.
	— По дяволите, няма да успеем.
	— Търсят те — каза подпрограмата на СИ. — Съобщението идва по кодирана мазерна връзка, която идва извън решетъчната сфера.
	— Ти май се ебаваш с мен — изстена Ози.
	— Искаш ли да осъществиш връзка? Имам потвърждение на сертификата за самоличност, Найджъл Шелдън е.
	Ози едновременно се смееше и плачеше.
	— Кажи му, че се признаваме за виновни.
	— Йо, Ози, как е хавата? — каза Найджъл. — Пичове, имате ли нужда от помощ?


	Двете бронирани коли се носеха с всичка сила по последния завой на пътя, долината на Института беше точно пред тях. Градът приличаше на малък кампус на елитен университет, с вили и блокове от апартаменти върху по-малкия южен склон. Бяха разположени в спретнати редици, а посребрените им прозорци гледаха към дългите бели лаборатории и инженерни зали, които покриваха долината. Всички те изглеждаха като джуджета спрямо огромния цилиндричен звезден кораб, който беше покрит от силово поле. Скелето, ограждало осемстотинметровото му туловище в продължение на две десетилетия, го нямаше. Липсата му разкриваше светлосив корпус, който лъщеше като сатен под сутрешното слънце. Осем тъмни ракетни дюзи привличаха вниманието в задната част на огромната машина. Външните им обшивки имаха вградени термопроводящи ивици, които грееха в бледо червеникавокафяво, поддържайки ниските температури на свръхпроводниците. Няколко дълги и тъпи перки стърчаха от корпуса и флуоресцираха с наситен червеникаволилав цвят. Те отговаряха за поддръжката на термалното равновесие във вътрешните резервоари и генератори. Най-отпред едновремешното, подобно на тумор струпване от генератори на силови полета беше допълнено от издължен ален конус, който беше широк петдесет метра в основата си. Няколко издължени елемента по корпуса бяха покрити с лед. Това бяха външните стени на резервоарите с деутерий.
	Беше оставена една-единствена портална колона точно под носа на кораба. Огромният камион беше паркиран в основата й.
	— Копелето е стигнало дотам — каза с горчивина Алик.
	— Така или иначе щяха да ни насмотаят по царски — каза Котката. — Някак си не мисля, че онези момчета щяха да ни пуснат да преминем.
	Войници-подвижни бяха оформили широка ивица през Първа магистрала и околната земя на половин километър от задната част на „Мария Селесте“.
	— О, мамка му — промърмори Мортън. Там ги очакваха може би хиляда извънземни.
	— Готов съм — каза Стиг.
	— Удари го. — Мортън изстреля трите си дронове за електронна война. Котката изстреля двата, които й бяха останали. Стиг и Олвен бяха променили фокуса на рентгеновите лазери. Сега изстрелваха широки ветрила по чакащите извънземни.
	За няколко секунди войниците подвижни бяха обстрелвани с фалшиви сигнали и зловреден софтуер. Рентгеновите лъчи поразиха електромагнитните им сензори. Те се адаптираха, филтрираха и изхвърлиха цифровите вируси от себе си, но все пак последва миг, в който бяха почти изцяло слепи.
	Нямаше никакво значение. Когато сензорите им възстановиха всичките си функции, те сканираха земята пред себе си и не откриха никаква промяна. Бронираните коли още препускаха по Първа магистрала, а трима души в бронирани костюми се возеха върху онази, от която се носеха горещи черни пушеци. Изведнъж двете возила набиха рязко спирачки, а гумите им пропищяха, когато скоростните им кутии бяха превключени на задна. Миг по-късно колите вече обръщаха, занасяйки по бетона, сякаш се бе покрил с лед. Полетяха обратно по пътя.
	Войниците-подвижни се затичаха след тях като един. Изведнъж бронираната кола, от която се издигаше пушек, се разтресе. Започна да намалява скоростта си, изпод шасито й се разлетяха искри заедно с все по-плътни струи пушек. Нещо вътре дрънчеше като счупена камбана. Подвижните откриха огън.
	— МАМКА МУ! — извика Мортън и се оттласна от колата с цялата сила на костюма. Небето около него избухна в безмилостния пламък на смъртоносни йонни снаряди. Той се приземи в края на бетонната ивица и се превъртя идеално. Изпълни кълбото, така че отново беше на краката си още на половината на превъртането. Електромускулите на костюма го тласнаха мигновено в спринт, тялото му се наклони напред под четиридесет и пет градуса. Силовото поле промени формата си и се уголеми около главата и раменете му във формата на въздушен дефлектор, намалявайки въздушното налягане пред него. Той свали ръцете си в почти неандерталска поза. Кокалчетата на пръстите му почти докосваха земята.
	Сензорите му показаха как Стиг излиза рязко през предния авариен люк на колата, докато силовото поле достига алената си граница. Пазителят се отдалечи бързо настрани, тичайки с лекота в ниската гравитация. Зад него подвижните съсредоточиха огъня си. Осакатената бронирана кола се взриви.
	Напред бронираната кола на Олвен започна да спира.
	— Продължавай — извика неистово Мортън. — Махай се оттук, по дяволите.
	Над тях се понесоха микроракети и замлатиха бавно движещото се превозно средство.
	— Можем да ги надбягаме.
	— Но…
	— Тръгвай!
	Бронираната кола отново започна да ускорява здраво и увеличи разстоянието пред извънземните.
	— Да ги надбягаме. — Котката се изсмя дрезгаво. — Когато корабът излети, пак ли ще избягаш, миличък Морти?
	Той изскърца със зъби. Откакто бе видял кораба, се опитваше да изчисли колко тежи. Голяма част от него беше заета от гориво. Спомни си го от бързия преглед, който беше направил на файловете. Въпреки това дори четвърт милион тона беше доста пестеливо предположение. Дори корабът да разчиташе на подемни силови полета, оформени като криле, запалването на толкова големи двигатели с ядрен синтез щеше да произведе по-лош удар от стратегическа ядрена глава.
	Той видя тъмния прилив от подвижни, който се стичаше върху горящите останки на бронираната кола. Бяха бързи, но не можеха да разчитат на електромускулна помощ. Нямаше как да поддържат същата скорост. „Нали?“
	Котката бягаше наравно с него, наведена под дори още по-голям ъгъл. Алик беше от другата му страна.
	— Няма да има излитане — изсумтя той.
	— О, Морти, наистина си безценен. Тези нещастници Пазителите провалиха всеки шанс, с който разполагаха. И сега няма да е по-различно.
	— Трябва да бъде. Брадли трябва да спечели. Звездния странник не може да излети на свобода.
	— Тогава трябваше да вземем няколко тактически ядрени глави или звезден кораб от клас „Москва“. Не разбираш ли? Това нещо е по-умно от нас.
	— От теб. Не и от мен.
	— Мортън е прав — каза Алик. — Още не е излетял. Брадли трябва просто да го задържи на повърхността.
	— Мъже! Защо да постигнете нещо, когато можете да си мечтаете?
	— Майната ти.
	Отне им три минути, за да изминат един километър. Не използваха пътя, беше твърде уязвим. Повърхността отстрани беше неравна, а тревата и евкалиптовите храсти предлагаха известно прикритие. Продължиха така петнадесет минути, докато лазерът на Мортън не отчете, че увеличават разстоянието между себе си и подвижните зад тях.
	— Трябва да се отделим от пътя — каза той. — Останалите подвижни още са пред нас. Не искам да ни заклещят помежду си.
	— Добра идея — каза Алик.
	Мортън промени леко посоката си и се насочи встрани от Първа магистрала.
	— Докъде ли ще ни последват?
	— По-важното е колко енергия имаш в клетките?
	— Костюмът ми разполага с единадесет процента от захранването си. Силовото поле го изцежда много бързо.
	— Вижте, момчета, не е нужно…
	Слънцето се скри.
	Дори с ускорителите, които захранваха мислите му, на Мортън му отне цяла секунда, за да осъзнае чудовищните размери на аномалията. Светлината се отцеждаше от полето и бягаше надалеч от него, сякаш нещо я унищожаваше поголовно.
	— Какво става? — Той обърна глава на запад и вдигна очи, насочвайки основните си визуални сензори към планините Десо. Коленете му почти поддадоха от изненада. — Не е възможно — ахна той.


	„Харибда“ заскърца опърничаво, след като Ози покачи ускорението до петнадесет же. Описваха плитка дъга, която ги връщаше обратно от втората решетъчна сфера. Зад тях ядрените глави бяха превърнали плазмата в ослепително бяла пелена. Сензорите изобразяваха външната решетъчна сфера като затворнически решетки на фона на мъглявите звезди.
	Цялата армада от кораби на Първите завиваше, за да ги последва през разбунената плазма, изстрелвайки залп сред залп. Разцъфнаха нови експлозии. През плазмата започна да се разлива индигово петно, тъй като енергийното ниво вече достигаше степен на насищане. Мазерите и рентгеновите лазери, които обстрелваха фрегатата, оставяха видими черешовочервени линии през прозрачната завеса от йони.
	Ози вмъкваше дребни вариации в захранването и така се изплъзваше от проследяващата функция на ракетите. Червена мъгла полазваше по краищата на виртуалното му зрение. Той се опита да запази концентрацията си върху многобройните цветни линии, които изобразяваха важни показатели, като скоростта и разстоянието до фрегатата. Външните камери му показваха огромен тъмен пръстен от външната решетъчна сфера, който се издигаше пред тъпия връх на фрегатата. Беше широк над осемдесет километра и се срещаше с пет други пръстена на четиристотин километра напред.
	— Найджъл?
	— Загубихме контакт — докладва подпрограмата на СИ.
	— Е, предполагам, че това е добре — каза Марк. — Доказва, че материалът още има отрицателен електрически заряд. Нещото още не е мъртво.
	— Точно така.
	Ози промени посоката отново и се насочи право към пръстена. Беше на петдесет километра от него, когато изви кораба и го постави в успореден полет с пръстена; не смееше да навлезе по-навътре. Огромни луминесцентни реки проблясваха и се скриваха дълбоко във вътрешността на тъмната материя.
	— Хайде, Найджъл. — Той намали ускорението и го задържа до две же.
	— Мислиш ли, че…
	Извън Крепостта на мрака „Сцила“ изстреля квантов разрушител и веднага се прибра в хиперпространството. Ракетата засече един от корабите на Първите и на мига превърна скромен процент от масата му в енергия. За секунда радиоактивното лъчение на средноголяма звезда замърси космоса около Крепостта на мрака. Премина през четиридесетте и осем червееви дупки, които ПланинаНаЗората бе отворил от селищата си около газовите гиганти, и унищожи генераторите от другата страна, както и всичко по пътя си. Всеки кораб около Крепостта на мрака пламна като комета миг преди да се изпари и да се разсее в опашка от умиращи молекули през ослепителната бяла пустош.
	Свръхплътната радиация премина през външната решетъчна сфера, сеейки разрушение сред корабите и ракетите в тях. На сигурно, в близост до електроотблъскващата материя, „Харибда“ полетя незасегната напред, докато радиацията се сипеше от другата страна на огромния пръстен.
	— Ето на това му викам адска жупел — промърмори Ози.
	Под „Харибда“ плазмата се бе оцветила в заплашително на вид прозрачно виолетово. Визуалните сензори улавяха и трите решетъчни сфери. Ядрата им продължаваха да излъчват непрогледно сияние.
	— Мислиш ли, че вътрешните решетъчни сфери могат да устоят на още един подобен взрив? — попита Марк.
	— Кой знае, обаче Найджъл беше прав. Така или иначе щяхме да направим това, за да неутрализираме слънчевата бомба. Няма какво да загубим, ако пробваме два пъти.
	— Найджъл Шелдън е доста умен, а? — каза с възхищение Марк.
	— Да. — Усмивката на Ози се сви. — Доста е умен.
	Той подаде захранване към вторичния двигател на фрегатата и се понесе право към втората решетъчна сфера с ускорение от осем же.


	Четвъртата решетъчна сфера беше изградена от материя, която изглеждаше напълно неутрална и лишена от каквито и да е доловими свойства. Нямаше дори маса, доколкото можеха да я анализират човешките сензори. Съществуваше единствено физическата й граница. Като горните три решетъчни сфери, тя беше напълно незасегната от енергийния потоп, предизвикан от квантовия разрушител. Ози пилотира „Харибда“ през нея без проблеми. Намали скоростта и ги позиционира във вектор, по който щяха да запазят относителна неподвижност спрямо ядрото, след което разгърна всички сензори.
	Пръстените бяха неспокойни. Вибрираха и се разтягаха, надигаха се и се смъкваха надолу, нарушавайки плоскостта, върху която бяха изравнени едни с други. Черните кабели, които придържаха най-външния кръг, „венеца от маргаритки“, се огъваха като ластици в опит да удържат подивелите лещообразни дискове. Навътре зеленият пръстен, който беше напълно еднакъв по цялата си повърхност по време на наблюдението на „Втори шанс“, сега се огъваше по странен начин. Изведнъж се появяваха издутини, които пращаха бавни вълни по повърхността. Сребърните плитки почти се разпаднаха на части, а пръстенът от алена светлина беше замърсен с тъмни пукнатини.
	Най-сериозни промени имаше в пръстена, кръстен Искрицата. Единично тъмно изкривяване тласкаше настрани от орбитата реката от смарагдови и кехлибарени светлини и подобните им на комети опашки. Като йони, които танцуваха валс около магнитната аномалия. Отнемаше им почти цяло едно завъртане, за да се върнат в равнината на орбитата си само за да бъдат изхвърлени отново.
	— Ето го нашето лошо момче — промърмори Ози. Квантовото сканиране показа повтарящ се модел от издължени деформиращи полета, които излизаха от единична точка и се въртяха бавно по продължение на искрящия пръстен. — Същински гаечен ключ в машината.
	— Целта е прихваната — каза Марк. — Превключен е режим на полево действие. Ще стигне на пет хиляди километра от него и ще прободе копелето в сърцето.
	— Ти си моят човек — каза му Ози.
	— Изстрелване.
	„Харибда“ потрепери съвсем леко, когато квантовият разрушител се изстреля от пусковата тръба. Ози обърна фрегатата обратно и ускори здраво през решетъчните сфери.


	Брадли се приземи в плитката дренажна канавка до Първа магистрала. Почвата, влажна и жвакаща, омекоти удара му в земята. Той се сви в един процеп и замръзна. Външният хромометричен слой на костюма му го покри с тъмносиви и зелени краски, които отговаряха на туфите трева и калта, в която се бе скрил. Всички други системи заработиха в режим на минимален разход. Термалните батерии поемаха топлината на тялото му и така позволяваха на костюма му да се настрои към температурния профил на канавката. Малък лъч светлина нахлу през отвора на визьора му и заслепи очите му. Навън бронираните коли обръщаха със занасяне. Едната звучеше доста зле. Шумът от двигателите им заглъхна в далечината. Чуваше дишането си тежко, само сърцето му беше по-шумно.
	Светлината трепна. Войниците-подвижни бягаха покрай него, няколко от тях стъпиха в канавката само на няколко сантиметра.
	„А съдбата — моята, на Звездния странник, на човечеството, на Първите — зависи от това незначително разстояние. Съдбата ми обаче е претърпявала и по-странни обрати в миналото. Може би днес бленуващите небеса ще ми се усмихнат.“
	Движението навън престана. Брадли включи един-единствен сензор и сканира наоколо. Нямаше непосредствени следи от подвижни. Той се изправи и погледна след препускащата извънземна армия. Някъде напред по Първа магистрала едната бронирана кола се взриви.
	Брадли остана в стелт-режим и се втурна към гигантския извънземен кораб. Включи пасивните си сензори, макар и вече да знаеше какъв сигнал ще получи.
	_Първоначално не последва нито образ, нито звук, по-скоро меланж от чувства — за тези, които знаеха как да ги тълкуват. Сложната електронна песен насищаше въздушните вълни, излъчваше се във всички посоки и поглъщаше долината. Заедно хармониите, които обграждаха Брадли, бяха свързани по начин, който бе удивителен със сложността си. Мелодиите се издигаха и падаха, смесвайки се в едно сплотено съзнание. Тела, извънземни и човешки, които споделяха всяка частица от себе си: спомени, мисли, усещания. Той тръгна сред тази разширена когнитивна манифестация и отпи дълбоко от нея. Наблюдава как тримата човеци в бронирани костюми тичат по пътя, докато ги преследват — човешките войни не трябва да попречат на излитането. Наблюдава многобройните технологични аспекти на обновения звезден кораб, напасва системите, докато те си взаимодействат една с друга — нетърпелив дългото изгнание най-сетне да приключи. Поддържа силовото поле около кораба — решен никакво оръжие да не проникне през него. Преглежда сензорите, които следят долината — нащрек за нарушители._


	Местоположението и целта на всяко тяло бяха самостоятелни, но мислите им бяха хомогенни, повтаряха тези на източника си. Посоката и целта идваха само от едно място — Звездния странник.
	Той премина от лифта на порталната рамка в звездния кораб, събуждайки цялостно гигантската машина. Скоро щеше да изчезне сред звездите. В безопасност. На свобода.
	Брадли нареди на силовото поле около кораба да го пропусне. Логиката диктуваше, че то трябва да му се подчини, предвид произхода на Звездния странник. Неподвижният управлява всички, нищо не се отклонява от този принцип. Въпреки това Звездния странник беше по-напреднало същество от нормалния представител на неподвижните, той не се свенеше да използва електроника, за да контролира машините си. Електрониката му беше подчинена по същия начин като подвижните. Той ги програмираше и поставяше параметрите им. Те му се подчиняваха.
	Брадли знаеше, че в това се крие слабостта му, същата като слабостта на Първите. То не разбираше нито идеята за независимост, нито тази за непокорност. Подвижните му бяха част от него. Без значение дали са отгледани в развъдници от собствените му генетично модифицирани нуклеоплазми или пък са хора, чиито мозъци е превзел с мисловните си програми по хирургичен или електронен път. Мислите им бяха неговите мисли, копирани и качени от собствения му мозък. Никой от тях не кривваше от зададения път. Той не можеше да си представи някой да не изпълни нарежданията му или да го предаде, затова те също не можеха да си го представят.
	Сигурността беше едноизмерно понятие в съзнанието на Звездния странник. Той бе взел мерки, за да се предпази физически и политически от местните хора, инфилтрирайки човешките си подвижни в обществото на Федерацията. Това беше сигурността, която според него му беше нужна, за да подсигури оцеляването му. Стратегия, която се беше доказала успешно досега.
	Никой човек не можеше да проникне в електронната мрежа на Института. Тъй като процесорите бяха продължение на собственото съзнание на Звездния странник, те приемаха заповеди, произлизащи от вътрешността на системата. Това, което мрежата и процесорите й не можеха да направят, бе да различат истински подвижен от човек, който помни невронния „език“ на Звездния странник.
	Силовото поле, което защитаваше „Мария Селесте“, прекрои формата си пред Брадли, за да го пропусне. Той притича по дъното на дълбокия, покрит с трева белег, който огромният извънземен кораб бе издълбал, плъзгайки се по земята, преди да спре злощастно. Няколко войници-подвижни патрулираха около основата на звездния кораб. Съзнанията им му казаха къде се намират, посоката, в която гледат и къде ще погледнат в следващия миг. Сензорите и очите им така и не забелязаха стелт-покритието на костюма му, докато той притичваше към сенките, хвърляни от големите ракетни дюзи на двигателите с ядрен синтез. Алармите, които следяха за врагове в близост до кораба, останаха бездейни, когато уведоми процесорите им, че присъствието му е нещо нормално.
	Корабът беше постепенно издигнат от белега с усилията на подвижни и инженерни машини. Под него беше излята широка площадка от ензимноподсилен бетон, за да поддържа тежестта му. Спускови шейни държаха долната част на корпуса над повърхността. Брадли се качи по металните стъпала върху една от шейните. Отвори един от люковете за достъп към инженерния отсек на ядрените двигатели и се вмъкна вътре.
	Първоначалните открития на „Мария Селесте“, публикувани от Института, бяха достатъчно точни. Корабът съдържаше ракети с ядрен синтез, горивните им резервоари, водни резервоари с екологично балансирана среда, пълни с амеба клетки, както и генератори на силови полета. Обществената представа беше, че в кораба няма нищо друго. Определено не съдържаше животоподдържащ отсек, който да приюти „екипажа“. По-подробно изследване показваше наличието на нехерметизирани коридори за достъп и тръби, които бяха учудващо сходни с тези, които хората проектираха на всеки свой кораб. Така и не бяха намерени роботи за поддръжка. Първото заключение беше, че коридорите се използват за строителна дейност.
	Точно в средата на резервоарите имаше помещение с животоподдържаща система. Звездния странник живееше в него и се хранеше с базови клетки и пречистена вода от резервоарите. Не се нуждаеше от допълнително място, в което да се придвижва. Нямаше удобства за почивка и възстановяване от каквито щеше да се нуждае всеки човек, ако участваше във вековен полет. Всичко, което извънземното правеше, беше да получава информация и да наглежда системите на кораба. Когато се налагаше, то овулираше нуклеоплазми в резервоар с нулева гравитация, за да отгледа пригодени към космоса подвижни, които пращаше да извършват поправки. След като приключеха със задачите си, те биваха рециклирани в хранителни съставки за базовите клетки в резервоарите. На всеки век създаваше ново неподвижно тяло, което да приюти съзнанието на Звездния странник, тъй като старият му приемник вече бе остарял. Всичко това се побираше в помещението от тридесет кубични метра. Не беше чудно, че предварителното проучване го беше пропуснало. Все пак беше заобиколено от двадесет и пет милиона кубични метра, а корабът бе пострадал лошо по време на кацането.
	В инженерния отсек нямаше светлини. Това допълнително допринасяше за схващането, че корабът се състои само от машини. Брадли включи сензорите си на пълна разделителна способност и се отправи по тесния коридор. Той се разклони няколко пъти. Някои от отворите, които приличаха на малки вертикални комини, водеха към центъра на кораба. Щеше да му отнеме твърде много време да се изкатери. Той откри коридор, който водеше към челната част и тръгна по него възможно най-бързо. Стените на коридора представляваха голи метални греди. Отвъд тях основните части на кораба бяха сглобени в проста мрежа. Отделните метални греди се тресяха, докато двигателите с ядрен синтез започваха процедурата си по запалване. След две минути корабът щеше да се издигне към празнотата на космоса.
	Брадли се добра до края на коридора и започна да се провира през процепа между резервоар с деутерий и няколко ускорителни помпи с размерите на коли. Сетивата му продължаваха да долавят съвсем ясно песента на Звездния странник, макар и да се беше напъхал в тази тъмна метална пещера.
	— Помниш ли ме? — попита той.
	Всички подвижни в долината на Института замръзнаха.
	— Помниш ме, нали? Направих така, че никога да не ме забравиш.
	Песента се промени и се пресегна към мозъците на всеки един човешки подвижен в империята от мисли на Звездния странник. Заразпитва ги. Процесорите направиха проверки на самите себе си, за да установят откъде идва тази аномалия в хармониите.
	— О, аз съм тук с теб.
	Извън кораба песента замлъкна и започна да се оттегля.
	— Не си си мислил, че ще пропусна този миг, нали? Искам да съм с теб, когато излетим. Искам да съм сигурен. Искам да умрем заедно.
	Подозрението се усили, докато песента не стана достатъчно силна, за да окаже болезнен призрачен натиск върху ушите на Брадли.
	— Бомби, каос-софтуер, биологични агенти. Не си спомням какво точно. Скрити са някъде на борда. Не си спомням къде или от колко време съм тук. Може би никога не съм си тръгвал.
	През пронизителния хаос, който бе настанал в песента, Брадли успяваше да чуе подвижните, които бързаха по коридорите. Хиляди от тях се бяха пръснали по кораба като стада плъхове и търсеха следа към местонахождението му.
	Брадли чакаше в пълния мрак, докато мислите на Звездния странник вилнееха, обзети от съмнение и гняв. Чакаше, докато минутите отминаваха. Ракетите с ядрен синтез стояха безмълвни.
	— Ще полетиш ли? Чудя се. Ще избягаш ли в безопасност със знанието, че аз няма да оцелея дълго? С надеждата, че аварийните системи ще компенсират саботажа. Или ще останеш? Пораженията могат да бъдат поправени тук, на повърхността. Разбира се, елитът на Федерацията вече знае, че съществуваш. Те ще дойдат за теб със суперкорабите си. Няма да преживееш тяхната мъст.
	Песента се издигна до яростен вой.
	Брадли погледна нагоре. В коридора под краката му стоеше подвижен, а сензорните му стъбла се бяха извили и гледаха право към него. Извънземното изведнъж започна да се катери трескаво по гредите.
	— Твърде късно е, опасявам се.
	Извън звездния кораб падна мрак.
	Брадли се усмихна. Топлият жест се разля като балсам сред хаотичната песен.
	— Ти никога няма да ни разбереш. Само човек може наистина да познае друг човек. Останалата част от галактиката е обречена да ни подценява. Точно както стори ти.
	Сензорите на корпуса отчетоха, че плътната стена на мегабурята се спуска от Високата пустош. Тя се извиси за кратко над планините, преди да ги обгърне и да се гмурне с трясък в долината на Института. За няколко секунди силовото поле над „Мария Селесте“ устоя на могъщата атака, излъчвайки ярка рубинена светлина, докато титаничните удари не претовариха генератора му. Шестнадесеткилометрова стена от пясък и скали, движеща се с петстотин километра в час, се стовари върху беззащитния звезден кораб.
	— Сбогом, мой враг — каза с облекчение Брадли Йохансон.


	Двете фрегати бяха застанали неподвижно една до друга в космоса. Бяха напълно невидими. На един и половина милиона километра от тях Крепостта на мрака мъждукаше като слаб фенер в Деня на Вси светии. Изведнъж пламна със синьо-бяла светлина, която можеше да се съревновава с близката до нея Дайсън Алфа. Светлината избледня със също толкова голяма скорост, с колкото се беше появила.
	— Значи в ядрото на слънчевата бомба е имало някаква материя, която е трябвало да бъде превърната в енергия? — каза Марк.
	— Така изглежда — съгласи се Ози.
	— Не мога да видя бариерата.
	— Марк, почакай минута, става ли? Всъщност почакай месец. Доста удари понесе тази Крепост на мрака.
	— Решетъчните сфери още са там — каза Найджъл с тихо възхищение. — Проклетото нещо оцеля след взривовете на два квантови разрушителя. Аномините са знаели как да строят трайно.
	— Няма следа от квантовото излъчване на слънчевата бомба — докладва Отис. — Изглежда я неутрализира, Ози.
	В продължение на пет часа чакаха, докато плазмата в решетъчните сфери се охлаждаше и потъмняваше. Изведнъж изчезна без никакво предупреждение.
	— Хей, около външната решетъчна сфера се появи нещо като обвивка — каза Отис.
	— Няма ли да кажеш „нали ти казах“? — попита Найджъл.
	— Забрави — каза Ози. — Мисля, че ти бях длъжник отпреди това.
	— Нещо много странно се случва в космоса там — каза Марк. — Не разбирам нищо от тези показания.
	— Нито пък аз — каза Ози. — Ами ти, Найдж?
	— Нямам представа.
	Светлината от Дайсън Алфа избледня съвсем, а с нея секна и радиокакофонията от сигналите на ПланинаНаЗората.
	— Мисията е успешна — каза Найджъл. — Да се връщаме у дома.
	— Хайде де, пич, това не е всичко. Нищо подобно. ПланинаНаЗората още е в космоса. Сега той ще започне на чисто в стотици звездни системи.
	— Ози, моля те, разваляш мига.
	— Но…
	— Към къщи. С едно малко отклонение по пътя.


>	19

	Виртуалното зрение на Мортън му създаваше илюзия за светлина и пространство. Знаеше, че без нея ще се поддаде на сирената на лудостта, която бучеше примамливо в сърцевината на съзнанието му. И без това часовете, прекарани неподвижно в бронирания костюм, без информация от външни сензори, го докарваха все по-близо до тежък пристъп на клаустрофобия. Всъщност едно нещо от случващото се навън, което все още стигаше до него — шумът от бурята беше сведен до тежка вибрация от метрите почва върху него. Вибрация, която можеше да почувства през адаптиращата се подплата от гел на костюма. Според брояча в решетката на виртуалното му зрение бе продължила три часа и половина, преди най-сетне да изчезне.
	— Трябва да се измъкнем оттук — каза той на Алик.
	— Дяволски си прав — съгласи се командирът от флота.
	Двамата бяха лежали в мрака, хванати за ръце като уплашени деца. Докосването им позволяваше да комуникират. Мортън не беше сигурен, че щеше да се справи без досега с друго човешко същество. Дори не си спомняше кой знае колко от разговора им. Разказваха си кратки истории, говореха си за жени, за места, които бяха посещавали. Каквото и да е, само за да държат чувството за изолация надалеч, а с него и съзнанието, че са погребани живи.
	Нямаха друг избор.
	Когато бурята се появи иззад планините и погълна последните върхове, те разполагаха най-много с четири или пет секунди, преди тя да ги удари. Алик изстреля копията от елементарни частици право надолу и в димящата земя се отвори кратер.
	— Влизай вътре! — извика той.
	Мортън се хвърли право в дупката. Костюмите на двамата запълниха тясното пространство. Котката не помръдна.
	— Кат! — примоли й се той.
	— Няма да умра така, Морти — каза му простичко тя.
	Той дори не успя да й отвърне. Алик стреля отново с копията и срути почвата около тях. Котката го гледаше, сякаш й беше мъчно за него. От всички седмици, които бяха прекарали заедно, това беше най-яркият му спомен за нея.
	Когато започнаха да си прокопават път навън, той реши, че вероятно е била права. Захранващите клетки на костюма му бяха спаднали до пет процента, а почвата беше сбита изключително плътно. Той си припомни мъгляво, че ако човек бъде пленен под лавина, трябваше да се свие на кълбо, за да си създаде място. Не му бе останало време за друго, освен да задейства най-базовите инстинкти за оцеляване. Дупката в земята му предлагаше шанс да оживее, за разлика от фантастичната стена, която препускаше към него.
	Отне му няколко минути, за да размърда ръкавицата си и да разрови пръстта около нея. Електромускулите се напрегнаха докрай, за да постигнат дори този прост резултат. След дланта му последва предмишницата, а най-накрая можеше да движи цялата си ръка в малката кухина. Започна да копае. Отне му часове.
	— В никакъв случай нямаше толкова много пръст над нас — не спираше да казва той.
	— Навигационните системи са напълно функционални — отговаряше му Алик всеки път. — Вървим право нагоре.
	Захранващите клетки се изпразваха притеснително бързо, докато двамата копаеха като червеи. Горещината беше голям проблем. Костюмите им непрекъснато пренасочваха излишната топлина към повърхността им, но почвата не беше добър проводник. Скоро температурата около тях започна да расте. Още един проблем, за който Мортън не можеше да направи абсолютно нищо.
	Седем часа след идването на бурята ръкавицата на Мортън си проби път до чист въздух. Той захлипа облекчено и започна да копае маниакално, удряйки нагоре, без повече да му пука дали методът му е добър. Зад него се прокрадваше клаустрофобията, която отказваше да отпусне хватката си върху съзнанието му. Пръстта около него се свлече и той най-накрая се измъкна от дупката под ранното вечерно слънце. Плачеше от облекчение, а в мислите му цареше хаос. Удари по аварийните освобождаващи механизми и започна да сваля от себе си части от костюма, все едно че горяха.
	Алик излезе, препъвайки се на четири крака. Мортън му помогна да свали бронята от краката и раменете си. Прегърнаха се дълго и се затупаха по гърбовете като братя, живели разделени цял век.
	— Успяхме, по дяволите — каза Мортън. — Неуязвими сме.
	Алик се отдръпна и най-сетне се огледа наоколо. По лицето му се изписа притеснение.
	— Къде сме, по дяволите?
	Мортън най-накрая обърна внимание на обкръжението им. Първо си помисли, че са прокопали километричен тунел и сега се намират на съвсем друго място, може би на друг свят. Намираха се в пустиня. Нямаше пясък и изпечени от слънцето камъни, но по пръстта и тъмните каменни парчета, които лежаха навсякъде около тях, нямаше нито едно стръкче трева. Нито пък какъвто и да е признак, че това място изобщо е познавало живот.
	Той погледна нагоре към планините, които запречваха западния хоризонт. Върховете съответстваха на източния край на планините Десо, който се намираше съвсем близо до долината на Института. Бяха на правилното място, но изобщо не бяха в правилната форма. Всеки чукар и пукнатина бяха оронени, от върховете бяха останали конични каменни могили. Освен това не бяха толкова високи, колкото преди. От снега нямаше и следа.
	— Това наистина е била адска буря — прошепна Мортън. — Преди така и не повярвах съвсем на Брадли.
	Той погледна на изток, убеден, че там ще види някаква следа от бурята. Хоризонтът представляваше напълно права линия между новородената червеникавокафява пустиня и величественото сапфирено небе на Далечината.
	— Сигурно ще обиколи целия свят и ще ни захапе отново.
	Алик гледаше към нежната седловина, която беше приютявала Института.
	— Няма и следа от „Мария Селесте“. Предполагам, че планетата е получила отмъщението си.
	— Да.
	Мортън започна да се чеше по ръцете. Общо взето, всеки сантиметър от тялото го сърбеше. Пуловерът и тънките памучни панталони, които носеше, не миришеха особено добре.
	— Какво сега?
	— Живи сме. Наоколо все трябва да има някой.


	Уилсън наблюдаваше как опашката на бурята се носи на изток. Планините около Високата пустош вече се виждаха трудно, бяха придобили същия цвят като земята. Гледката беше красива. Въздухът, който бурята бе оставила зад себе си, беше кристалночист, не се виждаше нито един облак. Цялата верига Десо беше обгърната от мъртвешко спокойствие. Уилсън съжаляваше само, че бурята е смъкнала снежното покритие от източните планини. Истинските планини заслужаваха снежните си шапки, за да бъде величието им пълно.
	— Свърши се, адмирале — каза Саманта.
	— Сигурна ли си? Това ми звучи като много смело изказване.
	— Не видяхте звездния кораб да излита, нали?
	— Не, не го видях. — Той се усмихна заради увереността й. — Наистина си права. Щях да видя двигателите с ядрен синтез, ако се бяха задействали. Планетата ви получи отмъщението си.
	— Благодаря ви, адмирале, това стана възможно благодарение на вас.
	— Само се надявам бурята да стихне скоро.
	— Смятаме, че ще се разсее в Дъбово море. От нея ще се отцепят обикновени урагани, но основата й скоро ще изгуби мощта си.
	— Хубава теория. Информацията от Марс помогна ли ви при изчисленията?
	— Да.
	— За един стар кадър на НАСА като мен е хубаво да чуе това. Благодаря ти, Саманта. Поздравления на теб и колегите ти.
	— Адмирале, екипът по наблюдение, който трябваше да изпълни задачата, трябва да стигне при вас след десет, най-много петнадесет часа. Ще ви придружат додолу. Ако можете да стигнете до южния край на Трона на Афродита, те ще се срещнат с вас там.
	— Много мило от твоя страна, Саманта, но аз просто ще остана тук. Мисля, че залезът ще е изключително красив.
	— Адмирале, не искам да… Добре ли сте?
	Той погледна краката си. Кръвта най-сетне бе спряла да се процежда около лепилната пяна. Вече не го притесняваха, в момента едва ги усещаше. От време на време по тялото му пробягваха силни тръпки. Лавата, върху която седеше, бе станала доста студена.
	— Добре съм. Кажи на екипа си да се върне обратно. Само ще си загубят времето. Опасявам се, че вече не съм толкова добър пилот, колкото бях преди.
	— Адмирале?
	— Светът ви е прекрасен и странен, Саманта. Сега, след като Звездния странник го няма, възползвайте се максимално от тази красота.
	— Адмирале!
	Уилсън затвори канала. Намеренията й бяха добри, но тя искаше да продължи да говори. Точно сега той не се нуждаеше от компания. След толкова дълго време това беше огромно откровение. Вече не се страхуваше от смъртта, не и след като Оскар и Ана му показаха пътя.
	Щяха да открият тялото му, да извадят клетката му памет и да го съживят. Беше сигурен, че ще стане така. Но този, който щеше да живее в бъдещето, нямаше да е самият той. Никога не бе приемал тази форма на съществуване, както я приемаха родените във Федерацията. Старият начин на мислене от двадесет и първи век беше навик, от който трудно можеше да се откаже.
	„Това обаче не е лошо място, където всичко може да намери края си. Не и след триста и осемдесет години. Летях до върха на най-високата планина в галактиката и помогнах за победата срещу чудовището. Жалко, че не спечелих момичето. Предполагам, че ще я съживят с редактирани спомени. Може би нейният и моят клонинг ще изживеят едно красиво бъдеще заедно. Ще бъде хубаво.“
	Студът се промъкваше бавно към него. Уилсън продължаваше да се взира надолу към планетата. Гледаше как сенките растат и атмосферата далеч в низините се насища със златиста мъглявина.


	През небесата се плъзна голяма черна фигура, която затъмни звездите.
	„Значи това трябва да е краят.“


	Изпита болка точно когато си мислеше, че всичко е свършило. Целият се разтресе. Видя космически скафандри. Ниска гравитация. Върху реголита беше спряла дълга черна елипса. Херметическият шлюз беше отворен, стълбището се спускаше през него.
	„Разбих се. На Марс. Това спасителният отряд от «Одисеи» ли е?“
	— Адмирале, остани с нас. Хайде. „Търсача“ е в орбита, ще те качим до медицинската им техника за нула време. Остани с нас. Найджъл е. Помниш ли ме? Дръж се! Разбираш ли?
	„Ами флага? На повърхността нямаше флаг. Мислех си, че го забихме. Това е първото нещо, което трябва да направиш, когато кацнеш на нова планета. Пише го в наръчника.“


	Мелани не искаше да отвори очи. Страх я беше от това, което можеше да види. Вече не чувстваше болка, но тялото й си я спомняше твърде добре. Усещането се въртеше като призрак около нея, дразнеше я, заплашваше я да се върне. Толкова я беше страх, че възприемаше отсъствието й просто като илюзия. Образът на ужаса по лицето на Жизел беше запечатан в съзнанието й. Кръвта, която я обграждаше като рехава мъгла, докато се въртеше безпомощно във въздуха. Кинетичните изстрели се забиваха в плътта й.
	— Мъртва ли съм?
	Никой не й отвърна, че е мъртва.
	Появи се светлина. Виждаше тъмночервената пелена на затворените си клепачи. До кожата й се докосваха чаршафи. Усещаше твърди лепенки по ръцете си. По-голямата част от торса й беше безчувствена. Чуваше ударите на сърцето си.
	„Това трябва да е добър знак.“
	Пое си дъх и рискува да погледне. Стаята беше странно позната. Отне й известно време, докато споменът се завърне в съзнанието й — стаята „Бермуда“, имението на Иланум. До леглото имаше голямо шкафче с медицинска техника. Тръби и жици се спускаха под чаршафите.
	„Е, има и по-неприятни затвори.“
	Някой се бе свил на дивана в голямата затворена тераса и хъркаше шумно. През белите мрежести завеси се процеждаше светлина и грееше върху джинджифиловата му коса.
	Гледката накара Мелани да се усмихне топло. „Лудо момче.“ Не можеше да проумее защо той е тук, освен ако Найджъл не го беше затворил в същата стая.
	Решетката във виртуалното й зрение работеше в периферията му. Тя каза на е-конома си да я обнови и да я активира напълно. Много от квадратчетата бяха тъмни, най-вече имплантите й.
	— Какво е станало с тях? — попита тя е-конома си.
	— Преминала си през дълъг процес на присаждане на клонирани тъкани — отговори й програмата. — Повредените системи и ОВ-татусите още не са заменени с нови. Някои функционални системи са били премахнати.
	„Тези на СИ“, осъзна тя. Тогава видя датата.
	— Три седмици? Била съм в безсъзнание три седмици?
	— Точно така.
	— Защо?
	— Толкова време е било нужно за медицинското лечение.
	— О…
	Мелани вече изобщо не искаше да поглежда под чаршафите.
	Орион се размърда, видя, че е будна, и скочи на крака.
	— Добре ли си?
	— Мисля, че да. Още не съм се опитала да се движа.
	— Сестрите казаха, че ще минат няколко дни, преди да можеш да станеш. — Той дойде до леглото и се загледа удивено в нея. — Наистина ли си добре? Много се тревожех. Лечението ти продължи много време. Главният лекар каза, че трябва да отгледат наново някои части на тялото ти. Не знаех, че могат да го направят.
	— Могат. Хм, Орион, защо си тук?
	— Казаха, че мога да бъда при теб, когато се събудиш. — Изведнъж той се притесни ужасно много. — Защо? Не искаш ли да съм тук?
	— Не… Всъщност се радвам, че си тук.
	Точно сега нямаше много хора, с които искаше да се срещне. С момчето обаче можеше да се оправи лесно.
	Той се усмихна еуфорично.
	— Наистина?
	— Да.
	Той приближи бавно ръка към нейната, която се подаваше изпод чаршафите, но бързо я прибра назад.
	— Е, под арест ли сме? — попита тя.
	— А? О, не. Хората от сигурността не бяха много мили, когато линейката те докара обратно. Казаха, че Найджъл Шелдън ти е много ядосан. Но всичко е наред, откакто двамата с Ози се върнаха.
	— Откъде са се върнали?
	— Двамата летяха до Дайсън Алфа и активираха наново генератора на бариерата. Новините са по всички новинарски предавания.
	— О…
	„А аз съм пропуснала всичко.“
	— Точно сега корабите на династията изпълняват полети по графика на мисията Защитна стена. Арестувани бяха агенти на извънземното във Федерацията, а на Далечината е имало някаква голяма буря, която е убила Звездния странник, както и много други неща. С Точий едвам смогваме на информацията.
	— Найджъл се е върнал?
	— Да. Каза ми да ти предам, че предложението му се отменя. Какво означава това?
	— Обеща ми интервю, това е всичко.
	— Добре. Освен това някакъв тип на име Мортън мина оттук. Каза, че ти ще знаеш къде да го намериш, ако искаш.
	— Да.
	„Не е ли могъл да почака?“
	— Мелани, къде искаш да отидеш, когато си по-добре?
	— Не е ли малко рано да… Как ме нарече?
	Орион увеси срамежливо глава. Издърпа парче хартия от джоба си. Беше много намачкано, явно беше четено много пъти.
	Мелани разпозна собствения си почерк. Всъщност го беше написала в тази стая.
C>
	„Скъпи Орион,
	Съжалявам, че те оставям така. Не искам да го правя, но аз дори не съм тази, за която ме мислиш. Истинското ми име е Мелани. Един ден ще ти обясня, ако искаш да го направя.“
C$
	— И сам успях да разбера повечето — каза той. — Коя си и всичко останало, че СИ те е изпратил. Ози ми обясни.
	Гърлото й се сви болезнено.
	— Тогава защо си тук?
	— Казах ти, те ми казаха, че мога да остана.
	— Но, щом си знаел…?
	Той се пресегна, този път смело, и отмести кичурите, които падаха по бузата й.
	— Нищо от това не може да промени чувствата ми към теб.
	Мелани се разплака. Просто не беше честно, че той беше единственият човек във вселената, на когото наистина му пукаше за нея. „Защо не срещнах него преди всички останали?“
	— Не мога да го направя. Аз не съм подходящият човек за теб.
	— Не, не, не го казвай.
	— Аз не съм добро момиче, Орион, наистина не съм.
	Орион й се подсмихна дяволито.
	— Да, спомням си. Надявах се да продължиш да си такава с мен.
	Тя уви ръка около главата му и го придърпа към себе си, за да го целуне.


	Управителят на сградата стоеше пред главния вход на древната пететажна сграда и наблюдаваше как сервизният робот сваля табелата. Пред очите на Паула електромускулните пипала я пуснаха в телената кошница на товарния робот. Машината вдигна старата табела и я постави на каменната стена, а след това започна да я стяга с винтове. Тя се усмихна, когато видя познатия надпис.
	— Мадам! — Лицето на управителя се озари. Той се поклони ниско. — Вие се върнахте! Добре дошли, добре дошли. Светът се отърси от лудостта.
	— Благодаря ти, Морис — каза искрено тя. — Малко преувеличаваш, но чувството наистина е хубаво.
	Той я целуна по двете бузи.
	— Всички ви чакат вътре. Позволете ми да взема това.
	Той посочи към малката пластмасова чанта, която тя стискаше в лявата си ръка.
	— Не, благодаря ти, ще се справя и сама.
	Паула си пое дъх и пристъпи през прага. Вратите се отвориха, а роботът по поддръжката започна да полира буквите на табелата. Тя спря и се полюбува на блясъка на древните месингови букви под лъчите на парижкото слънце.

	„МЕЖДУЗВЕЗДНА ДИРЕКЦИЯ ЗА ТЕЖКИ ПРЕСТЪПЛЕНИЯ“

	Първият човек, когото срещна, когато влезе в офиса на петия етаж, беше Гуинет Ръсел.
	— Шефе! — възкликна Гуинет. — Добре дошла. И поздравления. Заместник-директор. Време беше.
	— Ами, да, не може цял живот да тъпчеш на едно място.
	Гуинет я погледна изненадано.
	— Аз самата съм необвързана и напълно свободна през следващите петнадесет години, докато Вик не излезе от червеевата дупка на Буунгейт. Какво ще кажеш да пийнем тази вечер? Знам няколко доста добри клуба с много хубавци в първия си живот.
	— Не и тази вечер, но някой друг път определено.
	— Разбира се.
	Зад Гуинет останалите следователи се бяха изправили зад бюрата си и ръкопляскаха оживено. Паула дори усети, че се изчервява. Огледа познатите лица и кимна одобрително.
	— Благодаря ви. Хубаво е да видя всички ви отново без униформи — каза тя. Всички утихнаха усмихнати. — Традиция е новият началник да каже, че ще последват някои промени, но мисля, че всички видяхме достатъчно от това. Отсега нататък всичко ще е просто добре свършена работа, точно както преди. Така че… Искам да се срещна с всички старши следователи до час, за да определим приоритетните случаи за момента. Освен това днес ще прегледам документацията на персонала, за да видя как сте работили напоследък, а и трябва да прекроим екипите след загубите, които понесохме под шапката на флота. По този случай искам да посрещна в офиса Хоше Фин. Сигурна съм, че ще пасне идеално тук.
	Хоше се усмихна широко и вдигна чашата си с билков чай, за да я поздрави.
	Алик Хоугън беше в директорския офис и събираше вещите си в кутия. Погледна малко виновно Паула, когато тя влезе в стаята.
	— Извинявай, шефе, не очаквах да дойдеш в близкия час. Как мина срещата с директора?
	— Лесно. Срещите на отделите в най-добрия случай са загуба на време. Там става дума само за политика и бюджети. Нищо полезно или уместно не се върши.
	— Ще се оправиш, след като вече имаш подкрепата на фамилията Бърнели. До пет години ще бъдеш директор.
	— Хм. — Паула наклони глава и погледна през големия прозорец. — Отново ми я отмъкнаха.
	— Моля?
	— Нищо. Така и не си бях дала сметка — оттук не се вижда Айфеловата кула, а от стария ми офис се виждаше.
	Алик пусна последната купчина хартия в кутията.
	— Хм, всъщност точно там ме разпредели управата на сградата.
	— Колко символично. — Паула седна зад бюрото и извади рабакасовото растение от чантата си. Цветето беше повехнало, но от черната луковица се подаваше нов розов филиз. Постави холограмата на семейство Редхаунд до него. След това извади голям колкото юмрук пластмасов куб с клетка памет, вградена в средата му.
	— Много се радвам, че оставаш, Алик — каза тя.
	— Не виждам голямо бъдеще за себе си при адмирал Колумбия. Изненадах се, че се съгласи да ме приемеш в парижкия офис.
	— Съдейки по чутото, явно си се застъпил пред него за това, което си сметнал за правилно. Това означава, че си на правилното място.
	— Благодаря.
	— Във всеки случай можеше да си избереш каквато поискаш правителствена работа след Далечината.
	— Работата тук ми харесваше доста въпреки многото политически съображения.
	— Да, отсега нататък би трябвало да се занимаваме много по-малко с политика. В момента Колумбия е достатъчно зает. Настоява пред Сената флотът да се включи в изследователския отдел на ТСП.
	Алик свирна шумно.
	— Какво мисли Шелдън по въпроса?
	— Да кажем, че не беше особено възхитен от идеята. Освен това двамата се борят за лаврите от операция „Защитна стена“. Не след дълго очаквам да видя Колумбия в борба за президентския пост. Сега имам насрочена среща с адвокатите на офиса и с главния прокурор от правосъдната дирекция за единадесет часа. Иска ми се и ти да присъстваш.
	— Няма проблеми. За какво става дума?
	Паула вдигна пластмасовия куб.
	— Интересен случай. Джийн Йохуи, познат още като капитан Оскар Монро. Въпросът е дали да го съживим и след това да го предадем на правосъдната дирекция, за да бъде съден и поставен в хибернация, или да си остане хиляда години тук.
	Алик погледна стреснато куба.
	— Това той ли е?
	— Да. Извадих клетката му заедно с тази на Ана Кайм от Каньона на Наблюдателя. В момента съживяват Ана с подходящата редакция на спомените, за да премахнат замърсяването на Звездния странник. Съживяването се извършва под програмата за амнистия на Дой. Според контактите ми ще получим молба от адвокатите на Уилсън Кайм да предадем клетката памет на Оскар, за да бъде съхранявана на Йорк5. Ако това се случи, Кайм със сигурност ще го съживи. Ще има голям политически натиск от страна на правосъдната дирекция да се откажем от обвиненията му по случая Абадан. Ще се аргументират с подкрепа от влиятелни личности, емоционално заредени твърдения, че е платил дълговете си към обществото, че вече има прецедент, а именно войниците на Изгубените23, нещо такова. Ще е интересен съдебен сблъсък. — Тя се усмихна и погледна любопитно към клетката памет. — Може дори да загубя.
	— Ти? Съмнявам се.


	— Морето е съвсем близо — изписка Бари, докато тичаше обратно през къщата. Хвърли се върху Марк. — Съвсем близо е, татко!
	Марк разроши косата на сина си.
	— Казах ти, че ще е близо.
	— Може ли да вляза? Моля! Моля!
	— Не.
	Марк посочи към купчината с кутии и сандъци, които товарните роботи бяха свалили от големия камион, пренесъл вещите им. Виждаше машините през широко отворените врати, докато те внасяха още кутии. „Как сме се сдобили с толкова неща за толкова малко време? Изгубихме всичко, което имахме, в долината Улон.“
	— Не може, нямам представа къде са банските ти. А и освен това, не знам какви са теченията.
	Това си беше чиста лъжа. Брошурата на строителната компания гарантираше, че плажовете покрай квартала Мулако се радват на благоприятен климат и приливи.
	— Къде е морето? — попита Сенди, която току-що бе влязла през предната врата, стиснала раницата си.
	— Навън, хайде!
	Бари я хвана за ръка и двамата се затичаха през огромния хол към верандата. Панда се разлая шумно и хукна след тях. Моравата отвъд верандата беше току-що засадена с чимове трева, градинарските роботи още се занимаваха с новите храсти. Поляната завършваше с дълга дюна, от която се откриваше гледка към частния плаж с бял пясък и лазурна вода. Отстрани на моравата беше засята палмова горичка, която отделяше собствеността им от останалата част на квартала. Марк никога не бе виждал толкова активно градостроене, дори на Кресат. Онази сутрин, когато излязоха с колата от гарата на Таниата, която също се разрастваше мащабно, и минаха по крайбрежния път, наистина се смая. Извън разцъфтяващата столица земята по брега представляваше огромна строителна площадка. Марк бе купил мястото в най-далечния край на квартала, където започваше националният парк. Не се нуждаеха от ипотека, династията Шелдън плати, макар и Найджъл да бе настоявал да се нанесат в нещо още по-величествено на Кресат. Всъщност предложиха му да си избере каквото поиска. Марк отказа, животът в имение просто не бе за него. Освен това не искаше да живее с парите от финансов тръст. Виждал бе какви са децата от династията и нямаше да позволи това да се случи на Бари и Сенди. Затова прие позицията на директор в офисите на „Алатоникс“ на Таниата. Това беше основният производител на роботи на династията, така че заплатата му беше огромна. А и при този растеж на Таниата наистина щеше да си я заслужи. Всяка седмица имигрираха по четвърт милион души, най-вече бегълци от Изгубените23. След като всичко беше уредено, Лиз прекара една седмица с архитекта и двамата проектираха голяма и проветрива къща, която в интерес на истината си беше малко имение. Сега, когато вече бяха тук, не му изглеждаше съвсем истинска.
	— Не влизайте във водата — извика той подир децата. — Сериозно ви говоря.
	Огледа голямата зала, опитвайки се да си спомни накъде водят различните врати. Тогава забеляза паркета и следите, които маратонките на Бари бяха оставили по пода на хола, и потръпна.
	— Провери дали има робот-камериерка — каза той на е-конома си. В хола влезе Лиз, която носеше кутия, пълна с кухненски съдове.
	— Познай какво.
	— А?
	— Току-що се обадиха от магазина за мебели. Няма да ги доставят до четвъртък.
	— Но това са два дни. Какво се очаква да правим дотогава? Нямаме много мебели.
	Все още не можеше да повярва колко големи са стаите. Сякаш къщата беше направена от самолетни хангари. Вещите, които бяха взели, нямаше да запълнят кабинета му, камо ли големите общи помещения.
	— Добър въпрос. Сортировъчният двор на гарата е истински хаос, контейнерът е някъде там. Така мислят. — Лиз погледна подозрително към осветителните тела на залата. — Това не са абажурите, които поръчах.
	— Така ли? — Златисто-перлените абажури всъщност доста му харесваха.
	— Не. Къде, по дяволите, е представителката на компанията? Трябваше да е тук, когато пристигнахме.
	— Да, мила.
	— Какво е това? — Лиз гледаше към пътя пред къщата, където току-що бе спрял куриерски микробус на „МоЗ експрес“, точно до товарния камион. — Няма значение, ще проверя после.
	— Искаш ли да ти помогна да разопаковаме някои от кутиите?
	— Не. Ти гледай предаването, тъкмо започва. Всички портали са инсталирани. По-добре да са, по дяволите.
	Марк намери набързо голяма възглавница за пода в една от кутиите и я пренесе в хола. Сложи я върху следите върху паркета. Лиз щеше да убие Бари, ако ги видеше. Седна и нареди на системата на къщата да включи предаването на Микеланджело. Порталът прожектира образа му върху половината от голия под. Разделителната способност и цветовете бяха зашеметяващи, при все че през отворените врати на верандата нахлуваше светлина.
	Микеланджело беше облечен в костюм от нежна лилава коприна и стоеше сам в средата на студиото.
	— Здравейте, всички. Това е предаването, за което се готвим вече от няколко седмици. Обещахме ви, че днес ще ви разкажем истинската история зад войната. Повярвайте ми, не се шегувам. За да го докажа, тук, в студиото, е Найджъл Шелдън.
	Образът се измести върху редица столове. В единия край седеше Найджъл и се усмихваше, докато публиката в студиото го аплодираше.
	— Самият Ози — обяви Микеланджело, сякаш сам не можеше да повярва съвсем на списъка с гости. — Оттеглилият се адмирал Уилсън Кайм, сенатор Жюстин Бърнели, главният следовател Паула Майо, както и двама изключително специални гости: Стиг Максоубъл, говорител от името на Пазителите на себесъщността, и подвижното извънземно на ПланинаНаЗората, което съдържа спомените на Дъдли Боуз.
	Микеланджело изръкопляска на гостите и се усмихна очарователно на публиката, за да покаже колко искрено се радва заради следващото си обявление.
	— И макар технически това да е моето предаване, интервюиращият тази вече не може да е друг освен собствената ни репортерка Мелани Рескорай.
	Марк се изхили, когато картината се приближи към Мелани, която седеше зад голямото бюро на Микеланджело.
	— Трябваше да отидеш — каза му Лиз.
	Той погледна нагоре и се ухили широко.
	— Никакъв шанс. Помниш ли последния път, когато тя ми взе интервю?
	— Да — каза провлачено Лиз. — Както и да е, доставката беше за теб.
	— О, какво е?
	Лиз махна към товарния робот. В кошницата му имаше десет училищни кутии за обедна храна.
	— Имаше бележка.
	Марк се намръщи и отвори малкия плик.
	— „Пресни от детската градина — прочете той. — Наслаждавай се на новата си къща. Ози.“ — Ухили се и отвори първата кутия с обяд. — Хей, шампанско!
	— Рачешка салата „Милкстоу“ — възкликна Лиз, след като отвори друга от кутиите. — Шоколади „Торнтън“. По дяволите, трябва да си намерим повече богати приятели.
	Някой почука на предната врата. Отидоха до коридора и видяха трима души, които стояха на сенчестата веранда. Марк се постара всячески да не се зазяпва в най-високия от тях — слаб мъж, който носеше шотландска поличка и бяла тениска. Всяка частица от оголената му кожа беше покрита с ОВ-татуси. По плешивата му глава грееха златни галактики.
	— Ехо, здравейте, аз съм ЛайънУокър Еъри, а това са житейските ми партньори — Скот и Чи. Ние сме новите ви съседи. Решихме, че може да наминем и да ви се представим.
	— Моля ви, влезте — каза Марк. Вече изпитваше проблеми да откъсне погледа си от Чи, която беше вълшебна красавица. — Не знаех, че вече имаме съседи.
	— Да, ами, ние сме тук от доста време — каза ЛайънУокър с изразен шотландски акцент. — По принцип вече щях да съм се преместил на друга планета. Не обичам тълпите, без да искам да ви обидя. Но вече няма планети без тълпи. Така че най-добре да се възползвам от ситуацията по най-добрия начин, нали така?
	— Тъкмо мислехме да отворим бутилка шампанско.
	— Посред следобед? Точно моят тип съседи.
	— Знам кой си ти — каза Чи. — Ти си самият Марк Върнън.
	— Ах. — Марк прибра небрежно коремчето си. — Опасявам се, че съм виновен.
	— Всъщност — каза Лиз и прегърна Марк през рамото — той е моят Марк Върнън.


	Брадли Йохансон направи единственото нещо, което не очакваше да му се случи — отвори очите си.
	— Жив съм — възкликна той. Гърлото му се затрудни с оформянето на думите, излязоха доста нескопосани. Тези гласни струни бяха еволюирали, за да произвеждат по-изтънчени звуци и песни.
	— Някога съмнявал ли си се? — попита Танцуващия с облаци. — Ние те нарекохме наш приятел.
	— Ах — каза Брадли. Опита се да се изправи. Когато размърда ръцете си, мембраните на крилете се надигнаха заедно с тях и изшумоляха силно. Той погледна невярващо към силфенското си тяло. — Това истина ли е?
	Танцуващия с облаци се засмя.
	— Хей, приятел, ако някога откриеш кое е истина, да не забравиш да ни кажеш, става ли?


	Последните три седмици бяха минали изключително бавно в новата пустиня. Том беше уморен и мръсен след безкрайните дни, през които сканираше песъчливата почва и копаеше безбройни дупки. Освен това искаше да се отърве от постоянните хленчове на Анди и отвратителната храна, която Хейгън готвеше. Да речем за около десет години. Може и да бяха братя, но това не означаваше, че е способен да прекара толкова много време с тях.
	Бе им се сторило като добра идея, когато домът им в Армстронг Сити беше изгорял благодарение на онези психари Пазителите. Федерацията имаше голямо желание да се сдобие с части от разбития извънземен кораб, флотът плащаше добри пари за парчета от него. Трябваше само да се отправят в новата пустиня, която отмъщението на планетата бе стоварило върху зеленината между планините Десо и Дъбово море, да се разтърсят с металотърсача и да разкопават пясъците всеки път, когато чуеха пищенето на уреда. Много хора правеха същото. Твърдяха, че са много богати, не че това личеше от дрехите или колите им.
	Том и братята му така и не попаднаха на истинска находка. Няколко парчета, буци извит метал, които в интерес на истината можеха да са от всичко. Прекупвачите в Зийфийлд никога не им предлагаха много. Събирачите на метал казваха, че ако се появи нещо истинско, търговците ще наддават един срещу друг и ще надуят цената. Том мразеше прекупвачите, но единственият начин да получат истинската цена на парчетата беше да се върнат с колата до Армстронг Сити, където звездният кораб кацаше на всеки няколко месеца, за да провери какво са открили хората. Пътуването им костваше седмици. Не изкарваха достатъчно, за да могат да си го позволят.
	Всеки път, когато излизаха да търсят, Том беше убеден, че именно това ще е пътуването, което ще ги възнагради. Звездният кораб беше огромен и се състоеше предимно от тежки машини. Така твърдяха прекупвачите и останалите търсачи. Това означаваше, че под новата пустиня трябва да има заровени късове с размерите на къщи. Колко трудно можеше да е?
	Оказа се поредното разочарование. Сензорите им бяха вързани с кабели, които се простираха на двадесет и пет метра от всяка страна на стария им джип „Мазда“. Краищата им бяха закрепени за малки четириколки, които Хейгън и Анди караха, за да държат кабелите изпънати. Така можеха да претърсят по-голяма площ от новата пустиня. Човекът, от когото ги бяха купили, се кълнеше, че системата може да намери метал на дълбочина над двадесет метра под земята. За цената, която им бе поискал, трябваше да могат да открият всяко заровено нещо на цял километър от тях.
	Откриха само очукана стара помпа от лека метална сплав, която сигурно щеше да им спечели няколкостотин долара от местната валута, както и три извити, назъбени парчета метал. На Том му напомняха подозрително много на колесни дъги. Към тях обаче имаше прикрепени жици и някакви електронни модули. Човек никога не знаеше… Отне им по-голямата част от петте дни, за да ги изкопаят. Проблемът в новата пустиня беше, че не беше истинска пустиня, особено сега, година след отмъщението на планетата. В началото бе представлявала гола площ от песъчлива почва. Дъждовете обаче я бяха напоили, а семената на заровените растения бяха покълнали и започнаха да растат. Вече имаха блед зелен цвят, а почвата беше влажна, което затрудняваше копането, особено след дъжд.
	По контурите й отново се появяваха потоци и реки. Някои от по-ниските местности се бяха превърнали в истински блата, беше невъзможно да бъдат прекосени. Всеки път, когато излизаха да търсят, губеха часове, за да изкопаят маздата от скритата кал.
	Том откри Първа магистрала точно след обяд и сви по нея на север. По на юг, където пътят се движеше успоредно на планините Десо, бе изчезнала напълно под почвата на новата пустиня. Тук се простираше на открито, понякога в продължение на километри, преди високите дюни да я покрият отново. Колкото по на север отиваха, толкова по-малки ставаха пясъчните струпвания, докато не изчезнаха напълно половин ден път след СвОмир. Пътят обаче беше лесен за проследяване. Всяка кола оставяше следи по бетонната линия под дюните. Човек можеше да открие магистралата и посред нощ.
	Докато караше по билото на една дюна, видя тъмна фигура отстрани на пътя, на около сто метра пред тях.
	— Какво е това, по дяволите?
	— Кое какво е? — извика Хейгън.
	— Ще изключиш ли шибаната музика — каза му Том. Това беше другият проблем — Хейгън слушаше джаз рок на високи децибели по цял ден.
	— Момиче е — каза Анди. — Яху-у-у.
	Том се втренчи напред. Не се виждаше дали е момиче.
	— Стига, момчета, на някой му се е развалил камионът.
	Не че можеше да види камион. Никъде по пътя. Кой друг обаче щеше да дойде тук?
	— Казвам ти, момиче е.
	— Хейгън, изключи музиката веднага, или ще изхвърля тая система от джипа.
	— Да ти го начукам, кретен.
	Все пак я намали. Том даде газ на маздата надолу по склона. Не че вярваше на Анди, но…
	— Каква ни е таксата за пътна помощ и такси? — каза през смях Анди.
	— Дявол да го вземе, аз знам каква цена ще й поискам — каза Хейгън и хвана чатала си.
	Това накара Том да си даде сметка за външния им вид. Бяха облечени в мръсни комбинезони и тениски, носеха опърпани шапки и древни слънчеви очила. Не се бяха бръснали в продължение на три седмици. А и състоянието на маздата беше доста неугледно.
	— Е, да ме вземат мътните — промърмори той, докато се приближаваха към фигурата, която не бе помръднала от мястото си. Той забави джипа.
	— Казах ти.
	Хейгън започна да се смее тежко и възбудено, все едно че беше бавноразвиващ се.
	— Млъквай, Хейгън — извика Том. Наистина беше момиче. Косата под бялата й фуражка беше тъмна и къса. Носеше оранжев потник и тъмни тесни панталони, изрязани точно над коленете. Беше седнала в много странна поза. Краката й бяха кръстосани, а гърбът й беше някак извит. Не можеше да спре да мисли колко гъвкава трябва да е, за да го постигне. По лицето му се разтегли усмивка. Той спря джипа до нея.
	— Здравей.
	— Как е? — извика Анди. — Аз и братята ми сме към града.
	Том заби лакът в ребрата на Анди.
	— Да, госпожице — засмя се Хейгън. — Тази вече ще правим парти. Искаш ли да празнуваш с нас?
	Том съвсем се шашна, когато тя се изправи и им се ухили.
	— Няма да повярвате колко ми се иска — каза Котката.


	Както винаги недоспиването правеше Ози нервен. Той разкопча палатката си, размаха ръце в утринния горски въздух и отиде до огъня, който бяха стъкмили предната нощ. Подвижният Боуз стоеше до него и хвърляше малки трески върху въглените. Пламъците започваха да се разгарят отново.
	— Добро утро, Ози — каза подвижният Боуз. — Огнището ще е готово до минута. Искаш ли горещ шоколад?
	Говореше през малка бионеврологична система, прикрепена към върха на сензорното му стъбло. Беше поръчково изработено устройство, което можеше да бъде лесно заменено със стандартен модул за интерфейс на Първите.
	— Кафе — каза кисело Ози. — Ще ме държи буден.
	Той се втренчи ядно в другия край на малката поляна, където се намираше палатката, която Орион и Мелани деляха.
	— Късметлия съм, че това тяло няма нужда от сън като хората. Една добра почивка е всичко, което ми трябва, за да се освежа.
	Ози седна на един древен гниещ пън и започна да връзва ботушите си. Конете цвилеха зад него, нетърпеливи да получат храна.
	— Някои хора очевидно не се нуждаят от никакъв сън. Имам предвид, чу ли ги миналата нощ? Мой човек, не спряха с часове.
	— Млади са.
	— Пфу. Поне могат да са млади и тихи.
	— Ози, превръщаш се в истинско мрънкало. Някога бил ли си на меден месец?
	— Да, да. Ще сложиш ли яйца в тигана, аз ще се погрижа за конете.
	Той се зае с торбите за зоб.
	Следващ се събуди Точий и разкопча полусферичната палатка, която сам бе проектирал за себе си.
	— Добро утро, приятелю Ози.
	— Добро утро.
	Системата на китката му преведе сумтенето му в ултравиолетов сигнал и го изпрати на Точий. Приличаше на гривна с черен камък върху лентата. Цялото приспособление беше бионеврологично и направено по поръчка. Експертите в отдела по електроника на ТСП се бяха въодушевили безкрайно много от идеята да направят биолуминесцентни ултравиолетови излъчватели. Беше им отнело почти шест месеца, но малкото устройство работеше идеално по пътищата на силфените.
	Първата чаша кафе подобри настроението на Ози. Тогава из поляната се разнесоха шумовете от секс, все по-високи и по-шумни. Палатката се клатеше.
	— Защо и двамата се обръщат към божеството си, докато се съвкупяват? — попита Точий, като дъвчеше хидратирано зеле. — Това молба ли е, или благословия?
	Ози стрелна с поглед подвижния Боуз, но, разбира се, извънземното нямаше език на тялото, който можеше да прочете.
	— Това е неконтролируем рефлекс, мой човек, погледни в енциклопедичните си файлове.
	— Благодаря, ще го направя.
	Ози започна да яде яйцата и хидратирания хляб. Опита се да се съсредоточи върху храната.
	Орион и Мелани се появиха малко по-късно. И двамата се усмихваха широко. Държаха се за ръце, докато се приближаваха към огъня.
	— Сварих ви малко вода — каза подвижният Боуз.
	— Сигурно вече е изстинала — промърмори Ози.
	— Искате ли да сложа кубчета чай?
	— Да, моля — каза Мелани. Седнаха заедно на пъна. Тя се облегна на Орион, ръцете й държаха неговите. Отново се усмихнаха един на друг. — Трябва ли да си тръгваш? — попита тя.
	Ози разсея лошото си настроение. Ето затова беше толкова крив тази сутрин.
	— Да, опасявам се, че трябва, мой човек. Малко след другата страна на поляната има разклонение на пътеката.
	— Прав е — каза Орион. — Мога да го почувствам.
	Мелани погледна замислено към високите дървета.
	— Иска ми се и аз да можех.
	— Ще се научиш — каза с обожание Орион.
	Ози видя, че и четирите сензорни стъбла на подвижния Боуз се поклащат в унисон. Вече беше решил, че така се смеят подвижните.
	На всички им отне дълго време, за да опаковат нещата си тази сутрин, само и само да отложат момента на раздялата. Накрая всички чанти бяха натоварени на конете, манерките с вода бяха пълни, обядите им бяха готови в раниците. Ози се изправи пред Точий и Орион. Чувстваше се страшно нещастен.
	— Точий.
	— Приятелю Ози, този миг винаги ме е плашил.
	— И мен също, мой човек. Но ти ще намериш пътя. Ние го намерихме.
	— Да пътуваш с надежда е по-добре, отколкото да пристигнеш.
	— Ха! Не вярвай на всичко, което казват хората, чу ли?
	— Добре.
	Точий подаде манипулаторната си тъкан, която бе оформил като човешка ръка. Ози я стисна сериозно. Не беше съвсем подготвен за начина, по който Мелани го прегърна. Все още не можеше съвсем да се довери на това момиче.
	— Наистина ли ще го направиш? — попита той.
	Мелани го погледна с невинна изненада, която се разсея в прекрасно зла усмивка.
	— О, да, ще го направя. Имплантите ми могат да запишат всички светове, които ще посетим. Да не би да се притесняваш, че ще подобря рекорда ви за прекосени планети?
	— Не. Само че ти си на върха на унисферата. Онова интервю можеше да превърне Микеланджело в твоя секретарка. Знаеш го.
	Тя се усмихна многозначително и замислено.
	— Черно, с едно захарче.
	— Моля?
	— Мислех си, че поне ти от всички хора ще разбереш. Много по-добре е да пътуваш, отколкото да пристигнеш, нали така? Да, стигнах до върха? Сега какво? Да остана там още петстотин години? Докато се изкачвах, открих какво се иска, за да стигне човек догоре, и какво ще трябва да направя, за да остана там. Мислех, че мога да го направя, наистина. Мислех, че мога да съм по-корава и по-гадна от останалите. Всъщност мога да бъда, което е най-противното в цялата работа. Открих обаче, че цената не ми харесва. Това не съм аз. Трябва ми почивка, Ози. Трябва да реша коя съм.
	— Твърде много твърде бързо, а?
	— Ти си променил света с технологията на червеевите дупки, но именно Шелдън е построил Федерацията. Защо, Ози?
	— Така е по-забавно.
	— Да, ами аз ще разгледам галактиката. Когато се прибера, ще разполагам със записите. С тях ще мога да се изстрелям отново на челната позиция, ако реша, че искам това.
	— Надявам се дотогава да откриеш какво искаш да бъдеш — каза искрено той.
	— Благодаря, Ози.
	— Междувременно бъди мила с Орион. Той е добро хлапе.
	Мелани изпърха с клепки.
	— Не, вече не е.
	Ози се ухили, докато тя се отдалечаваше, и се опита да не зяпа задника й. Дънките й бяха невероятно впити.
	— Е, май това беше — каза Орион. В гърлото му като че ли беше заседнала буца, гласът му звучеше дрезгав.
	— Ще се оправиш ли? — попита Ози. — Имам предвид наистина.
	— Разбира се. Ти ме научи как да се грижа за себе си. Освен онова с репликите за сваляне. Бяха пълен боклук, Ози.
	Ози прегърна момчето. Изведнъж се притесни, че няма да се удържи и ще заплаче, което щеше да си е смотано от негова страна.
	— Те са там някъде, пич, знаеш го.
	— Да, знам. Понякога си мисля, че мога да ги видя. Много далече са.
	— Е, внимавай и си спомни да се върнеш.
	— Знам.
	— И да си изкарате страхотно на света на Точий. Искам някой ден да ми разкажеш всичко.
	— Обещавам.
	— Грижи се за Мелани. Тя не е толкова корава, колкото се преструва.
	— Ози, всичко ще е наред. — Орион го прегърна за последно. — Довиждане, Ози.
	— Да, пич, довиждане.
	Ози нарами раницата и се загледа след Орион, Мелани и Точий, които се отправиха към края на малката поляна, повели трите здраво натоварени коня. Почувства силен импулс да се втурне след тях.
	— Сбогуването винаги е трудно.
	— Какво викаш? — Ози погледна нагоре към подвижния Боуз.
	— Вярвам, че Орион е напълно способен да оцелее по пътищата. Все пак е приятел на силфените.
	— Да, но двамата с Мелани нямат дори две мозъчни клетки, които да сложат една върху друга.
	— Не мисля, че точно мозъчните клетки са това, което искат да поставят едно върху друго.
	Ози се засмя.
	— Предполагам, че ще им отнеме доста повече време да стигнат до дома на Точий, отколкото той очаква. — Въздъхна. — Хайде, да тръгваме.
	Двамата се отправиха в същата посока като останалите. Ози можеше да ги вижда през дърветата доста дълго. Орион и Мелани им махваха от време на време. Той вдигаше ръка в отговор. По някое време храсталаците станаха твърде гъсти.
	— Това наистина ли е пътека? — попита подвижният Боуз.
	Пробиваха си път през храсти и високи треви, а дърветата се събираха все по-близо. Земята под краката им беше мокра.
	— Да — отвърна Ози. Знаеше, чувстваше, че древният път се събужда от съня си. — Просто не е бил използван доста дълго, това е всичко.


	Три дни напредваха през гората, която смени грамадните борове с избуяла и гъста тропическа растителност. На сутринта на третия ден дърветата започнаха да оредяват. Изглеждаха деформирани, сякаш страдаха от някаква болест. Сред живите стволове започнаха да се появяват чукани без листа. Ставаха все повече. Храсталакът отстъпи на ивици тиня, която покриваше повърхността. Не след дълго загиващата джунгла отстъпи пред поле от грамадни камъни. От всички страни започнаха да се издигат скали и да оформят стените на дере. Около тях ехтяха гръмотевици. Вече вървяха в мрак, само от време на време гръмотевиците бяха придружени от светкавици.
	— Чувам го — каза изведнъж подвижният Боуз.
	Ози кимна. Отиде до края на дерето и погледна към долината долу. Над тях силово поле държеше гъстите черни облаци настрана. По полупрозрачното енергийно поле стържеха светкавици.
	Пред тях се простираше домът на ПланинаНаЗората. Гигантската сграда, която бе погълнала конусовидната планина, беше в центъра на долината. Виждаха се големи четвъртити езера за развъждане. По рампите до тях излизаха гърчещи се тела, които бяха строявани в нови отряди от подвижни. Навсякъде пред тях бяха изникнали индустриални гъби.
	— Не мога да видя нищо живо освен него — каза Ози. — Нищо.
	— Няма и да видиш — каза подвижният Боуз. — Не и тук. Навсякъде има ферми. Повечето от земята на континента се използва за земеделие. Само че див живот няма.
	— Какво прави той?
	— Дави се в собствените си мрачни мисли. Смята, че ще загине. Не и преди да минат милиони години, преди слънцето да се разшири и да изпълни вътрешността на бариерата. Само че това е всичко, което той вижда точно сега. Не вярва, че някое от поселенията му сред звездите ще го спаси, ако оцелеят след атаките с нова-бомбите. Знае, че ще се сдобият със самостоятелност и ще се превърнат във врагове точно както всички неподвижни в миналото.
	— Откачен кучи син е, а? Сигурен ли си, че искаш да го направиш?
	— Разбира се. Това е най-смисленото нещо. Аз бях последното същество, което се измъкна от Дайсън Алфа, би било правилно да се върна и да донеса със себе си някакъв шанс и надежда. ПланинаНаЗората вече не може да се промени. Еволюцията тук е спряла. Той не може да мисли по различен начин, не и сам. Някой трябва да въведе промяната, защото тя никога няма да дойде отвътре.
	— И ти можеш да го направиш?
	— Мога да се опитам. Мога тайно да посея въпроси в мислите му. Въпроси, които сам не може да си представи.
	— Няма ли така да го променим по собствен образ?
	— Не мисля, че трябва да те тревожи възможността ПланинаНаЗората някога да заприлича на човек. Аз самият бих бил доволен, ако започне да възприема по-рационален подход към света. Трябва да се научи на малко повече толерантност.
	— Успех. Ние самите не сме твърде добри в това. По рефлекс почти убихме ПланинаНаЗората.
	— Но не го убихме, нали? Благодарение на теб.
	— И неколцина други.
	— Ще отнеме време, очаквам да са векове, а гаранция за успех няма.
	— Ще се върна след няколкостотин години, за да проверя как напредваш.
	— Моля те, направи го. Ще ми бъде интересно да разбера какво е станало с вас след толкова време.
