D>
	На родителите ми, които първи ми показаха какво означава да заживееш щастливо до края на дните си.
	И на Рич, който ми подари приказка с щастлив край.
D$


>	Първа глава

	_Февруари 1820_
	За да пришиеш подплънка към чатала на панталон, е нужно голямо умение. Ако е прекалено голяма, се получава издутина, която би привлякла излишно внимание. Ако пък е твърде малка, рискуваш приспособлението да се размести и да се изхлузи от крачола.
	За щастие, лейди София Барнс бе достатъчно опитна, та да се справи с тази нелека задача. Ако в този момент някой я зърнеше, нямаше да повярва, че е изискана, двайсет и седемгодишна дама, дъщеря на заможен и влиятелен маркиз — поне не и в сегашните й одежди, пременена от глава до пети като млад джентълмен.
	И, разбира се, никому не би хрумнало, че прекарва свободното си време да разследва съдбите на прослойка жени, за чието съществуване повечето лондончани не искаха и да чуят.
	Вечерта, макар хладовита и влажна, бе се оказала относително плодотворна. Софи се запъти към наетия файтон и кочияшът тутакси скочи от капрата да й отвори вратичката. Прислужницата й Алис чакаше вътре, сгушена под одеялата.
	— Е, милейди? — обади се тя, когато вратата хлопна. Софи се настани и почука по тавана, за да даде знак на кочияша. После извади сгънат лист хартия от джоба на палтото си.
	— От Наталия няма и следа, но пък намерих ето това.
	Бет, момичето, обърнало се към София за помощ, се тревожеше, че незнайна беда е сполетяла приятелката й Наталия. Отскоро Бет си имала покровител и изоставила занаята, но Наталия продължила да работи в кръчма на пристанището, където срещу някоя и друга монета се качвала с клиентите на горния етаж. Момичетата си пишели всяка седмица, но от близо месец Наталия не изпращала вест на приятелката си.
	Тази вечер Софи бе намерила начин да се вмъкне в стаята на Наталия и бе я претърсила. Ала единственото писмо, което бе намерила, бе се оказало на руски.
	Тя изпружи свободните си от тежки поли крака в тясната трополяща карета. Да, бричът безспорно е изключително изобретение.
	— Да можех да разбера какво пише. А Бет, естествено, не знае друг език.
	— Значи ще трябва да намерим някой, дето говори руски, милейди.
	В съзнанието на Софи мигом отекна едно име. Име, за което се опитваше да не мисли повече от пет или най-много десет пъти на ден. Рядко успяваше.
	— Познавам човек, който владее руски. Лорд Куинт. Помня, че изнесе лекция на едно събитие в руското посолство преди три години. — Софи бе присъствала на лекцията, спотаена в дъното на залата. Не бе разбрала и думичка, но, трябваше да признае, лорд Куинт бе великолепен. Говореше за някакво скорошно научно откритие и бе приковал вниманието на всички, а няколко пъти дори успя да разсмее намусените руснаци.
	Алис цъкна с език.
	— Уви, Негово благородие едва ли ще има сгода да говори пак руски, туй поне е ясно.
	— Какво искаш да кажеш?
	Острият й тон стресна Алис.
	— Мислех, че Ваше благородие знае. Смъртта хлопа на вратата му. Срещнах една от прислужниците му преди три, не, по-скоро четири дни. Налегнала го е треска. Никому не позволява да го обслужва и не иска да повикат лекар.
	Стомахът на Софи се сви. Зави й се свят и й се стори, че всеки миг ще пропадне през пода на каретата право връз калните улици на Садърк. Без съмнение, сведенията на Алис бяха точни. Момичето имаше толкова много познанства сред слуги и прислужници, че можеше да посрами и най-добре организираната шпионска служба. Куинт… на прага на смъртта! Мили Боже! Знаеше, че в онази нощ, в къщата на Маги, точно преди да избухне пожарът, бе го уцелил куршум. Но предполагаше, че се е възстановил, тъй като всички твърдяха, че раната е повърхностна. Дявол го взел, ако не бе така погълната от собствения си живот.
	Тя удари с юмрук по тавана на каретата и кочияшът дръпна малката преграда.
	— Спрете на югоизточния ъгъл на Бъркли Скуеър — нареди Софи с престорено дебел глас.
	Куинт живееше по диагонал от бащината й къща, та реши да слезе от каретата и да остави Алис да продължи сама към дома.
	— Какво сте намислили, милейди?
	_Не е ли очевидно?_
	— Да го спася!
	Алис ахна.
	— Не може да отидете там в този вид. — Тя посочи дрехите на Софи.
	— Че защо не?
	— Защото няма да пуснат непознат при него, та макар и облечен като джентълмен. Освен това…
	— Не започвай пак да ми опяваш, че се държа непристойно. Отдавна сме загърбили тия глупости, Алис. Не се тревожи, ще намеря начин да вляза.
	И наистина, когато няколко минути по-късно похлопа на задната врата на къщата, Софи вече бе съчинила правдоподобна история. Отвори й възрастна жена с нощна шапчица и сънени очи, а сбръчканото й лице мигом се смръщи при вида й.
	— Какво има?
	— Идвам — подхвана Софи с дебел глас — по настояване на Негово благородие, херцог Колтън, за да се погрижа за Негово благородие.
	Жената вдигна лампата и огледа Софи от глава до пети.
	— Лекар ли рекохте, че сте?
	— Камериер съм, но имам широки познания в медицинската наука.
	— И ви праща херцог, тъй ли рекохте?
	Софи вирна брадичка.
	— Точно така. И смятам, че Негово благородие едва ли ще се зарадва, ако разбере, че ме държите на студа толкова време.
	Жената се дръпна и я пусна да мине. Влязоха в кухнята, където Софи свали шапката и палтото си.
	— Къде мога да намеря Негово благородие?
	— Затворил се е в покоите си. Не пуска никого, даже и лекаря. Повечето прислужници вече избягаха. И без туй до ден-два всички ще се озовем на улицата.
	Жената млъкна и затътри крака към коридора. Явно е готвачката, помисли си Софи и я последва.
	— Нагоре по стълбите — измърмори жената, подаде на Софи лампата и изчезна във вътрешността на къщата.
	След известно лутане Софи най-сетне откри господарските покои. Вътре бе студено и душно, огънят бе угаснал. През прозорците се процеждаше лунна светлина и осветяваше слабо помещението, но достатъчно, та Софи да различи едрата фигура, която лежеше неподвижно под завивката. Куинт. Моля те, Господи, нека е жив.
	Тя се втурна напред и едва не изохка. Мили Боже. Състоянието му бе по-тежко, отколкото очакваше. Кожата му бе восъчнобяла, устните — напукани и подпухнали. Очите му бяха затворени, а под тях се очертаваха синьо-черни сенки. Софи стрелна ръка към шията му, където не бе превързана. Кожата му опари пръстите й, ала тя въздъхна с облекчение. Пулсът му, възслаб, все пак се долавяше.
	Сложи лампата на масичката до леглото.
	— О, Деймиън — прошепна. Не се сдържа и отметна влажния кичур от пламналото му чело. — Ето какво се случва, когато отказваш да ползваш услугите на камериер, глупчо.
	Прегледа внимателно раната и от гърлото на Куинт се изтръгна сподавен, болезнен стон. Опипа ужасната, аленочервена рана и установи, че още сълзи. Куинт изпъшка и немощно се опита да се извърне. Ако не друго, поне проявяваше признаци на живот. Докато посягаше към връвчицата на звънеца, Софи си състави списък на всичко, дето щеше да й трябва.
	А дали не е закъсняла? Побърза да пропъди мисълта от съзнанието си и се зарече да не се предава. Нямаше да допусне той да умре.
	— Чуваш ли, Куинт? — рече на глас. — Няма да умреш.
	След десетина минути и неколкократно дръпване на връвчицата в стаята най-сетне се дотътри сънен лакей с омачкани дрехи. Очевидно бе го събудила, но в момента не бе в състояние да съчувства на прислугата. Бяха изоставили господаря си, нещо напълно непростимо, макар че самият Куинт бе им наредил така. А той не заслужаваше подобно отношение.
	— Вдигнете на крак прислужниците. Кажете на готвачката да кипне вода. Трябват ми чисти чаршафи и кърпи. Донесете всички лекарства, които има в къщата. И пратете някой да доведе лекар.
	— Ама…
	— Без възражения. Негово благородие е на крачка от смъртта, но възнамерявам да го спася, така че правете каквото ви казвам. Хайде, по-живо!


>	Втора глава

	_Април 1820 г._
	— Имате посетител, милорд.
	Деймиън Бийчъм, граф Куинт, така и не погледна новия си иконом, понеже вниманието му бе погълнато от купчинката писма върху писалището. Трябваше веднага да запише хрумналата му идея. Още начаса, преди да е станало твърде късно.
	— Предай му обичайния отговор, Търнър.
	Икономът се покашля.
	— Моля за извинение, Ваше благородие, но името ми е Тейлър.
	Куинт направи гримаса. Всъщност не беше чудно, че е забравил името на хлапето, нали? Та Тейлър бе започнал служба при него едва преди няколко дни. А дали тази разсеяност не бе поредното доказателство, че най-големите му страхове започват да се сбъдват?
	Минали бяха близо три месеца, откакто го раниха. Три месеца, а състоянието му не се подобряваше. Вярно, раната заздравя, треската се уталожи, но тайнствените му оплаквания се влошиха.
	Той въздъхна и топна писалката в мастилницата. Целта, която бе си поставил през изминалите няколко седмици, отново отекна в съзнанието му: _„Не оставай без работа. Поддържай ума си ангажиран, докато още е възможно. Приготви се за най-лошото“_. Сведе поглед към шифъра върху листа.
	— Прости ми, Тейлър. Не приемам посетители. При никакви обстоятелства. С други думи, до второ нареждане не пускай никого при мен.
	— Дамата ме предупреди, че Ваше благородие вероятно ще откаже да я приеме, и ми нареди да ви предам името й — лейди София Барнс. Заръча ми също да спомена, че възнамерява да влезе, независимо дали Ваше благородие е съгласен, или не.
	Куинт се намръщи. Софи? Тук? Обзелото го недоволство бързо премина в усещане за тежест в гърдите. Не желаеше да се вижда с никого, още по-малко с нея.
	— Не. Категорично не. Кажи й, че…
	Ала преди да довърши, Софи се втурна в стаята. Преглътнал с мъка ругатнята, която напираше на устните му, Куинт захвърли писалката, стана и грабна жакета си от облегалката на стола. Пъхна ръце в ръкавите и се поклони.
	— Лейди София.
	Познаваше я от години — пет години и три четвърти, ако трябваше да е точен — и всеки път, когато я зърнеше, го разтърсваше опияняваща тръпка. Никога не бе срещал по-забележителна жена. Косата й бе къса, медно кестенява, със златисти отблясъци на светлината на лампата. Висока на ръст, София имаше дълги, стройни нозе, които се движеха целеустремено и уверено. Носът и скулите й бяха изпъстрени с лунички, които сякаш танцуваха, като се смееше — а тя се смееше често. Този смях омагьосваше околните, включително и него.
	— Лорд Куинт, благодаря ви, че ме приехте. — Тя се поклони, придържайки шапката си, истинска благопристойна млада дама. Ала никой, който я познаваше, не би повярвал на привидната й кротост. Двете с Джулия Сийтън, херцогиня Колтън, бяха добри приятелки и през последните години непрестанно се забъркваха в недоразумения. Скоро бе чул, че се е наложило да ги спасяват от някакъв игрален дом, където присъствието им станало повод за шумна кавга.
	— Не ми оставихте избор — отвърна той сухо.
	Тя се разсмя, без ни най-малко да се засегне, и Куинт забеляза, че Тейлър стои, зяпнал на прага, и не откъсва очи от Софи. За бога! Не че и друг път не бе ставал свидетел на подобна реакция в присъствието на Софи.
	— Това е всичко, Тейлър. Остави вратата открехната, моля.
	Икономът кимна и се оттегли, като придърпа тежката врата от благоприличие. Което си беше абсурдно, понеже посещението само по себе си бе дяволски неприлично.
	— Надявам се поне да водите прислужница, Софи.
	— Разбира се. Чака в коридора и вероятно няма търпение да пофлиртува с младежа, когото сте си взел за иконом. — Устните й се извиха в познатата дяволита усмивчица. Преди много време бе му се усмихнала със същата тази усмивка, пристъпила бе към него, разтворила бе устни, и той бе ги целунал.
	Споменът едва не го разсея от факта, че не желае да приема никого. Достатъчно неприятно беше, че се наложи да задържи прислугата.
	— Не приемам посетители — осведоми я. — А и подобни посещения не се отразяват добре на доброто ви име.
	Софи махна пренебрежително с ръка.
	— Че кой се интересува от доброто име на една стара мома, наближаваща трийсетте? Дали да поседнем?
	По една случайност Куинт знаеше, че Софи е на двайсет и седем, но знаеше също и че е излишно да спори. Огледа стаята. Книги, книжа и всевъзможни механични джаджи бяха струпани навсякъде. На писалището лежаха три дебели учебника по медицина — все на тема умствени заболявания. С рязко движение той ги затвори един по един и премести купчината на пода зад писалището. После го заобиколи и разчисти един стол за Софи.
	— Благодаря ви — тя приседна грациозно и сложи шапката в скута си. — Съжалявам, че ви се натрапих. Икономът ви направи всичко възможно да ме отпрати, но така и не успях да ви открия другаде. Превърнали сте се в истински отшелник.
	По-добре отшелник, отколкото пациент в лудницата. Куинт седна на стола зад писалището.
	— Бях зает.
	Светлокафявите й вежди се извиха въпросително.
	— Толкова зает, та да пропуснете встъпителната лекция на Кралското научно дружество миналия вторник?
	— Имах друг ангажимент — отвърна той неуверено.
	— Друг ангажимент ли? Че какъв? Никога не сте пропускали встъпителна лекция. Поне доколкото си спомням.
	Куинт се опита да запази самообладание, макар че едва се сдържаше да не изскърца със зъби.
	— Не знаех, че толкова се интересувате от ангажиментите ми.
	Тя въздъхна.
	— О, Боже. Май успях да ви ядосам, а още не съм ви казала причината за посещението си.
	— Искате да кажете, че ще се ядосам още повече?
	— Да, боя се, че ще си навлека неодобрението ви, но не се сещам към кого другиго да се обърна.
	— Защо ли изпитвам непреодолимото желание да затворя вратата, преди да продължите?
	Софи скочи на крака и Куинт на свой ред се надигна.
	— Не — спря го тя. — Моля, седнете. Просто разсъждавам по-ясно, когато съм права.
	Куинт неохотно се отпусна на креслото. Нямаше представа какво иска от него, но при положение че ставаше дума за Софи, вариантите бяха безчет.
	Ала каквото и да я тревожеше, на Куинт му беше безразлично. Не биваше да проявява интерес. Нужно бе да поддържа здравословна дистанция между себе си и околните, особено онези, които го познаваха отпреди злополуката. Тъй че щеше да я изслуша, а след това да я изпроводи до вратата.
	Зачака, докато тя крачеше из кабинета му, като леко потупваше бедро с шапката си. Явно бе напрегната. Роклята й беше скъпа и й стоеше добре, но ботушите й бяха изтъркани. Не носеше бижута. Практична жена под премяната на изискана дама.
	Интересно.
	Дразнеше се, че все така я намира за интересна, макар да го бе отблъснала толкова категорично преди три години.
	— Какво, за бога, е това? — Тя посочи забравената чаена чаша върху писалището му.
	Куинт скочи и грабна порцелановия съд със зеленикаво кафява пихтиеста смес от различни билки и подправки. Изглеждаше точно толкова ужасно, колкото бе му се сторила на вкус. Пъхна я в чекмеджето на писалището.
	— Защо сте дошли, Софи?
	Тя скръсти ръце и Куинт сведе поглед към малката й стегната гръд. Застави се да отклони очи.
	— При други обстоятелства бих се обърнала към Колтън или лорд Уинчестър, но, както знаете, и двамата не са на разположение. Така че вие сте единственият, който може да ми помогне.
	— Ласкаете ме, госпожо.
	Софи се закова на място и го изгледа многозначително.
	— Не исках да ви обидя, както прекрасно знаете. Така че, не бъдете толкова твърдоглав.
	— Добре тогава. Приемам ролята на резервен вариант. Хайде, Софи, казвайте за какво иде реч.
	Тя изправи рамене и вирна брадичка.
	— Искам да ми бъдете секундант.
	Лорд Куинт никога не губеше самообладание. Не изпадаше в паника, не се самозабравяше. Здравомислещ, разумен и влудяващо невъзмутим — Софи знаеше, че може да разчита на него да запази присъствие на духа. Това бе едно от нещата, които харесваше най-много у него.
	Така че когато зяпна напълно смаян, тя се приготви за най-лошото.
	— Секундант? — Веждите му се извиха. — Да ви бъда секундант? На дуел? От онези, дето се водят на зазоряване в някоя нива?
	— Да, точно така.
	— И с кого, в името на Херакъл, смятате да се дуелирате?
	Софи прехапа устна. Дали да отложи обясненията, докато получи съгласието му?
	— Има ли значение?
	Куинт заобиколи писалището и застана пред нея. Макар да беше висока, той я надвишаваше с няколко пръста. Софи пък бе доволна, че Куинт не се извисява много над нея. Така можеше да вижда лицето му, а той имаше интересно лице. Проницателни кафяви очи със златисти петънца. Решителна, ъгловата челюст. Високи, изсечени скули, които подчертаваха носа му, твърде мъжествен, за да бъде изящен.
	Косата му бе чорлава, дрехите му — развлечени и изненадващо зле подбрани. Не можеше да се каже, че кара дамите из балните зали да тръпнат от вълнение, но пък Софи никога не бе се впечатлявала от съвършенството.
	И точно в това бе проблемът.
	Куинт бе интелигентен по начин, който повечето хора не можеха да проумеят. Смятаха го за особняк. Единак. Самотник. Не ходеше по барове, нито на следобеден чай. Но мнението на околните, ако изобщо му обръщаше внимание, ни най-малко не го тревожеше, поне така изглеждаше отстрани. Излъчваше самоувереност и непоколебимост в разбиранията си, основаващи се на добре проучени факти. Способността му да помни с подробности нещо, което бе прочел преди петнайсет години, не спираше да я удивлява.
	Куинт скръсти ръце.
	— Да, има огромно значение. А и няма как да скриете самоличността на противника си, ако ще ви бъда секундант — освен ако възнамерявате да завържете очите ми. Но всичко това е без значение, тъй като няма да ви позволя да участвате в такова начинание.
	Докато говореше, мускулите на шията му, нескрити от шалче или вратовръзка, играеха, и София мигом си спомни как веднъж бе имала възможността да усети силата на стегнатото му тяло. Бе тръпнала в прегръдките му, а той така силно бе я притиснал, та бе останала без дъх.
	Ала това беше отдавна, преди години, преди Куинт да се влюби в друга. В гърлото й внезапно заседна буца, съжалението едва не я задави, но тя се накара да го преглътне.
	— Аз пък не виждам как бихте могли да ми попречите. Не се нуждая от одобрението ви.
	Куинт килна глава и я изгледа внимателно.
	— Ами ако откажа?
	Тя сви рамене.
	— Все някак ще се справя.
	— Ако опитате, с доброто ви име е свършено.
	— С доброто ми име отдавна е свършено, именно затова приех предизвикателството. За да го изчистя.
	Куинт изсумтя и се изсмя с раздразнение.
	— Това е абсурдно.
	— О, значи нямам право да защитя честта си само защото съм жена?
	— Не съм казал такова нещо. Мен ако питат, жените могат да се дуелират, колкото си искат. Глупостта не е привилегия на мъжкия пол. Но е абсурдно да смятате, че никой няма да научи. В днешно време е невъзможно да запазиш дуел в тайна.
	— Но вие няма да кажете на никого. Нито пък аз.
	— Обаче е напълно възможно противникът ви да се разприказва, както и лекарят, който ще трябва да извади куршума от гърдите ви. Всичко това обаче няма значение, тъй като не мога да ви бъда секундант.
	— Не можете или не искате?
	По скулите му плъзна руменина. Нима го смути? Никога, при никакви обстоятелства не беше го виждала да се изчервява.
	— Не мога — отвърна той. — И смятам, че не бива да го правите.
	Ах, колко непоносимо арогантни са мъжете. Цял живот й се налагаше да търпи предразсъдъците им, идиотските им правила и нереалистичните им очаквания. Въобще обществото даваше на английската жена по-малко свобода, отколкото пристегнат корсет след вечеря от пет блюда.
	— Налага се. А ще ми кажете ли защо не можете?
	— Не. Вие ще ми кажете ли защо се налага да се дуелирате?
	Софи тръсна глава.
	— Не. Не мога.
	Куинт пристъпи към нея и пулсът й се ускори. Беше толкова близо, че долавяше как се повдигат гърдите му, виждаше наболата му брада. Силните му, широки рамене, тясната талия. Тялото му сякаш излъчваше топлина, която я сгряваше на всички онези съкровени местенца, за които дамите не говорят — местенца, дето Софи, по една случайност, не смяташе за срамни. Куинт, изтъкан от интелигентност и мускули — съчетание, което тя намираше за особено привлекателно.
	Да не говорим, че имаше плътни, силни устни, които, както знаеше от личен опит, бяха в състояние да подкосят краката на всяка жена. Или поне нейните.
	— Не можете или не желаете? — думите му я върнаха в настоящето.
	Не й беше приятно да обръщат думите й срещу нея, така че реши да се престори, че не е чула въпроса, и да кара направо.
	— Бихте ли се съгласили поне да ме научите какво да правя? — Тя се загледа в купчината книги на пода, онези, които Куинт бе побързал да скрие при влизането й. Бяха все медицински трудове на тема мозъчни заболявания. Всички до една. Защо ли ги е скрил от нея?
	— Да ви науча да се дуелирате? Да ви науча как да застанете в някоя нива и да стреляте по друг човек?
	Тя го погледна.
	— Да. Никога не съм стреляла с пистолет.
	— Стрелянето не е трудно. Трудно е да уцелите човека отсреща.
	— Мислех, че смисълът на дуела е да не уцелиш.
	— Стрелбата във въздуха се смята за неджентълменска проява. Не сте ли чели Code Duello? Смисълът на дуела е да изчистите доброто си име, без да допуснете да ви убият. И да вкарате куршума си там, където ще нанесе най-малко поражения.
	— Ето, виждате ли колко слабо съм запозната с въпроса? Ще трябва да ме научите.
	— Не. Не искам да се замесвам. Извинете се на дамата, която сте обидили, и сложете край на цялата история.
	— Невъзможно е да се извиня. И не разбирам защо не искате да се замесвате.
	Куинт сложи ръце на кръста.
	— По редица причини. Шест, ако трябва да съм точен. По азбучен ред ли да ви ги изредя, или по значимост?
	Софи въздъхна. Разговорът не вървеше на добре. Нямаше кого другиго да помоли, ако искаше да запази тайната си. А двамата с Куинт бяха приятели в известен смисъл. Предвид отношенията им до момента очакваше, че ще се съгласи. Или поне ще поиска да я защити. Как би могла да го убеди?
	— Добре. Ще помоля някой друг.
	Куинт изви вежда, сякаш се досещаше, че тя блъфира. Дявол го взел.
	— И кого смятате да привлечете за каузата си?
	Софи затършува из мозъка си за име, за откъслечни клюки, дочути оттук-оттам.
	— Носят се слухове, че лорд Маклийн е участвал в не един дуел. Явно знае как се прави.
	— Лорд Маклийн е пълен развратник. Опозорил е всички невинни девойки в Единбург, та се принуди да се премести в Лондон, за да има кого да похищава. Доброто ви име няма да оцелее, ако се замесите с него.
	— Няма значение. — Това поне беше вярно. — Искам само да науча тънкостите. А щом не желаете да ми ги разкриете, ще се наложи да потърся някого, дето е склонен да го направи.
	Куинт стисна зъби, но очите му я прогаряха, пламтяха с някакво непознато чувство, каквото Софи не бе съзирала до момента. Нима това е колебание? Невъзможно. Куинт никога не подлагаше постъпките си на съмнение, понеже рядко грешеше. Критиките, дето му отправяха околните, бяха все за неща, които изобщо не го интересуваха, като например дължината на косата му или противния му усет за облекло.
	Реакцията му бе напълно неочаквана. Изглеждаше напълно разколебан.
	— В такъв случай постъпете, както сметнете за нужно — рече той накрая и разтри слепоочията си с пръсти. — Съжалявам, че не съм в състояние да откликна на молбата ви. Тейлър ще ви изпрати. — Той се поклони и тръгна към вратата.
	Софи го проследи с поглед, смаяна от грубостта и суровото му изражение.
	— Куинт — подвикна тя зад гърба му. Той спря, но не се обърна. — Добре ли сте?
	— Никога не съм се чувствал по-добре — отвърна той и изчезна в коридора.
	— Ще ме прощавате — прошепна тя в празната стая, — но изобщо не ви вярвам.


	— Бързо приключихте — отбеляза Алис, когато тръгнаха пеш към градското имение на семейство Барнс. — Съгласи ли се Негово благородие да ви помогне, милейди?
	— Не.
	Разминаха се с две възрастни дами, излезли да се порадват на необичайното пролетно слънчице, и Софи им се усмихна учтиво. Улиците на Мейфеър бяха се оживили, пълни с коли и карети — явен знак, че сезонът наближава.
	Софи усети позната тежест в гърдите. Мисълта за предстоящите няколко месеца я изпълваше с ужас. Безкрайни проби за рокли. Лишени от смисъл разговори. Танци с подбрани от мащехата й кавалери. Усилието да се преструва, че не забелязва съжалителните, любопитни погледи.
	Сама си е виновна. Някои грешки не може да се поправят.
	Алис я настигна.
	— Какво ще правите сега?
	— Ще измисля нещо. Не се тревожи, Алис.
	Прислужницата цъкна недоволно.
	— Опасна игра играете, Ваше благородие.
	— Не го чувам за първи път.
	— Баща ви не биваше да ви позволява да присъствате на делата му, милейди. Не е редно младо, впечатлително за възрастта си момиче да слуша такива грозни истории.
	Софи прикри усмивката си. Бе се наслаждавала на всяка минута от посещенията си в съда. Вместо да се затвори в себе си след смъртта на майка й, баща й бе се постарал да се сближи с нея. Където и да отидеше маркизът, малкото му момиченце неизменно го придружаваше. Най-любими й бяха тримесечните сесии на местния съд.
	Когато беше на девет, заяви, че щом порасне, ще стане магистрат.
	Баща й се разсмя. _„Миличка, момичетата не може да бъдат магистрати, макар че от теб би излязъл чудесен съдия. На теб се полага да се омъжиш и да имаш семейство. Така правят порядъчните млади дами.“_
	Софи не обичаше да й казват, че не може да направи нещо, особено когато доводът е, че _„така правят порядъчните млади дами“_. По дяволите порядъчността.
	— Успя ли да научиш нещо от слугите на лорд Куинт? — обърна се към Алис.
	— Суеверни глупци, цялата пасмина — изсумтя Алис. — Всички, освен иконома, който май е истински верен на господаря си. Останалите са убедени, че Негово благородие е самият дявол.
	— Дявол ли? Що за глупост. Та Куинт е самата благост. Интелигентен и мил, човек, когото повечето хора в Лондон не разбират заради особения му нрав. Че е ексцентричен, не може да му се отрече, но дявол? Как изобщо им е хрумнало подобно нещо?
	— Казват, че Негово благородие стои заключен в кабинета си по цели часове, не спи и не яде. Никъде не излиза. Не приема посетители. Не пуска никого в покоите си.
	— Не излиза? — Значи правилно бе доловила, че нещо не е наред. Куинт никога не бе пропускал откриване на Кралското общество — сигурна беше, понеже тя самата неизменно присъстваше. Куинт задължително държеше реч, а Софи бе в състояние да го слуша с часове. Имаше дълбок, ясен глас, знаеше много и говореше добре, а идеите му бяха кристално логични. Думите му бяха искрени, пропити със страст и тя попиваше тази страст с цялата си душа. Присъствието й на тези лекции бе най-голямата близост, която можеше да си позволи с него.
	А ето че Куинт е се затворил у дома, за да чете книги за мозъчни заболявания. Странна работа. Но може би чисто и просто не го познава толкова добре, колкото си мисли. Само защото един мъж те е целунал така, сякаш животът му зависи от тая целувка, не означава, че разсъждавате еднакво.
	Особено когато същият този мъж е предложил брак на друга едва три дни след въпросната целувка.
	Софи пропъди мисълта от съзнанието си. _„Та ти го отблъсна_ — смъмри се. — _Какво очакваш да направи?“_
	— Странно си е — съгласи се Алис. — Но, както сама знаете, може и да не е истина. Слугите обожават да сплетничат.
	Ала това не звучеше като обикновена сплетня. Нещо не беше наред, макар Софи да не бе в състояние да обясни интуитивната си тревога. Как да обясниш дълбаещото усещане — не подозрение, а увереност, — от което направо ти се гади? Софи се доверяваше на инстинкта си. Неведнъж бе я спасявал от беда.
	Пък и нали двамата с Куинт са приятели? Познават се от толкова време. Та тя спаси живота му преди два месеца, макар той да не бе наясно с тази подробност. Почти цяла седмица се грижеше за него, рамо до рамо с лекаря, за да го върне от прага на смъртта. А когато той започна да се възстановява, инструктира слугите какво да правят и стоеше на разстояние.
	Припомни си колебанието, изписало се на лицето му преди минути. Отчаяно, объркано изражение, сякаш внезапно е изгубил пътя си. Ако Куинт си има проблеми тя ще му помогне. Ако ли не, поне ще изкопчи някакви съвети за дуела.
	— Алис, смятам довечера пак да дойда тук.
	Камериерката изсумтя неодобрително.
	— Не виждам каква полза ще има, ако позволите да кажа мнението си. Нали Негово благородие вече ви отказа?
	— Може би ще успея да го вразумя.
	— Тогава Бог да му е на помощ, милейди.
	Софи завъртя очи.
	— Нима предпочиташ да участвам в дуел, без да знам какво да правя?
	— Предпочитам Ваше благородие изобщо да не участва в дуели.
	За съжаление, май нямаше такъв вариант, но Софи предпочете да замълчи.
	„Барнс Хаус“, лондонската резиденция на маркиз Ардингтън, се издигаше в северозападната част на Бъркли Скуеър, недалеч от къщата на Куинт. Макар да не бе толкова просторна, колкото „Лансдаун Хаус“ в другия край на площада, каменната снага на „Барнс Хаус“ правеше впечатление с масивните си колони, галерии и дълги редици прозорци. Софи никога не бе мечтала да живее другаде.
	Докато прекосяваха улицата, до ушите им достигна тих глас:
	— Милейди!
	Софи забави крачка и видя как от спрелия наблизо наемен файтон слиза жена с наметало. Качулката бе нахлупена ниско над лицето й и то не се виждаше. Алис побърза да застане до Софи.
	— Ей — подвикна тя. — Коя сте и какво искате от дамата?
	Жената спря и като че ли се поколеба дали да се приближи, стресната от враждебния тон на Алис.
	— Всичко е наред, Алис — каза Софи и пристъпи към жената. — Мен ли повикахте?
	Жената подръпна качулката си.
	— Съжалявам, че ви причаквам на улицата.
	Софи мигом се успокои.
	— Лили! Колко се радвам да те видя отново!
	Жената се поклони.
	— Знам, че Ваше благородие каза, че не иска нищо в замяна, но исках да ви дам това — тя й подаде малък пакет. — Нищо особено, калъп хубав сапун. Пратих едно момче да го купи от магазина.
	Софи се опита да отклони подаръка, но Лили не отстъпваше.
	— Моля ви, милейди. Да издирите сестра ми след толкова години, при това да я намерите тъй добре уредена — нямам думи да обясня какво означава това за мен.
	И понеже не искаше да я засегне, Софи взе пакета.
	— В такъв случай благодаря. За мен е чест да приема подаръка ти.
	Ето затова й беше приятно да помага на хората, особено на жени, за които рядко някой се застъпваше. Магистратите не им обръщаха внимание, или по-лошо — предлагаха им помощ в замяна на плътски услуги. Патрулиращите полицаи вземаха скъпо, а и общо взето се интересуваха от клиентела с по-високи доходи. Към кого тогава да се обърнат тези жени, когато изпаднат в нужда?
	А Софи им носеше надежда. Изслушваше ги. Търсеше отговори.
	Тя стисна ръката на Лили.
	— Желая всичко най-хубаво и на теб, и на сестра ти.
	— Благодаря ви, милейди — Лили направи реверанс и побърза да се скрие зад файтона.
	Докато крачеха към къщата, Алис подсмръкна високомерно.
	— Лека жена да заговаря високопоставена дама из улиците на Мейфеър, хем посред бял ден. Не знам накъде отива светът, милейди.
	— О, Алис. Сигурно чака от часове. Най-малкото, което можехме да направим, е да разменим няколко думи с нея. А и ми донесе подарък. Смятам, че е много мило от нейна страна.
	— Понякога съжалявам, че тласнах Ваше благородие по този път.
	Това бе вярно само отчасти. Всичко бе започнало доста по-рано, много преди Алис да приеме работата в дома на Барнс, след като една от прислужничките в кухнята бе обвинена в кражба.
	Момичето се казваше Джени и беше любимка на Софи. Случваше се скришом да носи кифлички със стафиди и курабии от захарно тесто на единайсетгодишната си господарка. Затова Софи не повярва на приказките на главната камериерка, че Джени е откраднала пари от стаята й — особено след като забеляза, че един от лакеите флиртува и с двете. Едва седмица по-рано двете прислужници бяха се сдърпали, та на всички бе станало ясно, че не се харесват. Нима това не бе достатъчна причина да се усъмни в истинността на обвинението?
	За съжаление, Джени не можа да докаже, че не е взела парите, а никой не вярваше на голословните й твърдения. И когато намериха десет лири под дюшека й, я изхвърлиха без препоръки. Софи се опита да накара баща си да се намеси, да помогне на Джени, но той отказа с думите, че това е работа на иконома. Че Софи не бива да се занимава със слугите.
	Но през следващите няколко дни самодоволната усмивка не слезе от лицето на камериерката и Софи бе убедена, че е излъгала. Уви, никой не желаеше да я чуе и темата старателно се отбягваше. Когато научи, че Джени е починала от холера малко след като бе напуснала дома им, Софи страда ужасно.
	Този трагичен случай бе се запечатал трайно в съзнанието й, не можеше да го забрави. Истината винаги има значение, независимо какъв си се родил.
	— Не говори така — каза тя на Алис. — Разследванията са ми интересни, а и се справям добре. Признавам, че сестра ти беше първият ми случай, но ако не беше тя, щеше да е някой друг. Имам чувството, че съм родена за тази работа.
	— Е, сестра ми ще ви е благодарна до гроб, задето се намесихте и открихте истинския виновник. Кой да предположи, че коняр ще се промъква в къщата и ще задига вилиците и ножовете?
	Софи се подсмихна.
	— Поне да беше си направил труда да избърше мехлема за копита от ръцете си.
	— Както многократно сме се убедили, Ваше благородие, повечето престъпници не са особено умни.
	— И слава богу!


>	Трета глава

	Куинт сложи ръце на кръста и се втренчи в комплекта пистолети „Мантън“ с дръжки от слонова кост. Тези ли да й даде, или по-новите капсулни пистолети, които бе купил през януари?
	Пистолети.
	Дуел.
	Свети Антимон, защо жена с нейните интелигентност и остроумие би участвала в подобен примитивен ритуал? Най-разумно би било да обсъди ситуацията със засегнатата страна, да се разберат кой кого е обидил и да стигнат до задоволително и за двете страни решение. Да рискуваш живота си за такава глупост, бе абсурдно, поне в очите на Куинт.
	Ала въпреки доводите на здравия разум, Куинт бе помолил Тейлър да му донесе пистолетите. Възнамеряваше да ги опакова и да й ги изпрати. Тъй като не можеше да я научи как да борави с тях, щеше поне да се погрижи да е въоръжена подобаващо. А и проклетото оръжие нямаше да му трябва повече.
	През целия ден размишляваше дали да пише на маркиз Ардингтън. Маркизът бе влиятелен човек, участваше в управлението на страната на най-високо равнище, а и Куинт го харесваше. Не е ли редно да го предупреди, че едничката му дъщеря е изложена на опасност? В най-добрия случай името й ще бъде опорочено. А в най-лошия — може да я убият. Но щом вземеше писалката, ръката му сама я връщаше на поставката. Не можеше да го направи. Ако ставаше дума за друг, за когото и да е друг, щеше да си измие ръцете от цялата работа. Но за Софи…
	Колкото и да му бе неприятно да признае, имаше и друга причина да не пише на баща й. След повече от три години Софи все още му бе слабост, което само доказваше глупостта му. Ала след всичко, случило се между тях, не бе в състояние съзнателно да й навреди.
	Откакто се помнеше, околните го намираха за странен. Не приличаше на другите — нито в интересите, нито в заниманията си. Но още от първия миг, в който срещна Софи, усети разбиране в проницателния й поглед, усети, че не прилича на никоя друга жена. Че и тя като него не се чувства на мястото си. И бе започнал да се надява.
	Флиртуваха неангажиращо месеци наред на едно или друго светско събитие и на нея като че й бе приятно да е обект на вниманието му. Често бе я улавял да се взира в него изпод дългите си кафяви ресници — поглед, който сякаш го парваше право в слабините. Веднъж, на един много скучен бал, бе се изнизал тихомълком от залата, както често правеше, и бе се оттеглил в библиотеката, за да избегне досадните салонни разговори. И за негова изненада Софи бе го последвала.
	Някакво шумолене привлече вниманието му. Софи стоеше на прага, смайващо красива в кремавата си рокля, която проблясваше при всяко нейно движение. Тя затвори вратата, заключи я и сърцето на Куинт препусна.
	— Защо не сте в балната зала, Софи?
	Ъгълчетата на устните й трепнаха и тя се приближи.
	— Няма ли най-после да ме целунете, Куинт?
	— Искате ли да го направя?
	— Нима не ви последвах тук?
	— Отговаряте на въпроса ми с въпрос, Софи.
	— Както и вие.
	Той се усмихна, неспособен да й устои, и пристъпи напред. Без да помоли за позволение, плъзна едната си ръка около хълбоците й, а другата — около шията, очаквайки, че тя ще се отдръпне. Ала Софи се притисна в дланите му, прие докосването му и той усети топлата й, мека кожа. Кафявите й очи потъмняха, превърнаха се в бездънни, приканващи езера и Куинт потъна безвъзвратно.
	— Добре тогава. Много бих искал да ви целуна. Искам, но не бива.
	— Животът би бил безкрайно скучен, ако спазваме всички правила. — Тя вдигна ръце и зарови пръсти в косата му. Куинт се приведе и впи устни в нейните.
	Тази едничка целувка бе се оказала изумителна. Съдбовна. Софи бе откликнала с неподозиран плам и Куинт бе изгубил самообладание, забравил бе, че са само на метри от многолюдното соаре. В онзи момент бе напълно уверен, че тя отвръща на чувствата му.
	Ала бе сгрешил. С деликатността на парен чук тя бе разбила сърцето му на милион молекули, пръснала ги бе като речни камъчета. Най-безцеремонно бе му заявила, че е неподходящ кандидат за ръката й, а кратката им връзка не е нищо повече от мимолетен каприз.
	При нормални обстоятелства никак нямаше да му е неприятно да задоволи „мимолетния каприз“ на една красива дама. Но със Софи нещата стояха иначе. Съвсем иначе.
	В крайна сметка така беше по-добре. Сега, когато знаеше какво крие бъдещето, Куинт предпочиташе да не бъде в тежест никому.
	Като дете бе гледал как баща му бавно губи разсъдъка си, виждал бе мъката на майка си. Тя ридаеше безспир, почти не се хранеше, непрестанно тичаше по аптекари, лекари и учени, търсейки лек. Уви, напразно. Изтощила бе и сетните си сили, пренебрегнала бе сина си, а графът така и не бе оздравял.
	Куинт бе се зарекъл, че на него това няма да се случи. Няма да се поддаде на лудостта, сломила баща му. Ще развива интелигентността си. Острият си ум. Концентрацията, паметта и издръжливостта си. Ще избегне съдбата на баща си, независимо от цената.
	И от усилията му наистина имаше полза, докато един куршум се заби в шията му миналия февруари и едва не отне живота му.
	Припряно почукване прекъсна мислите му. Тейлър открехна вратата. Зад гърба му се очертаваше фигура с наметало.
	— Милорд, имате посетител.
	Всяка клетка в тялото на Куинт настръхна. Разпознал бе забулената фигура. Защо се е върнала?
	— Погрижи се да не ни безпокоят, Тейлър. — Икономът понечи да се оттегли, но Куинт го спря. — А по-късно непременно ми напомни да ти повторя правилата ми за посетители.
	Тейлър кимна и се отдалечи, а Софи смъкна качулката на наметалото. Не носеше нито боне, нито шапка, кестенявата й коса бе събрана на най-обикновен кок ниско на тила. Жълтеникавата светлина на свещите се отразяваше в тъмните й очи. Устните й трепкаха насмешливо.
	— Не се сърдете на Тейлър. Вече бях влязла и се качвах по стълбите откъм задния вход, когато ме намери. Нямаше как да ме изрита.
	— Защо сте дошли, Софи?
	— Какво е това? — Тя се приближи и надникна в кутията на писалището. — Това пистолети ли са?
	Куинт въздъхна. Може би е по-добре да не протака. Приключи ли сега, ще се съсредоточи върху шифъра.
	— Да. Изработени са от Мантън, производител на най-добрите пистолети за дуел в света.
	— С какво са по-добри?
	Куинт впрегна цялата си воля, за да не обръща внимание на близостта й, да не се замисля, че помръдне ли на сантиметър, раменете им ще се докоснат. Покашля се.
	— Мантън открил, че ако направи цевта по-тежка, изстрелът ще е по-точен, а откатът — по-слаб. Пистолетите му са забележително точни при подходящо разстояние. Имам и други, но ми се струва, че с този чифт ще боравите най-лесно.
	— Хм — Софи прокара пръст по дръжката от слонова кост. — Защо сте ги извадили, след като не смятате да ми помогнете?
	— Защото, когато човек се захваща с нещо, е хубаво да разполага с възможно най-добрите инструменти. А тъй като нямах представа какви пистолети се каните да използвате, смятах да ви изпратя тези. На мен не са ми нужни.
	— Заредени ли са?
	— Разбира се, че не. Цевта е празна. — Така вероятността да бъде застрелян някой, примерно той самият, значително намаляваше.
	— Но как ще се упражнявам, след като са празни?
	— Първо трябва да добиете сила в ръката си, за да можете да държите пистолета дълго време. Жените имат по-малко мускулна маса в горната част на тялото, така че, ако искате да сте точна, ще се наложи да се поупражнявате за сила, а не само в дърпане на спусъка.
	— Ето, виждате ли, това е изключително полезна информация. Не бих могла да се доверя на друг да ми разясни подобни неща.
	Остро, неочаквано чувство на задоволство прониза тялото му, последвано от негодувание. Ама че хитруша, използва ласкателство, та да получи своето. Куинт обаче предпочиташе фактите.
	— Естествено, наясно сте, че дуелите са незаконни. И че повечето свършат със смърт или тежки рани.
	Тя вдигна глава и го погледна в очите.
	— Някои да, но далеч не повечето. А и се съмнявам в достоверността на подобни твърдения. Невъзможно е да се съберат надеждни данни, тъй като повечето дуели се провеждат тайно и не се разгласяват, особено ако няма последствия.
	Заля го гореща вълна. Исусе, защо при думите „достоверност“ и „данни“ му се прииска да й се нахвърли и да й стори всевъзможни неприлични неща? Куинт прокара пръсти през косата си и се отдръпна леко.
	— Не виждам смисъл да спорим. В случай че сте забравили, нека ви напомня, че поискахте помощта ми, а аз отказах.
	— А аз отказвам да приема отказа ви. Не само че сте най-умният мъж, когото познавам, но и сте ми приятел. Кой друг е в по-добра позиция да ми помогне?
	Хитър ход. Ако сега откаже, ще прозвучи грубо.
	Куинт умислено сгъна и разгъна пръстите на ръката си. От една страна, не му беше приятно да го манипулират, а от друга — не искаше Софи да пострада. Може би, ако й покаже как да стреля с проклетите пистолети, ще си тръгне и ще го остави на мира.
	— Ако ви отделя един час, обещавате ли да не се връщате повече?
	— Да — побърза да отвърне тя и лицето й светна от вълнение.
	— А ако се окаже, че не ви бива? Ще се откажете ли от тази глупост?
	— Естествено. Нямам желание да умра. — Тя свали тежкото наметало и го захвърли на близкото кресло. — В такъв случай ще настоявам да използваме рапири.
	— Ако това е представата ви за шега, нека ви кажа, че изобщо не е смешно.
	Софи прехапа устна. Действително, изражението му не издаваше и най-беглата искрица веселост. Присвил очи и стиснал устни, Куинт изглеждаше особено мрачен — дори за мъж, който по принцип е сериозен. Което засилваше подозренията й, че нещо не е наред. Тя се опита да се съсредоточи.
	— Естествено, че се шегувам. — Всъщност говореше напълно сериозно. — Да започваме. Трябва да се прибера преди съмване.
	При тези думи Куинт като че съвсем посърна.
	— А как точно се измъкнахте, ако смея да попитам? И как се промъкнахте в къщата ми, без прислугата да ви спре?
	Софи предпочиташе да не обсъжда особените си таланти. Само Алис се досещаше за някои от тях, но друг не биваше да знае.
	— Камериерката ми ме прикрива. Изключително е дискретна и й имам пълно доверие. А и вратата към кухнята ви беше отключена. Предполагам, готвачката е забравила да я заключи, когато е тръгнала да си ляга.
	Куинт се умисли и взе да чопли долната си устна с палец и показалец. Движението привлече погледа й към устата му и по кожата й пробяга тръпка при спомена за тези устни върху нейните. Куинт се целуваше невероятно, така целеустремено и съсредоточено, че можеше да накара и куртизанка да се изчерви.
	Да, това му е хубавото на Куинт. Каквото и да прави, го прави добре. Съпругата му ще бъде истинска щастливка.
	Колко жалко, че това няма да е Софи.
	Тя извърна поглед и си пое дълбоко въздух. Не можеше да си позволи да реагира така, не и ако възнамеряваше да чуе какво й казва.
	— Да разгледаме оръжието — предложи той. — Вземете единия, ако обичате.
	Софи бръкна в подплатената с кадифе кутия и извади единия пистолет. Дръжката бе хладна.
	— Не очаквах да е толкова тежък.
	— Именно затова е нужно да се упражнявате, както вече казах, та ръката ви да укрепне. Колкото по-здраво го държите, толкова по-точен ще е изстрелът. Ако ръката ви трепери от тежестта, най-добре изобщо не се захващайте.
	— Разбрах — тя надникна в цевта и я насочи към пода. — Ще ми покажете ли как да го заредя?
	— Не. Това е работа на секундантите. Вашата работа е да се опазите да не ви убият.
	— Но как да се упражнявам, ако не мога да го заредя? — Очакваше, че Куинт ще възрази, но той я изненада с практичния си отговор.
	— Вероятно сте наясно, че ще се наложи да излезете извън града, за да стреляте?
	— Не се дръжте с мен като с дете, Куинт. Смятам да прекарам няколко дни в Съсекс. Земите около имението на татко са достатъчно просторни, та и с оръдие да стрелям, пак никой няма да ме чуе.
	Куинт разпери ръце.
	— Добре. — Бръкна в кутията и извади някакви части и предмети, нареди ги на писалището, а сетне се впусна в подробни обяснения — за конструкцията на пистолета и изстрелващия механизъм, а също и за функцията на всеки предмет. Показа й хартиените патрони и как се използват. Но при цялото си усърдие не докосна пистолета нито веднъж.
	Софи се размърда нетърпеливо, готова да действа.
	— Слушате ли ме? — скастри я Куинт. И когато тя кимна, той вирна недоверчиво вежда. — Тогава бихте ли ми обяснили какви са причините пистолетът да засече?
	— Изтънен кремък, меко огниво, слаби пружини, препълнена полица, запушен огнепроводен канал — изрецитира тя уверено. — Нещо друго?
	— Да видя как ще го заредите — нареди той вместо отговор.
	Тя се справи бързо и сръчно и го погледна за одобрение. Той кимна и тя се усмихна широко, неимоверно доволна от себе си.
	— Сега готови ли сме да стреляме наистина? — попита.
	— Виждам, че нямате търпение.
	— Трябва да се прибера у дома, преди някой да забележи, че ме няма. В противен случай ще се наложи да използвате пистолетите, когато баща ми ви покани да се срещнете призори.
	— Добре тогава. Вземете празния — той се отправи към средата на стаята. Софи не си направи труда да смени пистолетите. Малко бе вероятно да го застреля.
	— Почакайте, няма ли да вземете другия?
	— Не. Ще се преструвам — заяви той и сви пръсти. Софи отбеляза мислено, че не за първи път прави този жест, особено откакто извади пистолета. Нервен тик?
	— Във вашия случай разстоянието ще се определи от противника ви — обясни той. — Обикновено се отмерват десет крачки, макар да съм чувал за случаи с шест или осем. Секундантите ще отбележат къде да застанете. Така, заемете позиция.
	Софи отброи десет крачки и се обърна с лице към него.
	— Тук ли?
	— Добре. Когато и двамата сте готови, секундантите подават сигнал, след който разполагате с три секунди, за да стреляте.
	— И се целя в…?
	— Крайниците. Рамо. Ръка. Едва ли искате на съвестта ви да тежи нечия смърт.
	Тук не можеше да спори.
	— А какво става, ако никой не улучи?
	— Тогава онзи, който ви е предизвикал на дуел, ще реши дали е удовлетворен, или не.
	Софи разгледа пистолета в ръката си. Красив беше, със златни орнаменти и седефена дръжка. Дървото бе гладко, полирано.
	— Някога участвали ли сте в дуел?
	Куинт издаде неопределен звук.
	— Категорично не. Намирам го за варварство. Купих пистолетите, за да разуча механизма им, да разбера какви промени е въвел Мантън.
	— И все пак, не може да не сте присъствали на дуел?
	— Присъствал съм на два. И в двата случая заради Колтън, когато бе твърде млад и твърдоглав, та да успея да го вразумя. Досущ като друг един човек, когото познавам.
	Софи не му обърна внимание.
	— Коя стая се пада точно под нас?
	Куинт свъси вежди, замислен.
	— Избата, доколкото си спомням. Но…
	Софи натисна спусъка, както бе й показал. Кремъкът се завъртя, удари огнивото, произведе искра и пистолетът гръмна с остър пукот. Обви я облак лют дим и тя се олюля от неочаквания откат. Обзе я въодушевление, опияняваща смесица от облекчение, усещане за всемогъщество и благоговение.
	— Ей богу, ама че веселба! — И тя взе да маха със свободната си ръка, за да прогони пушека. — Може ли… Куинт, какво има?
	Куинт стоеше като истукан, а бледото му лице бе придобило оттенъка на току-що посипал се сняг. Гърдите му се надигаха мъчително, бе впил очи в пистолета в ръката й.
	— Куинт? — Тя се приближи и забеляза, че ръцете му треперят. — Съжалявам, че стрелях. Не можах да се сдържа.
	— Махайте се.
	Тя примигна. Наистина ли каза…?
	— Веднага, Софи. Махайте се от къщата ми и никога повече не се връщайте! Вървете! — Той почти изрева последната дума, неочаквано яростен вик от кроткия иначе човек.
	Смаяна, Софи чевръсто остави пистолета в кутията и грабна наметалото си. Куинт бе се извърнал към стената, стиснал здраво глава в шепи, сякаш изпитваше болка. Тя понечи да се извини отново, но реши да не го дразни повече.
	— Махайте се! — прошепна дрезгаво той и тя се втурна към коридора, затваряйки тихо вратата зад себе си.
	Ала вместо да си тръгне, притисна ухо о дървото, обзета от любопитство и тревога. Откъм кабинета се чуваше ускорено, ритмично пухтене. Толкова ли се е задъхал? Небеса, та той е болен! Тя се огледа, за да е сигурна, че наоколо не се навъртат слуги, после съвсем бавно завъртя дръжката на вратата и я открехна леко.
	Куинт почти не бе помръднал, освен колкото да се протегне и да сграбчи облегалката на стола. Виждаше само профила му, но очите му бяха затворени и като че ли с мъка си поемаше въздух. Дишаше тежко и едва стоеше на крака. Стомахът й се сви. Какво му става? Нима сърцето му е болно?
	Без да отмества очи, тя се опита да прецени дали да се втурне вътре и да му предложи помощ, или да остане в коридора. Съдейки по собствения си баща и по-малкия си брат, бе наясно, че мъжете не обичат да им се натрапват в миг на слабост. Сякаш са особено докачливи на тази тема. От друга страна, ако наистина му има нещо сериозно?
	— Милейди.
	Софи рязко се изправи и отскочи назад. Тейлър я изгледа неодобрително. Завтече се напред с решителна крачка и тихо затвори вратата към кабинета.
	— Болен ли е? — прошепна тя.
	— Не мога да ви отговоря, милейди. Струва ми се обаче, че ще е най-добре Ваше благородие да се прибере в собствения си дом.
	— Но не трябва ли да повикаме лекар? Или поне да изчакаме, за да сме сигурни, че се е съвзел?
	— Негово благородие изрично нареди в къщата да не се допуска лекар. При никакви обстоятелства. И смятам, че едва ли ще се зарадва, ако предприемем нещо зад гърба му. — Момъкът не изглеждаше особено разтревожен за здравословното състояние на господаря си. Нима Куинт е преживявал подобни кризи и преди?
	Тейлър посочи входната врата.
	— А сега ще се наложи да настоя, Ваше благородие. Не ми се иска да загубя работата си.
	Софи стисна юмруци от безсилие — искаше да провери как е Куинт, но не желаеше да навлече неприятности на прислужника му.
	— Най-добре да изляза през задната врата, Тейлър. — Тя наметна наметалото и нахлупи качулката ниско над челото си.
	Двамата извървяха мълчаливо пътя до кухнята.
	Тейлър отвори вратата.
	— Не искате ли някой от прислугата да ви изпрати до дома, милейди?
	— Не, не е необходимо. — Тя прекрачи прага. — Ще се погрижите за него, нали?
	— Разбира се, милейди. Но… — Той млъкна, явно разколебан.
	— Кажете — подкани го.
	Тейлър погледна предпазливо през рамо и сниши глас.
	— Ако решите да се върнете, пратете ми вест и аз ще се погрижа да не се налага втори път да се борите с ключалката.


	Когато Куинт най-после се съвзе, Софи отдавна бе си тръгнала.
	Прекрасно. След тази вечер не би могъл да я погледне в очите. Достатъчно му беше неприятно, че слугите не бяха избягали и щяха да станат свидетели на срамната му слабост. Гледаше да страни от тях, доколкото може, но подозираше, че Тейлър е стигнал до някои заключения след последния случай.
	Попи потта от челото си и се захвана да рецитира „Опит върху човешкия разум“ на Лок. Това бе любимият му пасаж — как цялото човешко познание се крепи единствено на личния опит и преживявания. На Лок, разбира се, му е било лесно, нали е запазил здравия си разум. А какво познание би могъл да извлече Куинт от тези ужасяващи припадъци? Вероятно и най-ярките мислители на Просвещението нямаше да успеят да намерят смисъл в страданията му.
	Скоро дишането му се успокои.
	Надигна се с мъка от креслото, обзет от слабост. След всеки припадък се чувстваше напълно изтощен, с пулсиращо главоболие. Отвори прозореца, та свежият въздух да отвее миризмата на барут. Стреляла бе с пистолет в къщата му! Куинт разтри слепоочия. Само Софи бе в състояние да стори нещо толкова безразсъдно. Сигурно затова й се възхищаваше толкова. Уви, звукът от изстрела и миризмата бяха отключили кошмара — кошмар, който никога нямаше да признае пред нея. Който не би признал пред никого.
	— Милорд — подвикна Тейлър зад вратата. — Изстрел ли чух?
	— Да. А след като така и така си тук, можеш да влезеш, Тейлър.
	Вратата се отвори и младият иконом пристъпи в стаята. Куинт не успя да разчете нищо във ведрото му изражение — нито неодобрение, нито тревога, което го успокои поне малко.
	— Искате ли да ви донеса нещо, милорд? Чай?
	— Да, ще ти бъда благодарен. Също така — Куинт посочи пистолетите — отнеси ги долу и заръчай да ги опаковат. Искам утре да бъдат доставени на лейди София, дъщерята на маркиз Ардингтън.
	— Добре, сър. Да повикам ли дърводелец да поправи дупката в пода?
	Куинт сведе поглед. На пода до писалището се мъдреше малка кръгла дупка. Не искаше из къщата му да се мотаят работници. Всъщност не искаше да вижда никого. А тази дупка щеше да послужи като оправдание за грубостта му.
	— Не. Засега няма нужда.
	— Вероятно ще искате да знаете, че Нейно благородие си тръгна през задния вход, милорд. Изпратих един коняр да я следва на известно разстояние.
	— Хубаво си се сетил, Тейлър. — Куинт се отпусна в креслото пред писалището, решен да успокои мислите си с работа. — Задните улички невинаги са така безопасни, както смята лейди София.
	— За съжаление, това е самата истина, Ваше благородие. Макар да не мога да отрека, че дамата е смела. Не прилича на другите.
	Меко казано. А и Куинт не бе сигурен дали е смела, или просто безразсъдна. Всъщност какво значение има? Проблемът бе, че отвличаше вниманието му, а той не можеше да си позволи да губи концентрация.
	Ала не тази мисъл го накара да се намръщи, а ласкавият тон на Тейлър. Изглежда, Софи бе си спечелила поредния обожател.
	— Точно така. Освен това е изключително убедителна. Не забравяй кой ти плаща заплатата, Тейлър. Знаеш, че не искам посетители.
	Тейлър взе кутията с пистолетите и се поклони.
	— Както желаете, милорд. Ще заръчам да ви донесат чай.
	Останал сам, Куинт извади малък ключ от джоба на жилетката си и отключи горното чекмедже на писалището. Извади дневник, който не бе показвал никому. Разгърна страниците до последното изречение и посегна за писалката. Записа датата с четливия си почерк. После старателно описа обстоятелствата, предшествали пристъпа, както и симптомите, които бе изпитал. Записа и най-малката подробност, та по-късно да може да прегледа отново бележките. Да ги сравни с предишните, да потърси модел. Сходства.
	Отговори.
	„Всичко е в главата ти — каза си. — Физически нищо ти няма.“ Но макар да знаеше, че това е вярно, тялото му сякаш вярваше в друго. Пристъпите бяха смазващи. Унизителни. Не приличаха на нищо, сполетявало го през неговите трийсет и три години. А ако се случеше да го връхлетят навън, пред свидетели, Куинт знаеше какво ще си кажат. Знаеше какво ще последва.
	Същото, дето бе се случило и с баща му.
	Каиши на леглото. Пускане на кръв. Ледени вани. Предизвикано повръщане.
	Той потръпна. Определено предпочиташе смъртта пред дълъг престой в болница — или още по-ужасно, в лудница. А и не би позволил на разни невежи лекари и хирурзи да го ръчкат и мушкат. С радост би плувал във водовъртежите на лудостта, но не би се оставил в ръцете на шарлатанин.
	Колко ли време му остава? Баща му беше на трийсет и осем, когато започнаха пристъпите, и бе изкарал още само четири години. Куинт беше на трийсет и три. Това означава ли, че нямала доживее до четирийсет?
	Тази мисъл го потискаше до немай-къде.
	Често се взираше в портрета на баща си в галерията търсеше знаци. За какво ли е мислел графът? Забелязал ли е, че със здравето му се случва нещо необяснимо? Усещал ли е симптоми на задаващата се лудост?
	„Като теб ли ще бъда?“
	Ако съдеше по модерните медицински трактати и списания, отговорът сякаш бе положителен. Лудост, придружена с припадъци и пристъпи на паника, каквито измъчваха баща му, се предава с кръвта. Лек няма. Куинт обаче не вярваше. Ще се излекува, стига да разполага с нужното време. Отговорът се криеше в доказателствата, събрани в дневника му, в експериментите, на които се подлагаше през последните три месеца.
	До момента бе експериментирал с подправки и горещи вани, уви без никакъв резултат. Вареше ароматни чайове, които имаха чудесен вкус, но не му носеха никаква полза. Смесваше всевъзможни билки и растения, които също не водеха до желаните резултати, но за сметка на това бяха отвратителни на вкус. До опиати не смяташе да прибягва. Маковият извлек щеше да притъпи сетивата му — нещо, от което винаги бе се пазил. По същата причина не пиеше алкохол. Искаше да запази ума си бистър и същевременно да намали страха и чувството за тревога.
	Искаше да се оправи — и ще се оправи, стига да не губи концентрация. Да продължи с проучванията. Да избягва всичко, дето би отвлякло вниманието му.
	Следователно не бива да се вижда със Софи.


>	Четвърта глава

	Софи бутна малката врата и ръждясалите панти шумно възнегодуваха. Меката, златиста светлина, която се лееше от вътрешността на неизползваната градинска барака, означаваше, че камериерката й вече е пристигнала.
	— О, слава богу — възкликна Алис, когато Софи влезе. — Кълна се, че не знам колко още щях да издържа. Нещо претича през крака ми само преди минути.
	— Сигурно някое мишле — Софи свали наметалото и се обърна гърбом към Алис.
	Момичето се захвана да развързва връзките на роклята й.
	— Още треперя, милейди.
	— Тогава побързай и ще можеш да се прибереш.
	Съвсем скоро роклята, фустите, ризата, дантелените гащички и корсета бяха свалени. Софи разкопча кожения ремък на бедрото си, където в кожен калъф стоеше лъскав, остър нож. Потрепери под хладния въздух и побърза да нахлузи обикновените мъжки гащи, които Алис й подаде. Следваха лентите.
	Това бе най-неприятната част, макар гърдите й да не бяха толкова големи, та да се тревожи. Всъщност стройното й тяло никога не бе отговаряло на критериите за женственост. Откакто се помнеше, мечтаеше за по-щедри извивки. Молбите й бяха останали без отговор, но въпреки това мъжките й одежди изискваха внимателно прекрояване.
	Започна бавно да се върти, докато Алис увиваше дългата ивица плат плътно около тялото й. След това дойде ред на чорапите, панталона, фината риза, тирантите и жилетката. Алис завърза спретнато вратовръзката около високата яка, която трябваше да прикрие липсата на адамова ябълка или набола брада. Иглата във вратовръзката бе последният щрих на тоалета.
	— Готово. Сега да ви оправим косата — раче Алис и се пресегна за бурканчето с помада. Софи измъкна сребърните гребенчета от късите си къдрици и седна на дървеното столче. Алис потопи пръсти в сместа и се захвана да изправя, изтегля и усуква косата на Софи в елегантна, контешка прическа. Когато приключеше, Софи щеше да прилича на някой от модните поети, по които така въздишаха дамите — стига някой да не се вгледаше по-внимателно.
	Накрая Алис отстъпи назад, Софи се надигна и пъхна крака в обувките. Бе се оказало невъзможно да намерят мъжки обувки с нейния номер, та се наложи да задигне един чифт от по-малкия си брат и да натъпче носовете им с парцали. Не бяха особено удобни, но вършеха работа. Пъхна ръце в ръкавите на жакета, щедро попълнен на раменете, за да й придаде по-плещест вид. С палто, бастун и шапка по-късно тя бе напълно преобразена.
	Понечи да тръгне, но гласът на Алис я спря.
	— Почакайте, милейди! Очилата!
	Софи ги сложи и изпъна тяло в мъжествена поза.
	— Как изглеждам?
	— Като най-изисканото конте в Лондон.
	Софи се усмихна.
	— Значи добре сме се справили.
	— А къде точно отива Ваше благородие, та да знам накъде да упътя полицаите, ако не се приберете?
	— Много смешно. Отивам да посетя мадам Хартли.
	— Пак ли е изчезнало момиче?
	Софи нахлузи ръкавиците.

	— За съжаление, да. И след като така и не открих Наталия, възнамерявам да посветя всичките си усилия, за да го намеря.
	— Пазете се, милейди.
	— Разбира се, Алис — отвърна Софи и излезе.
	Двайсет минути по-късно слезе от наетия файтон, като внимаваше да не се спъне с възголемите си обувки, и подхвърли няколко монети на кочияша.
	— Благодаря ви, милорд — мъжът докосна шапката си.
	Тя не му обърна внимание — повечето господа се отнасяха с преднамерено презрение към нисшите класи — и се отправи бавно към познатата тъмночервена врата. Потропа с дръжката на бастуна и вратата се отвори.
	— Сър Стивън — поздрави я едрият портиер Мълруни с твърдия си ирландски акцент. — Добре дошли. Мадам Хартли ви очаква.
	Софи му подаде палтото, шапката и бастуна си, а сетне с преправен глас каза:
	— Смятам първо да изпия едно питие, Мълруни.
	— Отлично. Ще уведомя господарката, че сте пристигнали, сър.
	„Доста е пълно“, помисли си Софи, когато влезе в съседната стаичка и вонята на дим и пот едва не я задуши. Появи се лакей и й поднесе чаша силно разредено уиски, любимото питие на сър Стивън. Софи пое чашата с благодарност, като скришом оглеждаше мъжете, излегнати около масичките за карти. Дамите от доброто общество смятаха, че вертепите предлагат само разврат — което си беше самата истина — но всъщност господата прекарваха учудващо много време в подобни заведения. Бъбреха, играеха карти и се наливаха по всяко време на денонощието. А като се имаше предвид колко видни господа разпозна около масичките, имаше чувството, че е влязла в някои от изисканите джентълменски клубове в града, примерно „Уайтс“ или „Брукс“.
	Побърза да си придаде отегчено изражение, понеже забеляза, че появата й е привлякла погледите на неколцина от присъстващите. За щастие, както и очакваше, никой не се вгледа по-продължително — на никого и през ум не му минаваше, че новодошлият може да е нещо различно от онова, за което се представя — младок, дошъл за порция вечерен спорт. И ако се държеше настрана, щеше да успее да запази прикритието си.
	Уискито с дървесен привкус плавно взе да я отпуска. Напоследък сър Стивън бе си създал врагове, та Софи искрено се надяваше да не срещне никого от тях точно тази вечер.
	— Сър Стивън — при звука на провлечения женски глас Софи побърза да се обърне и видя мадам Хартли. — Драго ми е да ви видя отново толкова скоро. Джозел ще се зарадва, че сте се върнали.
	Мадам Хартли бе съдържателка на най-скъпия вертеп в Лондон, но и двете знаеха, че Софи не е дошла да се забавлява с момичетата.
	— В такъв случай не бива да я карам да чака — отвърна Софи.
	— Очаква ви в синята стая в дъното на коридора — измърмори Хартли. Софи се качи по застланите с килим стълби до втория етаж. От двете страни на коридора се редяха врати, а иззад тях се чуваха странни звуци — хем загадъчни, хем еротични — намек за един забранен за дамите свят. Стонове, пъшкане, въздишки. Звучна плесница, последвана от кикотене. Скърцаха пружини. Липсата й на опит подклаждаше въображението й и събуждаше неочаквани копнежи. Искаше й се и тя да изпита подобна страст, при това дотолкова, та усети смътна болка във всички онези кътчета от тялото, които я правеха жена.
	А дали пълзящите под кожата тръпки се дължат на срещата й с Куинт?
	Беше й се приискало да го целуне. Едва бе се сдържала.
	„Защо му е да се целува с теб?“ Особено след като бе му заявила, че онази целувка не е означавала нищо за нея — мнение, с което той очевидно бе съгласен, щом още в следващия момент бе се влюбил в Съвършената Пепертън. Русичка, скромна, безупречна във всяко отношение, младата Пепертън бе засенчила всички момичета на възраст за женене. Когато обявиха годежа му, на Софи й се струваше, че ще умре.
	И макар да му съчувстваше за унизителната развръзка на годежа — годеницата му бе избягала в Гретна Грийн с един от конярите му, — не можеше да каже, че съжалява. Онова глупаво момиче не го заслужаваше. Всъщност никой не го заслужаваше. Никой не бе достоен за такъв невероятен, интелигентен мъж.
	Най-малко тя.
	Не е редно една дама да изпитва такова удоволствие. И категорично не е редно да казва на мъжа какво да прави.
	Гласът на лорд Робърт често отекваше в мислите й въпреки изминалите години. Все още усещаше унижението. Бе го обичала, а той бе я използвал и захвърлил като дрипа.
	Когато стигна до края на коридора Софи почука и влезе. Младо, хубавко русо момиче се изправи да я посрещне.
	— Благодаря ви, че дойдохте, милейди — възкликна Джозел, после се плесна през устата. — Тоест, сър.
	Софи се подсмихна и заключи вратата. Още от самото начало й бе ясно, че е излишно да се опитва да заблуди момичетата. Ако някой може да разпознае мъжко тяло от десет крачки, то това е жената, която изкарва прехраната си по гръб.
	— Няма нищо, Джозел, В момента сме сами. Надявам се, че си добре.
	— Ще се поболея от тревога, Ваше благородие успя ли да намине през „Палавото котенце“?
	— Успях. Говорих с приятелката на сестра ти, Мери. И тя няма вест от Роуз цели две седмици, а в заведението вече са освободили стаята й. Мъжът, който наглежда момичетата, ми каза, че е заета с клиент.
	Джозел взе да кърши ръце.
	— Сторили са й нещо ужасно, сигурна съм. Искаше да се откаже от занаята. Беше си намерила благодетел, така ми каза. Каза, че вече няма нужда да работи в „Котенцето“. Беше толкова щастлива… — Лицето й се сгърчи и Софи я потупа смутено по рамото.
	— Ще я намерим. Кълна се, ще направя всичко по силите си, Джозел.
	— Знам, че ще го направите, милейди — Джозел въздъхна дълбоко. — Все й повтарях да не остава при О’Ший. Хич не го е грижа за момичетата му. Има ги за боклук.
	Софи бе чу вала за Джеймс О’Ший, човек с мрачна слава в бедняшките квартали и собственик на „Палавото котенце“. Носеха се всевъзможни слухове за жестокостта и безсърдечието му. Възможно бе да няма нищо общо с отсъствието на Роуз, но това беше второто момиче, което изчезваше от заведението му от октомври насам.
	— Сигурна ли си, че Роуз не е заминала с благодетеля, за когото ти е разказвала?
	— Сигурна съм. Щеше да ми пише. Дори да е отишла да живее другаде, щеше да ми прати вест.
	— Знаеш ли нещо за този човек?
	Джозел поклати глава.
	— Знам само, че е джентълмен. Страх ме е, че и нейното тяло ще изплува в реката.
	На Софи й минаваше същата мисъл. До момента реката бе изхвърлила обезобразените тела на три момичета, все млади проститутки.
	— Ще говоря пак с Мери. Може да е чувала нещо за този тайнствен джентълмен. Със сигурност е бил някой от редовните клиенти на Роуз.
	Джозел кимна мрачно.
	— Благодаря ви, милейди. Безкрайно сме ви благодарни за усилията.
	Софи се усмихна безрадостно.
	— Щом успея да мина през „Котенцето“, ще се върна отново да те видя, обещавам. А сега, най-добре да се връщам долу, за да не губиш клиенти.
	— В такъв случай да им спретнем представление, милейди — Джозел сграбчи леглото за рамката и започна да го блъска в стената. — О! — изкрещя тя. — Чукай ме по-силно! По-силно! — Блъскаше енергично, с мощни, ритмични удари. — О, да, о, господи, да! — След още няколко удара спря.
	Софи прехапа устна, за да не прихне.
	— Кой би предположил, че сър Стивън е толкова пламенен? — измърмори тя.
	Момичето разлюля игриво хълбоци и отметна дългата си руса коса.
	— Заслугата е изцяло моя, милейди. В състояние съм да съживя и мъртвец.
	Софи слезе на долния етаж. Искаше да поговори с мадам Хартли, преди да си тръгне.
	Един от лакеите и връчи кристална чаша. Софи я пое и пое наперено към наредените край стените пейки. Изтегна се върху кадифените възглавници досущ като мъж — със свити ръце и разкрачени крака, като се стараеше по всякакъв ничии да покаже, че току-що е бил с жена. Естествено, нямаше достатъчно опит, от който да черпи идеи, но като че ли основното бе да изглежда извънмерно доволна от себе си.
	— Сър Стивън — мадам Хартли се приближи. — Надявам се, че Джозел ви е харесала.
	— Чудесно момиче — отвърна Софи и намигна.
	— Радвам се. Може ли да разменим няколко думи насаме сър?
	— Разбира се — Софи се надигна и последва съдържателната към другия крайна къщата. Когато стигнаха кабинета й, собственичката посочи един от столовете. — Да поседнем, милейди.
	Настаниха се и мадам извади къс хартия от писалището си.
	— Том е от Пърл.
	Софи пое листчето, което вероятно съдържаше дочутите от куртизанката слухове.
	— Джозел е много разстроена — продължи мадам. — Смятате ли, че ще можете да й помогнете?
	— Ще опитам. Заръчала съм на едно от момчетата в „Котенцето“ да ми донася всичко, дето чуе, в замяна на някоя и друга монета. Ще си отваря очите на четири за всичко, свързано с Роуз.
	— Чудесно. Благодаря ви за грижата, Ваше благородие. Всяка помощ за безпомощните е истинска благословия, милейди.
	Софи усети как я залива топлина. Вършеше работата си с удоволствие, а признанието за дребните й постижения я радваше.
	— Джозел се тревожи, че сестра й може да се окаже следващото момиче в реката — каза тя.
	И двете знаеха, че говори за обезобразените, захвърлени в Темза проститутки, неотдавна извадени оттам.
	— Надявам се да греши. Ужасна трагедия, никое момиче не заслужава такава смърт, независимо как изкарва прехраната си. Ако мога да помогна с нещо, просто ми кажете.
	— Благодаря — Софи се тупна по коленете и се изправи. — Струва ми се, че е време сър Стивън да си върви.
	— Внимавайте, Ваше благородие.
	Докато чакаше Мълруни да донесе дрехите й, вратата се отвори и в заведението нахлуха неколцина мъже. Вниманието й бе привлечено от възнисък, русоляв мъж и сърцето й се сви. Лорд Толбърт. Да му се не види. Последният човек, когото би искала да срещне. Тя затаи дъх. Нямаше как да избегне сприхавия граф в тясното фоайе. Толбърт свали наметката си и се огледа, а тъмните му очи се присвиха, когато забеляза сър Стивън. Софи изпъна рамене — нямаше намерение да се свива уплашено.
	Естествено, бе го срещала на светски събирания, но от прекалено разпаленото му ухажване направо се изприщваше. А понеже дълговете му от хазарт бяха пословични, подозираше, че интересът му към лейди София е предизвикан по-скоро от размера на зестрата й, отколкото от искрено възхищение.
	Миналата седмици, в едно далеч не толкова изискано заведение, сър Стивън бе допуснал грешката да отведе на горния етаж момичето, което Толбърт бе си избрал за вечерта. Искаше само да разпита момичето и не знаеше за уговорката на Толбърт. Ала обяснението и не бе се понравило на Толбърт и спорът бе завършил с покана за дуел.
	Покана, която тя не бе приела официално, тъй като не разполагаше с достатъчно дискретен приятел, който да й бъде секундант. Тайничко се надяваше, че Толбърт е забравил нанесената обида, но ако съдеше по изражението му в момента, надеждите й бяха напразни.
	— Сър Стивън — обади се провлечено Толбърт и метна тежката си наметка и шапката към един от спътниците си. — Виждам, че страхливецът най-после е изпълзял от скривалището си. Търсих ви навсякъде.
	Софи преглътна с мъка.
	— Така ли?
	— Интересно защо никой не знае къде да ви намери — подметна подигравателно Толбърт. — Разпитах всичките си познати, но никой не знае къде може да бъде открит сър Стивън. А ето и нещо още по-любопитно. — Той направи драматична пауза — в копието ми на „Дебретс“ не се споменава нищичко за сър Стивън Радклиф.
	— Вероятно ползвате старо издание — отвърна Софи с възможно най-високомерния си тон.
	— Съвсем не. Знаете ли какво си мисля? — Той пристъпи към Софи и процеди: — Смятам, че сте измамник, сър Стивън. Мошеник, който иска да мине за член на висшето общество. И възнамерявам да ви разоблича.
	Под мишниците й изби пот. Ако Толбърт знаеше колко е близо до истината.
	Тя вирна брадичка и се опита да се дръпне настрани.
	— Вие сте луд. Живея в Лондон от близо година. — Дано Бог й прости лъжата — Братовчед съм на граф Куинт.
	— На онази откачалка? — изсмя се подигравателно Толбърт. — Всички знаят, че не е с всичкия си.
	Това не беше нещо ново — през годините бе чувала безброй подобни изказвания по адрес на графа. Доброто общество заклеймяваше като лудост всичко, дето се отклоняваше от обичайното, а Куинт, слава богу, доста се разминаваше с понятието за нормалност. Едва не отвори уста да го защити, но се сепна и само сви рамене.
	— На мен ми изглежда напълно нормален.
	— При него ли сте отседнали?
	Софи кимна. Добре че Куинт не приемаше посетители. Трябваше само да убеди Тейлър да послъже, ако някой потърси сър Стивън в къщата.
	— Чудесно — продължи Толбърт и кафявите му очи блеснаха победоносно. — Ще предам тези сведения на секунданта си. Скоро ще получите вест от него. — Той направи крачка напред и Софи неволно отстъпи, но опря гръб в стената. Толбърт я смушка в рамото. — Още не сте изчистили обидата към честта ми.
	— Няма ли да приемете извинение?
	— Категорично не. Всъщност — той я хвана грубо за лакътя, — смятам да не ви изпускам от очи до сутринта, когато ще уредим този въпрос като джентълмени.
	Софи се смрази от паника. Да остане с Толбърт до сутринта? Та той щеше да прозре преструвките й за нула време много преди изгрев-слънце.
	— Хайде, хайде — Между двамата се пресегна нечия яка ръка и избута Толбърт назад. Софи вдигна очи и видя лорд Маклийн На добродушието му лице бе изписана решимост. — Господинът се опита да се извини за постъпката си. Приемете и простете обидата, Толбърт. Знаете ли изобщо как се приема извинение?
	Лицето на Толбърт се изкриви от ярост.
	— Това е работа между джентълмени, Маклийн. Английски джентълмени. Така че не се намесвайте, шотландецо — изсъска той и спътниците му се ухилиха подигравателно.
	Маклийн се залюля на пети.
	— Исусе, май сте по-глупав, отколкото предполага планината от дълговете ви. Ще се извините ли, човече?
	Толбърт се извърна към приятелите си, които живо следяха размяната на реплики, после погледна дръзко Маклийн.
	— Никога не се извинявам.
	Маклийн се засмя и се почеса по брадичката.
	— Горя от нетърпение да започна деня призори. Ще получите вест от секунданта ми, Толбърт.
	Софи забеляза как Толбърт преглъща изненадан, макар да се стараеше да си придаде безстрашен вид.
	— И кой ще ви бъде секундант?
	Маклийн плесна сър Стивън по гърба, при това така силно, че Софи едва не заби нос в килима.
	— Ей този младок тук. Какво ще кажете, господине?
	И двамата се обърнаха към нея.
	— Р-разбира се — заекна Софи с най-мъжествения си глас. — За мен ще бъде чест.


	Куинт дописа инструкциите до управителя на имотите си. Единственото хубаво на принудителния му домашен арест бе, че делата му бяха изрядни. Инвестициите му растяха, сметките бяха наред, всяко писмо получаваше мигновен отговор. И когато болестта най-после го надвие, онзи, който ще поеме настойничество върху имота, няма да има никакви затруднения.
	На вратата се почука отривисто и в кабинета влезе Тейлър.
	— Милорд, простете за прекъсването.
	— Какво има Тейлър?
	— Търсят ви в салона.
	В салона? Тук има някаква грешка.
	— Салонът е заключен от години. Кой би…? — Куинт стисна зъби. Нямаше нужда да пита. Досещаше се какъв е отговорът. Невероятно. Ето че отново бе се промъкнала в къщата му, и то след като само преди два дни изрично бе й казал да не му се мярка повече.
	Той присви очи.
	— Какво, преборила се е с ключалката или вратата е била отключена?
	— Нито едното, нито другото, Ваше благородие.
	Куинт се надигна и заобиколи писалището.
	— Ти си я пуснал, нали?
	Тейлър прояви благоразумието да се смути, а ушите му почервеняха.
	— Нейно благородие е много убедителна.
	„Открай време е такава“, помисли си Куинт, докато се качваше по стълбите. И не винеше иконома си. Всъщност прекрасно знаеше кой е виновен за всичко.
	Вратата към салона бе открехната и в коридора се лееше светлина. Явно Тейлър бе наредил на някоя от прислужничките да запали свещи. Куинт никак не бе във възторг, задето прислугата му тича презглава да изпълнява заповедите на Софи. От друга страна, хората му вероятно бяха готови на всичко, само и само да преборят безкрайната скука, настанила се в дома на Бийчъм.
	Той влезе, готов да я нахока, но спря като закован при гледката, която го посрещна. Дълги, стройни нозе в кожени бричове. Дълги черни ботуши. Къс жакет с военна кройка, с каквито дамите ходят на езда. Куинт издиша рязко и членът му инстинктивно потръпна. Милостиви Кадмий.
	Когато се окопити, забеляза развеселената й усмивчица. В съзнанието му се появиха стотици въпроси, всеки започващ с думата „защо“, но когато проговори, от устата му излезе друго:
	— Тейлър видя ли ви в този вид?
	— Не, свалих наметалото едва когато излезе. Макар да не разбирам какво значение има.
	Мисълта, че някой е видял фигурата й така… ясно очертана, никак не му допадаше. Всяка извивка на гъвкавото й тяло се виждаше отчетливо — гледка, която би накарала всеки мъж да загуби ум от сласт. Обзет от мъчително собственическо чувство, Куинт си даде сметка, че не желае никой мъж да я вижда така. Никой, освен той самият.
	— Защо сте тук?
	Софи изненадващо извади две рапири, които до момента явно бе крила зад гърба си.
	— Реших, че малко движение ще ви се отрази добре.
	Тръпката на възбуда рязко отстъпи пред страха. Откакто бе ранен, се стараеше да не прави нищо, което би ускорило пулса му, от страх да не получи нов пристъп. Ами ако се окаже, че движението влошава състоянието му? Вярно, че досега пристъпите бяха провокирани от конкретно действие или мисъл, като например излизане от къщата или звук от изстрел. Съмняваше се, че фехтовката ще му подейства зле, но нима може да е сигурен?
	— Смятам, че не.
	— Не позволявам да ми отказвате — Софи направи бърз финт с дясната ръка. — По моему ще ви се отрази добре.
	Куинт разтри врат и се замисли. Ако заболяването му е наследствено, както подозираше, тогава нищо няма да спре напиращата лудост. А ако се почувства зле, винаги може да излезе от стаята или да изгони Софи.
	„Признай си — готов си на всичко да позяпаш задника й в този брич.“
	Без да обръща внимание на последната си мисъл, той преодоля разстоянието помежду им и протегна ръка.
	— Откъде имате рапири?
	— Взех ги назаем — отвърна тя нехайно и му подаде едната.
	— А дрехите? И тях ли взехте назаем?
	Софи се погледна.
	— Не, мои са си. Представа нямах, че бричовете са толкова удобни. Роклите са твърде непрактични, особено за фехтовка.
	— Дуели, разходки из задните улички по тъмно, да не говорим за приключенията ви с Джулия… кълна се, излагате се на опасност на всяка крачка. Някой има ли представа какви ги вършите?
	Софи се отдалечи бавно, люшна хълбоци и Куинт замръзна. Светците да са му на помощ, защото се оказваше, че въображението му не е било справедливо към съвършената, вирната закръгленост на дупето й.
	— Не ми трябва пазач, ако това намеквате. Да започваме ли? — Тя се извъртя и вдигна ръка в правилна позиция с насочено срещу гърдите му оръжие и изнесен напред десен крак.
	— Хващали ли сте рапира досега?
	— Взех няколко урока в академията на Анджело. Няма да ме надвиете лесно.
	— Така ли? — Куинт вдигна рапирата, претегли я с длан, за да свикне с тежестта й. — Фехтовката е спорт за мислещия мъж. Или жена. Трябва да предвидите всяка крачка — Да не прибързвате. — Той вдигна ръце и изнесе напред гърба и раменете си. — Питам се, в състояние ли сте да запазите самообладание?
	— Никога няма да разберем, ако продължаваме да протакаме.
	— Allez! — изръмжа той и скочи към нея.
	Тя отби удара му и атакува. Скоро стана ясно, че съвсем не е нова в спорта. Каквото не й достигаше като сила, компенсираше с бързина, а движенията й бяха премерени и пъргави. Явно не бе излъгала за уроците, освен може би за броя. И макар да бе решил да е снизходителен, Куинт скоро установи, че се поти и диша тежко. Усещането бе… опияняващо.
	— Усмихвате се — отбеляза тя, задъхана.
	— Така ли? Вероятно защото ми е дяволски лесно.
	Очите й блеснаха гневно и тя атакува с нова жар. Куинт едва не се засмя. Сигурен беше, че ще успее да я ядоса.
	— Само толкова ли можете, лейди София? — Той контраатакува и я накара да отстъпи, макар тя да се защитаваше с острието.
	— Май не сте били съвсем открит с мен — обвини го тя и червенината по страните й се усили, а движенията й изгубиха предишната си увереност.
	Този път Куинт се разсмя на глас.
	— Рамото ви гори ли вече?
	— Като огъня на Хадес! — тросна се тя, после изви китка и измъкна рапирата му измежду телата им. Пристъпи по-близо, толкова близо, че Куинт виждаше капките пот по челото й, влажните къдрици на слепоочията й, които се виеха така примамливо.
	Те стрелна крак зад глезена му, дръпна го към себе си, а в същия миг със свободната си ръка го блъсна с всички сили по рамото.
	Макар изгубил концентрация, Куинт мигом прозря намеренията й.
	Притворството никога не бе й прилягало. С подигравателна усмивка той прехвърли тежестта си на другия крак, за да неутрализира движението й, и тя на свой ред загуби равновесие. Наложи се да я подхване за кръста да не падне.
	— За жена добре се справяте — присмя й се той, опитвайки се да я вбеси. Но не сполучи. Нещо блесна в очите й, ала не беше ярост. Нещо пламенно и дяволито, а погледът й се насочи към устните му.
	Канеше се да го целуне. Готов бе да заложи главата си. С разтворени устни, запъхтяна, впила очи в устата му, Софи очевидно мислеше само за едно.
	А той отчаяно копнееше да й угоди.
	Бяха съвсем близо, хълбоците им почти се опираха, краката им бяха се преплели. Тялото му се разбуди, чисто физическа реакция, която не можеше да скрие. Жадуваше да я докосне. Да я вкуси. Този път обаче не искаше да бъде „мимолетен каприз“. Ако я целунеше, току-виж заявила, че не е желала целувката. Куинт искаше да е сигурен. Искаше тя да го целуне по собствена воля.
	Тъкмо по тази причина никога не бе имал любовница. Вярно, че почти всички мъже в обкръжението му си имаха държанка на някое удобно местенце, но за него подобно решение бе неразбираемо. Не искаше жената да се преструва, да приема авансите му само защото желае парите му. Не че не бе плащал за подобни услуги на младини, но истинската страст, истинското желание между двама души бе стотици пъти по-удовлетворяващо.
	Искаше Софи да го желае.
	Но какво ще стори тогава? Един луд съпруг е живо наказание.
	Внезапно Софи го избута и той свали ръка от кръста й. Тя скочи напред с вдигната рапира, замахна срещу него и той побърза да се упрекне, че е разтълкувал неправилно пламъчето в очите й. Може би възбудата й бе резултат от физическото усилие? Тя атакува обмислено, прецизно и той контраатакува с комбинация, която очевидно не й бе позната. Мускулите й се разтрепериха от усилието и на лицето й се изписа умора. Куинт вече предвкусваше победата.
	— Чакайте! — викна тя. — Имам нещо в ботуша.
	Запъхтян, Куинт свали рапирата и видя как Софи се обръща, показвайки задните си части. Тя се наведе бавно напред и той впи очи в закръглените, нежни издутини, обвити с тънкия плат. Не би могъл да откъсне поглед дори ако призракът на Нютон внезапно изскочи изпод дъските на пода.
	Извивките й бяха съвършени. С идеалната големина за мъжки шепи. Той преглътна с мъка и усети как слабините му се втвърдяват. Някои мъже си падат по гърди, други — по крака. Куинт винаги бе обичал женския задник. Пухкав, великолепен, точно по мярка за мъжки скут. А в момента дупето на Софи бе вирнато така високо, че с лекота би могъл да я обладае отзад.
	При тази мисъл членът му се наля с кръв. Колко лесно би било да махне панталона, да смъкне брича й и да се зарови дълбоко.
	Бърза като вихър, Софи се извъртя, вдигнала острие. И преди Куинт да мигне, върхът на рапирата опря в гърдите му.
	Той сведе поглед, намръщи се и с усилие пропъди похотта от мислите си.
	— Губите — усмихна се Софи и изправи гръб. — Струва ми се, че добре се справих, като за жена.


>	Пета глава

	— Изиграхте ме — обвини я той.
	— Така е — съгласи се с готовност Софи, пружинирайки на пръсти. Въодушевлението от победата препускаше във вените й.
	— Помислих, че наистина нещо е влязло в ботуша ви — продължи Куинт нещастно като капризно дете.
	— За разлика от вас, аз не съм обвързана с джентълменски принципи. Мога да се бия колкото нечестно поискам. И ето че загубихте. — Тя се ухили насреща му. — Не очаквайте да ви се извиня.
	Куинт присви очи.
	— Хич не си поплювате, когато си наумите нещо. Никога ли не се отклонявате от предначертания път?
	— Не и ако зависи от мен. Признайте, цупите се само защото не успяхте да прозрете гениалния ми план.
	— Гениален план? — изсумтя Куинт. — Камъче в обувката?
	— Но свърши работа, нали?
	Куинт изпухтя раздразнено.
	Софи се разсмя и посегна към наметалото си. Време беше да се прибере, преди близките й да усетят отсъствието й. Освен това й бе трудно да разсъждава трезво в присъствието на Куинт, потен и с раздърпани дрехи. Ризата му бе се измъкнала и разкриваше гола плът с тъмни, влажни и къдрави косми. Гледката бе възхитително непристойна и интимна и всяка част от тялото й тръпнеше.
	За малко не я целуна. За миг, когато я прихвана за кръста, Софи усети как между тях се надига нещо могъщо. Желаеше го така силно, та чак се изплаши.
	Грабна наметалото, обърна се към него и се покашля.
	— Куинт, искам да ви се извиня за миналата вечер. Не биваше да стрелям така неочаквано, редно бе поне да попитам.
	Куинт направи физиономия.
	— Реагирах прекалено остро и моля за извинение. Не съм чувал изстрел от онзи път и… — Той млъкна.
	— И какво?
	— Нищо. Стреснах се, това е всичко.
	Стреснат? Та нали го видя през открехнатата врата. Имаше такъв вид, сякаш е получил апоплектичен удар.
	— Онази вечер проявихте изключителна смелост — рече тя, — като се опитахте да спрете нападателя на Маги.
	— Глупаво беше от моя страна. Прибързано. Ако бях проявил по-голяма съобразителност, щях поне да грабна някакво оръжие.
	— Нямаше как да знаете.
	Куинт вдигна ръка да я прекъсне и кил на глава.
	Софи го изчака да каже нещо, но когато мълчанието продължи, попита:
	— Какво има?
	Куинт се обърна към нея със сериозно изражение Мили Боже, тези прекрасни, плътни устни. Софи неволно впи поглед в устата му.
	— Не чухте ли? — прошепна той.
	— Не. Какво да чуя?
	Той свъси вежди.
	— Трошене на стъкло. Вероятно прозорец. — Той й направи знак да го последва. — Елате. Трябва да проверя какво става.
	Софи разпери длани, сякаш да го спре.
	— Ами ако някой ме види? Струва ми се по-благоразумно да остана тук.
	Куинт въздъхна.
	— Първо, знам, че ще побегнете в момента, в който ви обърна гръб, а тъй като е възможно в къщата да има чужд човек, бих предпочел да сте пред очите ми. Второ, ако действително има опасност, ще е по-добре да сте с мен, отколкото сама тук.
	— Глупости. Най-вероятно е мишка.
	— В къщата няма мишки, поне не толкова едри, та да строшат стъкло. — Той вдигна рапирата и махна предпазителя. — Помислете логично, Софи. Правете каквото ви казвам, за да не губим ценно време в спор, който и без това ще спечеля.
	Слушала бе Куинт да спори и знаеше, че е блестящ. А и двамата бяха наясно, че не става дума за мишка. Тя неохотно вдигна другата рапира.
	Куинт вече беше на вратата и се наложи да побърза, за да го настигне. Неочаквано той замръзна на място и тя едва не се блъсна в гърба му.
	— Тихо — прошепна той през рамо.
	Пристъпи тихомълком в коридора и Софи го последва, като гледаше да върви плътно зад него. Къщата тънеше в тишина, а килимът заглушаваше стъпките им, докато напредваха към стълбите. Обстановката, отбеляза мимоходом Софи, клонеше към аскетичното. Мебелите и килимите бяха в отлично състояние, но атмосферата бе лишена от живот. Липсваха цветя, които да я освежат. Не се виждаха нито семейни портрети, нито картини, а кабинетът май бе единствената стая, която се използваше. Плътни калъфи покриваха мебелите, сякаш Куинт бе се настанил тук временно и всеки момент се канеше да се премести другаде.
	В подножието на стълбите той спря и се ослуша. Тя изчака на първото стъпало, макар да се чувстваше нелепо. Вероятността някой да е проникнал в къщата бе.
	Някъде в задната част на къщата изскърца дъска и Софи затаи дъх. Може би някой от слугите още беше буден. Вдигнал рапира, Куинт тръгна към звука. Преди да направят и дузина стъпки, от кабинета му изникна сянка и се измъкна в коридора. Мъж. Увит бе с кафяво наметало със спусната над челото качулка. Сянката се обърна към тях и застина, а Софи видя, че мъжът носи черна маска като на крайпътен разбойник.
	— Стой! — викна Куинт на мъжа и се втурна към кабинета.
	Ала в същия миг злосторникът побягна. Хукна към трапезарията, която, както Софи знаеше, водеше към верандата. Куинт се спусна след него, а Софи го следваше по петите. Беше по-бърз от нея, макар тя да се стараеше да не изостава. Завиха зад ъгъла и видяха как непознатият отваря френските прозорци и изскача навън. Куинт рязко спря на прага и тя го чу да изругава глухо.
	— Защо спряхте? — викна тя. — Настигнете го!
	В следващия миг забеляза, че Куинт стои неподвижен като статуя, а лицето му е изкривено от гняв и болка.
	— Какво има? Прилоша ли ви?
	— Не — сопна се той.
	— Тогава защо го оставяте да избяга?
	Куинт не отговори, стиснал устни.
	Объркана, но обзета от решимост, Софи хукна към верандата.
	— Тогава аз ще го догоня.
	Куинт зяпна. Софи прекоси верандата с бърза, твърда крачка като някоя развилняла се валкирия. И през ум не беше му минало, че ще се втурне сама да преследва непознатия. Нима напълно е лишена от здрав разум? Който и да е този мъж, със сигурност не желае да бъде разкрит, което значи, че би я наранил, без да се замисли. Исусе, наистина може да я наранят. Да я убият.
	„За бога, човече — рече си — Тръгвай.“ Софи рискуваше живота си заради проклетия му страх. Що за мъж се страхува да напусне къщата си? „Действай“ — нареди мозъкът му.
	Пое си пое си дълбоко въздух и стъпи върху първата каменна плоча извън трапезарията. Но преди да успее да направи втората крачка, сърцето му се препъна и тялото му плувна в студена пот. Не, не сега. Олюля се, решен да не се предава, и се вкопчи в рамката на прозореца. С усилие направи следващата крачка, _„Съсредоточи се. Правил си го хиляди пъти.“_ Хладкия ветрец облъхна кожата му — неприятно напомняне, че вече е наполовина вън, — и в този миг пред очите му избухнаха искри. Заля го паника, хилядократно по-силна, и в отчаянието си той се хвърли назад към безопасността на къщата.
	Превит на две, опря ръце о коленете, съвсем запъхтян. Връхлетя го чувство на срам и вина. Не може да го направи, не може да излезе навън, независимо колко важно е да я последва. Така ли ще премине остатъкът от живота му. Изцяло под властта на безпричинен страх и неконтролируеми физически реакции? В такъв случай ще е по-добре да си тегли куршума още сега.
	Кръвта му кипна от гняв, остър и непримирим. Гняв към себе си, към Софи, към онзи, който бе посмял да се промъкне в къщата му. А и къде е проклетата прислуга? Той пристъпи с тежка крачка към звънеца и едва не го изтръгна от стената.
	Когато най-после се появи задъхан лакей, Куинт чакаше край вратата към верандата.
	— Позвънихте, милорд.
	— В къщата нахлу непознат. Избяга в градината и вероятно ще опита да се измъкне през задната уличка. Вземете тази рапира — той посочи към пода — и се погрижете да се махне. Внимавайте да не го предизвикате на битка. Не си струва да рискувате живота си. — После добави през рамо. — Когато приключите, погрижете се лейди София да се прибере безпрепятствено у дома. След това ми докладвайте в кабинета.
	— Разбира се, Ваше благородие — отвърна младежът и вдигна рапирата.
	Куинт се оттегли в кабинета. Единствената стая в къщата, в която се чувстваше добре. Единствената, в която прекарваше дните си. И единствената, в която бе проникнал разбойникът. Какво ли е търсил?
	Писалището бе разположено в единия край на библиотеката, чиито стари, познати томове му бяха по-скъпи от любовница. Бе ги чел до последния, много от тях дори повече от веднъж, и именно между тези четири стени бе открил страстта си към знанието. Макар родителите му да наемаха най-добрите частни учители, Куинт предпочиташе да учи сам. На двегодишна възраст вече четеше, а преди да навърши осем, говореше свободно четири езика — резултат от дълги часове над книгите.
	Баща му почина, когато Куинт бе на шест. Момчето умоляваше майка си да не го изпраща в пансион, да го задържи при себе си и в продължение на няколко години тя му позволи да остане при нея. Но когато навърши десет, отказа да слуша повече аргументите му и го изпрати в „Итън“.
	Училището се оказа истински кошмар, особено през първите години. Абсурдно лесните уроци го отегчаваха, а съучениците му се подиграваха, задето задаваше въпроси в часовете. Бяха безмилостни към него, както в класната стая, така и извън нея, макар да правеше всичко възможно да не им обръща внимание. Да страни от всички. В крайна сметка бяха го пратили на училище, за да учи, а не да създава приятелства. И макар физически да бе в състояние да отвърне на нападките, защо да пада до тяхното ниво и да прибягна до подобно примитивно поведение?
	Всичко се промени един ден, когато четирима по-големи ученици заключиха вратата на спалнята и го оставиха по бельо на студа. Беше средата на януари, ужасно студено, и босите му крака бяха започнали да посиняват, когато две момчета от съседното общежитие се смилиха над него. Вкараха го в своята спалня, стоплиха го, дадоха му дрехи и чай. Когато се посъвзе, спасителите му нахлуха в общежитието му, изкъртиха вратата и здравата натупаха виновниците. Това бе най-страховитата и въодушевяваща гледка, която Куинт бе виждал през всичките си единайсет години.
	Този случай бе сложил началото на дружба, която продължаваше и сега.
	Ник Сийтън, навремето пренебрегван втори син на херцог, и Саймън Барет, многоуважаваният бъдещ граф на Уинчестър, скоро научиха Куинт на всичко, дето не можеше да се научи от книгите. Как да забива кроше. Как да хитрува на карти. Как да се измъква тайно от пансиона, без да го хванат, Куинт, от своя страна, им помагаше в уроците. Тримата бяха неразделни и положението в училище внезапно стана съвсем поносимо.
	Съдбата бе ги събрала и Куинт беше благодарен до гроб и на двамата, задето неведнъж бяха го спасявали от беда. Сега обаче благодареше на провидението, че двамата му верни приятели отсъстват и няма да станат свидетели на унижението му. Отново се чувстваше като единайсетгодишно хлапе, изоставено на свирепия студ, което така и не може да разбере защо е толкова различно от останалите, толкова „дефектно“. Предпочиташе никой да не вижда как се проваля в усилията си, как отчаяно се мъчи да запази здравия си разум.
	С въздишка насочи вниманието си към настоящето. Край отсрещната стена стоеше висок стъклен шкаф, който винаги държеше заключен. Вътре Куинт съхраняваше сувенири и спомени от пътешествията си през годините. Нищо ценно, но неканеният гост явно не бе на това мнение, защото стъклото бе разбито. Значи това е бил звукът, който Куинт бе чул преди минути.
	Захвана се да оглежда рафтовете за липсващи предмети и в този миг Софи изникна иззад гърба му.
	— Изгубих го из уличките — изпъшка тя. — Проклетникът се оказа бърз. Зави по „Чарлс Стрийт“ и изчезна.
	Куинт не искаше да я погледне. Нямаше да понесе въпросите и съжалението. Вместо това се взираше съсредоточено в малък рефракторен телескоп, донесен от Рим.
	— Въпреки това ви благодаря за усилията. Джон ще ви изпрати до дома.
	Настъпи мълчание и Куинт усети, че Софи чака. Какво, по дяволите, очаква да каже? Не можеше да й даде обяснение, нямаше отговор, а и не желаеше да започва разговор на тази тема. Нещо в него напираше да вие, да крещи в гняв и отчаяние, а мъката кипеше и се надигаше като прилив в гърдите му, та едва успяваше да я удържи.
	И най-малката пукнатина в самообладанието му щеше да срути стената, с която бе се обградил… и тогава не знаеше какво ще се случи.
	— Пъдите ли ме?
	Изненадата й пропука хладнокръвието му, макар и за миг. Той изправи гръб и скръсти ръце.
	— Трудно ви е да повярвате, че се осмелявам да държа такъв тон на съвършената дъщеря на маркиз, хукнала из улиците с мъжко облекло. Но ето че се осмелявам. Срещата ни приключи, Софи — тросна се той. — Урокът също. Съветите, тренировката, всичко… приключи. Вървете си и не се връщайте повече.
	— Ах, вие, твърдоглавецо — възкликна тя и присви очи. — Опитвам се само да ви помогна. Защо не желаете да приемете помощта ми?
	Обзе го ярост и смут и той стисна юмруци, за да не запокити нещо на пода.
	— Не се нуждая от помощта ви. Не се нуждая от ничия помощ.
	— Нима? Забравяте, че видях как ви подейства един нищо и никакъв изстрел. И как отказахте да подгоните…
	— Достатъчно! — кресна Куинт, грабна първото, дето му попадна — кристалната мастилница от писалището, — и я запокити към стената. Разлетяха се тъмносини пръски — страховито свидетелство за животинска ярост, каквато никога не бе демонстрирал. Запъхтян, той стисна очи, за да не гледа пораженията. _„Господи, какво животно съм!“_ Захлупи лице с длани. Ето че състоянието му се влошаваше. Заради нея.
	— Куинт — обади се тя тихо. — Позволете ми да ви помогна. Не знам какво ви мъчи, но всичко може да се оправи.
	Куинт поклати глава. Вечната оптимистка, неговата Софи. Глезена и обсипвана с грижи през целия й живот, баща й позволяваше да прави каквото си поиска без каквито и да било последствия. За Куинт обаче нямаше спасение. Как да я накара да разбере?
	— Това… аз… не мога да бъда оправен. Колкото по-скоро ми повярвате, толкова по-скоро ще престанете да се месите в живота ми и ще ме оставите на мира.
	— Това ли си мислите, че правя? Меся се в живота ви?
	Заболя го, като видя как лицето й сгърчи от обида, как раменете й увиснаха обезсърчено. Мразеше се, мразеше болестта, която разлагаше мозъка му. Налагаше се да я изгони, макар единственото, което искаше, бе да я притегли в обятията си и никога да не я пусне. Ала нямаше избор.
	— Милорд — Тейлър почука на отворената врата и надникна в стаята. — Стори ми се, че чух трясък. Случило ли се е нещо?
	Куинт преглътна и се опита да възвърне самообладанието си.
	— Всичко е наред. Погрижете се лейди София да се прибере у дома, Тейлър. Аз си лягам. — И без да поглежда назад, той излезе с решителна крачка от кабинета и пое към стълбите. Едно нещо бе сигурно, тази нощ сънят трудно щеше да го споходи.


	Някакви звуци теглеха Софи от дълбините на съня. Тя се противеше, опитваше се да се сгуши по-дълбоко в завивките, но внезапно стаята бе залята от светлина.
	— Махай се — изломоти тя и захлупи възглавницата върху главата си.
	— Милейди — обади се Алис. — Негова светлост желае да отидете в кабинета му, след като се облечете.
	Баща й иска да я види — при това толкова рано? Софи рязко се изправи.
	— Колко е часът?
	— Почти един.
	Тя примигна.
	— Така ли? Не мога да повярвам, че съм се успала толкова.
	— Ами така е, когато човек обикаля улиците по цели нощи — измърмори Алис.
	— Съвсем не съм обикаляла цяла нощ. Прибрах се в сравнително разумен час. — Само дето не бе успяла да заспи. Съзнанието й не спираше да превърта събитията от вечерта и случилото се с Куинт.
	Претърколи се и изстена. Болеше я цялото тяло. Даже пръстите на краката.
	— Имам ли време да се изкъпя?
	— Негова светлост е с управителя на имотите си. Предполагам, няма да забележи, ако се забавите още няколко минути.
	Алис отиде до вратата и надникна в коридора. Софи с мъка се надигна в леглото.
	— Мислиш ли, че пак ще ми изнесе любимата си проповед? — София бе я чувала толкова пъти, та вече бе в състояние да я изрецитира. _„Трябва ти съпруг, Софи. Няма да живея вечно, за да се грижа за теб. Очаквам тази година да си избереш съпруг.“_ Но макар да обичаше искрено баща си, Софи нямаше никакво намерение да го послуша. Упорството й щеше да го разочарова, за което й беше мъчно, но нямаше друг избор. Бракът не съществуваше като вариант за нея.
	Камериерката й се приближи към гардероба.
	— Май й е дошло време.
	Софи въздъхна тежко и преметна крака през ръба на леглото.
	— Негова светлост иска само да ви види задомена и щастлива със собствени дечица, милейди. Като всеки баща.
	Загриза я вина. Ако не беше толкова глупава, щеше да е омъжена. Повярвала бе, че лорд Робърт ще поиска ръката й. _„Много сгодени двойки консумират сватбената си нощ предварително, София. А ние ще се сгодим веднага щом успея да говоря с баща ви.“_
	Само дето след онази нощ така и не се обърна към баща й. Софи чакаше ли, чакаше, надеждата й гаснеше с всеки изминал ден, докато накрая, около седмица по-късно, го хвана натясно на едно соаре.
	— Робърт — каза, когато се убеди, че са сами. — Смятах, че възнамерявате да говорите с…
	Той я изгледа студено и лицето му й се стори съвсем чуждо, толкова бе сурово изражението му.
	— Значи сте ме разбрали погрешно — заяви той. — Съпругата ми трябва да е чиста, когато я приема в брачното ни ложе.
	Софи ахна.
	— Та аз… аз бях чиста.
	— Тогава защо нямаше кръв? — присмя се той.
	— Не зная. Чувала съм, че не всички жени кървят първия път.
	— Напротив. А и вие демонстрирахте прекалено голяма… охота за девица. Никога не бих опозорил семейството си с подобен съюз.
	Софи неволно трепна при спомена. Да опозори! Видяла бе истината в очите му — Робърт никога нямаше да й повярва. Беше убеден, че не е чиста и неопетнена. И сякаш за да го докаже, скоро след разговора им се ожени за друго момиче и младото семейство се премести да живее в имението му в Уелс. А Софи се закле никога да не допусне да я унижат отново.
	Никога нямаше да натрапи срама си другиму.
	Когато най-после се изкъпа, облече, нагласи прическата си и влезе в кабинета на баща си, беше почти три часа.
	— Добър ден, татко.
	Баща й вдигна поглед от писалището си. До него секретарят му дращеше с бясна скорост по пергамента, а маркизът диктуваше инструкции. Баща й беше сред приближените на лорд Ливърпул и запълваше дните си както с държавни дела, така и с грижи за владенията. Но макар да беше зает човек, винаги намираше време за нея. Той се надигна и гласът му омекна.
	— София! Ето я прекрасната усмивка, която разведрява мрачните ми дни. Ела тук, скъпа моя.
	Софи усети как разцъфва под топлите лъчи на обичта му. Баща й бе непринуден и топъл човек, никога не се страхуваше да покаже чувствата си към семейството си. На петдесет и осем все още беше красив мъж, висок и строен, с леко сивееща кестенява коса и бакенбарди. Когато се приближи към него, той протегна ръце и я целуна по бузата.
	— Надявам се да не съм прекъснал натоварения ти ден. Йейтс, би ли ни оставил насаме за минута?
	— Разбира се, милорд. — Секретарят събра записките си и излезе. Когато вратата се затвори, баща й я покани да седне.
	— Искам да обсъдя нещо с теб.
	Софи се настани на креслото срещу писалището му и сплете пръсти. Приготви се за най-лошото.
	— Скъпа моя — подхвана баща й и се върна на мястото си. — Знам какво е да си млад и да искаш да се забавляваш — повярвай ми, и аз съм се забърквал в безброй приключения, когато бях на твоите години, но ти си дама и за теб правилата са различни. Всяка година по това време ти изнасям една и съща лекция и всяка година ти пренебрегваш думите ми. Боя се, че се налага да прибягна до крайни мерки.
	Софи примигна. Та това не е обичайната му проповед. Крайни мерки? Какво ли иска да каже?
	— Татко, знам, че искаш да се омъжа. Ще си намеря някого до края на сезона, обещавам.
	— Така ми отговаряш всяка година, откакто дебютира в обществото. Но умело отблъскваш ухажорите си. След като майка ти… — Той си пое дълбоко въздух и сърцето на Софи се сви от болка, както за него, така и за нея самата. Баща й продължи: — Тазгодишният сезон ще е по-различен. Вече имам някого предвид. Така че, ако сама не вземеш решение, ще се наложи аз да го взема вместо теб.
	Стомахът й се сгърчи и тя зяпна.
	— Не! Не говориш сериозно!
	— Напротив!
	— Но защо?
	— Софи, наближавам шейсет. Искам да те видя задомена. И може би да прегърна едно или две внучета, преди да си отида.
	Ако Софи не беше седнала, вероятно щеше да падне на пода от смайване. И през ум не бе й минало. Естествено, знаеше, че някой ден баща й ще си отиде, но този ден й се струваше някъде далече в неясното бъдеще. Та той бе всичко, което имаше на този свят. Вярно, имаше и мащеха, и доведен брат, но това бе друго. Той беше човекът, който я люлееше и успокояваше след всеки кошмар, който й позволяваше да се пързаля по перилата на стълбите, както си е по нощница, който й позволяваше да си гледа прасенце вместо домашен любимец.
	— Колкото повече наближаваш трийсетте — не спираше той, — толкова по-трудно ще ти бъде да сключиш подходящ съюз.
	Зави й се свят, усети, че се задъхва.
	— Кой? Кой е той?
	Баща й поклати глава.
	— Няма да ти кажа, понеже се опасявам, че ще намериш начин да го отблъснеш, но бъди сигурна, че отговаря на всички изисквания за съпруг на единствената ми дъщеря. Достатъчно е да знаеш, че тази година най-после ще се омъжиш, независимо дали сама ще избереш съпруга си, или аз ще го избера вместо теб. — Той взе да прелиства книжата върху писалището си, неспособен да я погледне в очите, и Софи осъзна, че му е безкрайно неловко.
	Не му вярваше. Никога не би я омъжил против волята й. Непременно щеше да размисли, трябваше само да му даде малко време. И да положи известни усилия на тазгодишните балове. Да излезе един-два пъти на разходка в парка с някой обожател. И баща й щеше да омекне, сигурна беше.
	И все пак до края на деня не успя да се отърси от известни съмнения по въпроса.



>	Шеста глава

	На следния ден настроението на Куинт бе по-черно от обсидиан. Парчетата стъкло и мастилените петна в кабинета му бяха изчезнали, но той продължаваше да е в неведение кой би могъл да нахлуе в къщата и какво ли е търсел. Доколкото можеше да прецени, всичко си беше на мястото. Нищо ценно не бе задигнато. Собствените му записки бяха скрити на място, където никой не би могъл да ги намери.
	В допълнение към тези тревоги го глождеше и остро чувство на вина. Изгубил бе самообладание пред Софи. Бе се държал като дете, бе крещял и хвърлял вещи. Как да я погледне след такова нещо?
	Плахо почукване на вратата прекъсна мислите му.
	— Да? — озъби се той.
	На прага се показа една от прислужничките — Елизабет? Елайза?
	— Милорд, на вратата чака един господин и търси сър Стивън. Твърди, че въпросният джентълмен живее на този адрес. Какво да му кажа?
	— Къде е Тейлър?
	— Долу е, милорд. Аз бършех прах и чух, че се тропа.
	— Кой каза, че търсят? Сър Стивън? Тук няма човек с такова име. Кажи му, че е сбъркал къщата.
	— Точно в туй е проблемът, сър. Господинът твърди, че не е сбъркал къщата и че джентълменът, дето търси, е гост на Ваше благородие.
	Гост ли? Куинт разтри слепоочия.
	— Кой е господинът?
	— Лорд Маклийн, Ваше благородие.
	Куинт се замисли. Срещал бе Маклийн през зимата из клубовете и разни светски събития, но не бяха разменили повече от десет думи. Защо един шотландски граф — когото, между другото, неотдавна бе обсъждал със Софи — ще се яви на прага му да търси несъществуващ гостенин?
	— Поканете го в салона, ако обичате.
	Момичето се поклони и затвори вратата. Куинт се надигна, дръпна жакета от облегалката на стола и напъха ръце в ръкавите. Възможно ли е това посещение да има нещо общо с дуела на Софи? Докато заобикаляше писалището, се замисли дали все пак се е обърнала към Маклийн за помощ.
	Проклинайки собствената си глупост, той закопча жакета и тръгна към салона. Наистина би било по-разумно да се обърне към Маклийн. Та нали Куинт бе й казал да не се връща повече в къщата му? Снощи умишлено бе проявил грубост с надеждата да я отпрати. Така че би трябвало да се радва, задето е насочила вниманието си другаде, а не да изпитва парещо чувство в гърдите, което твърде много приличаше на ревност.
	Влезе в салона и лорд Маклийн се надигна да го посрещне.
	— Простете, че ви безпокоя, Куинт. Търся гостенина ви, сър Стивън.
	Куинт му направи знак да седне и сам се настани на едно кресло.
	— Опасявам се, че някой се е пошегувал с вас, Маклийн. Нямам никакъв гостенин.
	Едрият шотландец се намръщи, видимо озадачен.
	— Чух го с ушите си да казва, че е отседнал при вас. Защо братовчед ви ще лъже?
	— Братовчед ми ли?
	— Срещнах го у мадам Хартли преди две вечери, тъкмо бе се спречкал с лорд Толбърт. Видите ли, Толбърт предизвикал хлапето на дуел и не приемал извинение. Наложи се да се намеся, а Толбърт взе, че се засегна, задето един шотландец се меси в спор между англичани.
	Веждите на Куинт се стрелнаха нагоре и Маклийн кимна.
	— Именно. Аз, както се досещате, не можах да преглътна обидата. Предстои да се срещна с Толбърт в полето на честта, а сър Стивън се съгласи да ми бъде секундант.
	В съзнанието на Куинт се завъртяха няколко откъслечни парченца информация. Дуел. Кожени бричове. Маклийн. Хлапе. Братовчед на граф Куинт — и внезапно всичко си дойде на мястото. Мили Боже!
	Този път определено бе отишла твърде далече.
	Впи пръсти в облегалките на стола. Едва се сдържаше да не скочи и да… какво? Да размаха юмруци в безсилна ярост? Да напише гневно писмо? Нямаше как да се втурне през Мейфеър, та да й потърси сметка. За бога, колко бе жалък.
	— Как изглежда този сър Стивън? — с усилие попита той.
	— Млад. Едва станал от скамейката, мен ако питате. Малко дребен, но на мен всички ми се струват дребни. Кестенява коса. Очила. Слабоват.
	Значи крие очите си. Хитро. Не, никак не е хитро, поправи се той. Нищо в тази конспирация не показваше интелект. Има ли изобщо представа какъв удар ще понесе доброто й име, ако я разкрият? В съзнанието му набъбнаха безброй въпроси, ала нито един отговор. Не му хрумваше причина, поради която Софи да обикаля лондонските заведения, преоблечена като мъж. При това вертепите!
	Изглежда, нищо не можеше да я спре — освен ако я затвореха в кула с непробиваема ключалка, — а той не бе в състояние да стори нищичко. Никога не бе се измъчвал заради заболяването си, както сега. Представата как Софи обикаля Лондон по тъмна доба без придружител, облечена като мъж… та нали може да я сполетят всякакви злочестини. Трябваше й някой, който да я пази, но не и най-големият развратник в Лондон. Последният човек, който Куинт би искал да се навърта около Софи, бе мъжът срещу него.
	Маклийн го наблюдаваше внимателно и чакаше отговор. Има случаи, в които славата му на побъркан се оказва от полза. Куинт щракна бодро с пръсти.
	— Ама разбира се, братовчед ми. Как можах да забравя горкото момче? Обикновено си стоя в кабинета и не разбирам кога излиза и кога се прибира.
	— Значи все пак живее тук?
	— Да, случва се да се навърта наоколо. Но ще направиш най-добре, ако стоиш настрана от него.
	— И защо?
	— Защото е непредсказуем. Случва се по цели нощи да буйства като душевноболен. Друг път не може да се надигне от леглото. — Куинт се потупа по слепоочието. — Non compos mentis.
	Маклийн вирна вежда.
	— Е, исках да поговоря с нето за Толбърт. Вчера трябваше да намине у дома, но така и не дойде.
	Напълно разбираемо. Да се преструва на мъж нощем, и далеч по-лесно, отколкото през деня. Значи все пак е в състояние да прояви малко здрав разум.
	— Като настойник на момчето се страхувам, че не мога да допусна да участва. Психическото му състояние го прави крайно ненадежден като секундант. Нищо чудно да получи пристъп и да застреля вас, без да иска.
	Маклийн свъси вежди, но кимна, а Куинт продължи:
	— Случайно да знаете защо Толбърт е предизвикал сър Стивън?
	Маклийн надигна едрото си тяло от креслото и се ухили.
	— Не разбрах цялата история, но чух, че е заради жена от „Палавото котенце“.
	Куинт се задави, но побързала прикрие спазъма в гърлото с покашляне.
	— Така ли? Следващия път, като го видя, непременно ще го разпитам. Съветът ми е да направите всичко възможно да стоите настрана от сър Стивън за ваше добро. Ако бях на ваше място, щях да го заобикалям отдалеч. — Той се изправи и погледна настойчиво Маклийн. — Стойте далече от сър Стивън.
	Маклийн вдигна ръце, сякаш се предаваше.
	— Както желаете. Но може би ще си навлича по-малко неприятности, ако го угоите малко. Хлапето е кльощаво като върлина.


	В уличката зад магазина за чай чакаше голяма карета. При приближаването на Софи кочияшът побърза да скочи от капрата.
	— Моите почитания, милейди.
	— Здравей, Бигинс. — Мъжът отвори широко вратичката на каретата и нагласи стъпалото. — Благодаря. — Софи се качи и пружините на каретата изскърцаха недоволно. Завесите бяха спуснати и вътре светеше лампа. Бигинс затвори вратичката.
	— Съжалявам, че закъснях — рече Софи на двете жени, които чакаха в каретата.
	— Няма защо, милейди — отвърна Пърл Кели с усмивка. — С Мери тъкмо обменяхме професионални съвети, така да се каже. — Старателно подредените кестеняви къдрици обрамчваха нежното лице на Пърл — прическата й придаваше младежки, но и изискан вид. Макар до вечерта да имаше още много време, бижутата й проблясваха в полумрака. Софи никога не бе я виждала без нещо блестящо по пръстите и ушите.
	— В такъв случай искрено съжалявам, че съм пропуснала разговора. Може би…
	— Знаете, че съм обещала да мълча — Пърл размаха шеговито пръст. — Лейди Уинчестър и графинята жива ще ме одерат, ако се разприказвам, преди Ваше благородие да се омъжи.
	Софи прехапа устни, за да не изтърси, че няма никакво намерение да се омъжва, понеже усещаше, че няма смисъл. И без това никой не й вярваше. Обърна се към слабичкото, чернокосо момиче до Пърл.
	— Мери, благодаря ти, че се съгласи да се срещнеш с мен. С удоволствие бих дошла при теб в „Палавото коте“, ако беше възможно, но се страхувам, че сър Стивън не бива да показва носа си навън няколко дни.
	Вярно, че благодарение на лорд Маклийн сър Стивън бе се измъкнал от дуела с Толбърт, но пък бе се забъркал в друг дуел, също благодарение на лорд Маклийн. Кой да предположи, че мъжете от доброто общество са толкова избухливи?
	Мери сви рамене.
	— Нямам нищо против, милейди. Не всеки ден имам възможност да си побъбря с Пърл Кели и дъщерята на истински маркиз.
	— Няма ли да си навлечеш неприятности, задето си се измъкнала скришом?
	— Не, милейди. Приятелката ми Тиби ще ме прикрива.
	— Въпреки това най-добре да не те бавя. Питах се дали би могла да ми разкажеш за богатия джентълмен на Роуз, който се кани да я издържа.
	— Да я издържа ли? Не ми е споменавала, че си има покровител, Ваше благородие.
	— Но е казала на сестра си. Мислех, че може да е споделила и с теб.
	— Боя се, че не, милейди. Имаше си неколцина редовни клиенти, но не съм чувала някой да е хлътнал по нея.
	Софи се спогледа с Пърл.
	— А тези редовни клиенти — подхвана Пърл, — знаеш ли кои са?
	Мери наклони глава и се замисли.
	— Да видим. Знам ги само с имената, дето тя ги наричаше, тъй де, галените им имена. — Тя изви многозначително вежди.
	— Разбирам — Пърл се обърна към Софи, за да поясни. — Момичетата измислят прякори на клиентите си според това как са се представили в леглото или според личните им предпочитания.
	— Аха — възкликна Софи. — И кои помниш?
	— Така. Един от хората на О’Ший. Наричаше го Потния. Друг един господин, него наричаше La Gauche. — Мери отпусна ръка в скута си, протегна показалец и го наклони наляво. Пърл се изкикоти и Софи не се сдържа.
	— Това възможно ли е? — при което Мери и Пърл избухнаха в смях.
	— Добре, добре — спря ги Софи. — Някой друг?
	— Също и Наблюдателя. Не искал и с ръка да я докосне, а само да я гледа как… нали се сещате. — Мери се намести смутено на седалката. — Друг един наричаше Крал Джордж, понеже нещо не бил наред в главата, мир на праха му.
	— Не бил наред в главата ли? В какъв смисъл? — попита остро Софи.
	— Държал се шантаво. Не че проявявал склонност към насилие, просто бил… странен. Говорел всякакви глупости. Но мисля, че не би я наранил, милейди. Роуз не беше глупаво момиче.
	— Не се и съмнявам, но злото невинаги показва рогата си още на първата среща. Сещаш ли се за някой друг?
	— А, имаше и един, дето почваше да заеква, като се възбудеше. Пелтека, така го наричаше. Само тези си спомням, Ваше благородие.
	— Благодаря ти, Мери. Ще ми изпратиш ли вест, ако видиш някого от тях? Ще ми се да разбера истинската им самоличност.
	— Ще пратя, милейди. Сигурно ще почнат да посещават другите момичета от „Котето“.
	Софи бръкна в дамската си чанта, извади няколко монети и й ги подаде.
	— Скрий ги добре и ги похарчи за себе си.
	— Благодаря ви, милейди. Така ще направя.
	— Ще я изпратите ли? — обърна се Софи към Пърл.
	— Разбира се, милейди Вие се пазете.
	— И вие също.


	Скоро след като Маклийн си тръгна, пристигна друг посетител, когото Куинт не можеше да отпрати, колкото и да му се искаше.
	— Куинт, благодаря, че ме приемате — лорд Дейвид Хъдсън влезе с широка крачка в кабинета на Куинт, подпирайки се на бастуна в лявата си ръка. — Но ще трябва да ми обясните защо отказвате да се отбиете при мен, чак толкова ли сте болен?
	Хъдсън бе връзката на Куинт с Министерството на вътрешните работи вече седем години. Интелигентен и чаровен, Хъдсън бе един от най-важните хора в британското правителство, макар да не бе съвсем ясно какво точно прави. Привлякъл бе Куинт в служба на държавата по време на Наполеоновите войни и Куинт от години разработваше сложни кодове, които французите не можеха да разгадаят. В последно време контактите им не бяха толкова редовни. Хъдсън бе наясно, че Куинт работи върху нещо важно, но не знаеше подробности. А Куинт предпочиташе да пази работата си в тайна, докато приключи.
	— Можехте да ми пишете — отбеляза Куинт. — Нямаше нужда да идвате чак до Мейфеър.
	— Да, икономът ви се опита да ме изгони от прага. Излишно е да казвам, че не идвам заради прословутото ви гостоприемство.
	Куинт с неохота разчисти един стол.
	— Ами ако бях пипнал нещо заразно?
	Хъдсън се приближи до стола, вдигна с демонстративен жест краищата на фрака си и седна. Бастуна си подпря на писалището.
	— Но не сте пипнали нищо такова. Виждам, че сте в цветущо здраве.
	„По-добре да не споря“, помисли си Куинт. Нямаше намерение да обяснява колко болен е всъщност.
	— Е, щом вече сте тук, може би ще ми обясните защо искахте да се видим.
	Хъдсън облегна лакти на креслото и притисна върховете на пръстите си един в друг.
	— Доколко сте запознат с политическата ситуация в Гърция?
	Куинт наклони замислено глава и се опита да пресее късчетата информация в ума си.
	— Знам, че от няколко години назрява революция и че Филики Етерия набира членове с намерението да започне кампания за освобождаване от османците. Гърците имат подкрепата на Александър I, който вероятно се надява да разшири влиянието си след кръвопролитията, а Англия би предпочела Русия да не печели позиции толкова близо до бреговете ни.
	— Много добре. Касълрей смята, че е важно да запазим статуквото, за да гарантираме мира в Европа колкото може по-дълго. Но аз тихомълком организирам нещата така, че ако се стигне до конфликт, събитията да поемат в желаната от нас посока.
	— Аха.
	— Да, предполагам, сам виждате накъде върви разговорът ни. Знам за работата ви срещу Бони, знам и за дарбата ви да решавате нерешими загадки. Подозирам, че при сегашното ви заточение, дето сам сте си наложили, се опитвате да разчетете шифъра на Виженер. Излишно е да ви казвам колко ценно би било разкодирането му за британското правителство в случаите, когато се използва от други европейски правителства. Бихме могли да дешифрираме всяко съобщение. Затова ще задам въпроса си иначе — кой друг знае за работата ви?
	Изумително колко много знаеше Хъдсън.
	— Абсолютно никой.
	— Научих, че снощи в дома ви е нахлул външен човек. Защо на някого ще му хрумне подобно нещо, освен ако сте на път да намерите решението?
	Куинт застина, останал без дъх. Как е научил за снощната случка?
	— Нямам никаква представа.
	— Друга причина просто няма. Сигурен ли сте, че не сте споменавали пред друг за заниманията си? Например пред лейди София?
	Дявол го взел. Куинт се вгледа в лицето на събеседника си, но чертите на Хъдсън не издаваха нищо. Не разкриваха откъде би могъл да знае за… приятелството му със Софи. Във вените на този мъж течеше не кръв, а лед. Нищо чудно, че толкова бе се издигнал в служба на Негово величество.
	— Не, лейди София ми е просто приятелка. Нищо повече.
	Едва доловимо трепване на устните бе единствената реакция на Хъдсън.
	— Предполагам, че снощният натрапник не е намерил нищо. На сигурно място ли са записките ви?
	— Да.
	— Има ли шанс да ми разкриете къде ги държите?
	— Никакъв.
	Хъдсън взе да почуква един в друг пръсти със сдържано раздразнение.
	— Куинт, Касълрей не е особено популярен. Решенията му не се харесват на хората — първо Питърблу, после Шестте закона и други подобни. Критиките започват да влияят на преценката му. Общественото мнение може да се окаже изключително жестоко, когато се обърне срещу теб.
	Куинт се постара да не реагира. Чудесно познаваше правилата на играта. Хъдсън не обичаше да му отказват и бе заредил колчана си с добре подострени стрели. Изчакваше, беше нащрек.
	— Съмнявам се, че ще се задържи още дълго — продължи Хъдсън, — така че редно е да помислим за бъдещето на Англия.
	— Надявате се да го наследите?
	Хъдсън направи гримаса.
	— Небеса, в никакъв случай. Подобна роля е твърде явна за вкуса ми. Предпочитам да си остана в сенките — там, където е истинската власт. В нашите среди обаче вече се говори за наследник, човек, готов да се вслуша в здравия разум, когато е необходимо. Например, когато някой високопоставен благородник се нуждае от защитата ни.
	Куинт настръхна. Господи, как ненавиждаше политиката. Защо интелигентни мъже се захващат с политика, вместо да вложат времето и усилията си в далеч по-полезни занимания като например науката и философията — беше му напълно непонятно. Сигурен бе, че болестите и гладът отдавна да са премахнати, ако не са политиците. И агентите на британското правителство.
	— Не мога да ви дам нещо, с което още не разполагам, Хъдсън. Напредвам, признавам, но далеч не съм приключил. Когато съм готов, ще получите резултата, но не и преди това.
	Хъдсън се усмихна добродушно, макар погледът му да си остана твърд като кремък.
	— Разбира се. Стига аз да съм човекът, който ще го получи. — Намекваше, че Куинт би могъл да продаде решението на друга империя.
	— Защо да не сте? — възрази хладно Куинт.
	— Нямам представа. Но напоследък се случват странни неща, не мислите ли?
	Куинт се вторачи в Хъдсън. Късо подстриганата тъмна коса, каквато някога се носеше под перуките, бе оредяла над челото му. Ноктите му бяха чисти, спретнато подрязани. Дрехите му — елегантни, скъпи. Накуцването бе резултат от рана, с която бе се сдобил в Португалия, където бе воювал рамо до рамо с Уелингтън, преди да заеме поста си в правителството.
	Въобще фасадата беше безупречна, ненакърнена от ни едно петънце, дефект или прашинка. Защо мъжете пилеят толкова време в грижи за външния си вид, бе въпрос, който озадачаваше Куинт открай време.
	Ала въпреки внушаващия му уважение вид, нещо не беше наред, нещо привличаше вниманието на Куинт. Усещаше го интуитивно. Вгледа се в бастуна, който Хъдсън неизменно носеше и в който бе скрит остър нож.
	От дръжката, близо до топката, липсваше парченце дърво. Това обаче не го тревожеше. Тогава защо мозъкът му търсеше нещо компрометиращо? Отговорът се натрапваше от само себе си — умът му бе разстроен повече, отколкото смяташе. Тази мисъл дяволски го потисна.
	Хъдсън грабна бастуна си и се надигна от стола. Куинт също се изправи, много смутен.
	— В такъв случай ще ви оставя да работите — каза Хъдсън и се запъти към вратата. — Приятен ден, Куинт.
	Куинт го изчака да си тръгне и повика Тейлър.
	— Да, милорд?
	— Тейлър, колко души останаха от прислугата? Десет?
	— Девет, Ваше благородие. Камериерката от горния етаж напусна днес.
	Куинт взе да тършува из писалището за празен лист.
	— Сложи някоя от другите на нейно място или назначи нова. За мен е без значение. Благодаря ти, Тейлър.
	Това е всичко.
	— Простете за нахалството, Ваше благородие, но замисляли ли сте се дали да наемете камериер?
	С протегната към мастилницата писалка Куинт поклати глава:
	— Не, защо? — Не му трябваше камериер. Не беше ползвал услугите на камериер, откакто навърши двайсет. Вечно се мръщеха на навика му да си ляга късно и на склонността му да се облича сам. Бяха по-досадни и от бавачка, а той не желаеше да се грижат за него като за дете. Или малоумен. О, дявол го взел.
	— В домакинство като вашето, милорд, прислужниците имат много задължения. Задълженията по поддръжката на гардероба на Ваше благородие — кърпене, лъскане, гладене — ги натоварват допълнително. Това си е работа за камериер. Мисля си, че ако в къщата има камериер, прислужничките няма да напускат през ден.
	Явно на лицето на Куинт бе се изписал ужас, защото Тейлър побърза да добави:
	— Може да се настани на долния етаж, милорд, ако така предпочитате. Не е необходимо изобщо да го виждате. Но ще се грижи за облеклото ви, та прислужничките да не са толкова претоварени.
	Звучеше логично, дявол да го вземе. Куинт не се съобразяваше с установения ред, но май не беше честно да изисква толкова много от слугите си.
	— Добре. Намери някой, но гледай да не се мярка пред очите ми.
	— Благодаря ви, милорд. — Тейлър се оттегли и остави Куинт да разсъждава върху разговора с Хъдсън.
	Откъде ли черпи сведенията си? Излиза, че някой му слухти и предава информация за Министерството.
	Да не забравяме и крадеца. Вярно, разпределението на стаите не бе сложно, но явно мъжът знаеше най-бързия път за бягство. Следователно бе запознат с плана на къщата. Знаел е също и че Куинт и Софи са заети в салона. Кой ли е този човек?
	Прислугата бе разнородна по състав, най-вече защото Куинт се славеше като опак господар, а и защото не си правеше труда да изисква препоръки от предишни господари. Напълно бе възможно някой от слугите да не е този, за когото се представя. Напоследък агенциите за наемане на прислуга отказваха да работят с него, така че новоназначените идеха направо от улицата. Не че имаше значение — собствените му впечатления бяха по-важни от препоръките на агенциите.
	Да вземем например интервюто с Тейлър преди няколко седмици. Младолико хлапе с взети назаем обувки, възслаба фигура и поизбледнял кафеникав белег от изгорено на опакото на китката. Твърде млад, за да е служил другаде като иконом, но отчаяно си търси работа. Куинт го нае начаса. И все пак, не можеше да затваря очи, че не знае нищо за хлапето.
	Той огледа кабинета и свъси вежди. Тази къща бе последното му убежище, единственото място, където би могъл да се усамоти. Тук бе израснал… тук бе погребал родителите си… в тази стая бе наследил титлата си. Единственото място на света, в което се чувстваше в безопасност.
	Поне досега.


>	Седма глава

	Куинт зяпна оставената на прага кошница. Покрита бе с червено вълнено одеяло, а отгоре бе прикачен голям лист хартия, на който пишеше: „За Негово благородие“.
	— Кой каза, че я е донесъл, Тейлър?
	— Не зная, милорд. Човекът си тръгнал, преди готвачката да отвори вратата.
	Куинт се почеса замислено по брадичката. След като преди няколко вечери в дома му бе нахлул крадец, вече нищо не можеше да го изненада.
	— Я отстъпи, Тейлър — нареди той.
	Икономът се отдръпна и Куинт повдигна крайчето на одеялото. Зърна кафеникава козина. И крачета.
	Дръпна рязко одеялото и видя спящо куче. По-точно кученце. Светлокафяво с черно петно до носа. Около шията му бе завързана на фльонга широка алена панделка.
	— Гледай ти, че то било кутре! — възкликна готвачката и двамата с Тейлър се надвесиха над рамото на Куинт. — При туй много сладичко.
	Куинт направи физиономия.
	— Нищо сладичко няма в кучетата. Кучетата са мърляви и изключително глупави животни. Непрекъснато изискват внимание и ядат. — Той не довърши, понеже животинчето се размърда, крачетата му потрепнаха, примигна няколко пъти и се претърколи по гръб, за да се протегне хубавичко.
	— Момченце, мен ако питате — прихна готвачката, но бързо се овладя. — Моите извинения, Ваше благородие.
	— Излишно е да се извинявате, че сте стигнали до правилен извод предвид очевидните анатомични дадености — отбеляза Куинт и се изправи. — Въпросът е какво ще правим с него. Не можем да го задържим. Ако момчетата от конюшнята…
	Готвачката ахна.
	— Ама милорд, кутрето е за вас. Някой го е оставил за Ваше благородие. Кученцето се обърна по корем и се изправи, а огромните му уши увиснаха тежко. Вдигна едри лапи върху ръба на кошницата и се опита да се изкатери.
	— Възможно е, но аз не разбирам нищо от домашни животни. Не знам нито как да се грижа за него, нито с какво да го храня.
	— Че то хич не е трудно, милорд. Така де, щом веднъж го научите къде да си върши работата…
	Куинт прокара длан през лицето си. Исусе, това животно ще уринира — че и по-лошо — из цялата му къща. Тейлър се изкашля.
	— Ако ми позволите да изразя мнение, милорд, струва ми се, че кучето ще внесе полезна промяна в домакинството ни. Прислугата с радост ще се грижи за него.
	— Ами да — побърза да се включи и готвачката. — И аз тъй мисля, милорд.
	Прекрасно. Сега Куинт щеше да изглежда като истински звяр, ако се опиташе да се отърве от животинчето.
	— Кучетата се нуждаят от движение. Кой ще го води на разходки?
	— Ще възложа на някой слуга.
	— Предполагам — обърна се Куинт към готвачката, — ще ми кажеш, че ти пък ще го храниш.
	— Да, милорд. В кухнята има предостатъчно остатъци за такъв мъник.
	Кутрето още се мъчеше да се измъкне от кошницата, понеже бе по-висока него. Куинт се наведе и я наклони, та създанието да се изтърколи навън. Размахало опашка като обезумяло, кутрето се спусна с подскоци по стълбата и взе да души пръстта.
	Куинт се досещаше кой го е донесъл. Явно нямаше намерение да престане да пъха нос въпреки суровите му думи. Защо го тормози толкова упорито? Обучението по стрелба, фехтовката… а сега и куче. Нямаше време за домашен любимец. Трябваше да се съсредоточи изцяло върху експериментите и проучванията и да търси начин да възвърне предишния си разум. Отпреди злополуката.
	Още не бе решил какво да прави със сър Стивън. Цялата работа щеше да е доста забавна, ако не бе толкова опасна. Има ли някаква цел, като се скита с мъжки дрехи, или чисто и просто й е скучно? И как така никой не е разкрил тайната й досега? Той би я познал независимо колко убедително се е предрешила.
	Кучето се стрелна по стълбата, вдигна се на задни крачка и опря грамадните си предни лапи върху ботушите на Куинт. Изглеждаше абсурдно щастливо, огромните му кръгли очи блестяха налудничаво, та Куинт се питаше на какво толкова се радва едно глуповато същество като кучето. Май животинчето искаше нещо от него, ала той нямаше представа какво да стори.
	— Иска Ваше благородие да го погали — обади се тихо готвачката. — Е, хайде де. Почешете го зад ушите, милорд.
	Почувствал се изключително неловко, Куинт протегна ръка под взора на готвачката и Тейлър и погали главата на кутрето с един пръст. Мека козина. Никога не бе докосвал куче. Майка му не разрешаваше домашни любимци. Естествено, бе изучавал животни в провинцията, яздил бе коне, но никога не беше галил куче. Въпреки неумелата му ласка, създанието като че се зарадва, поне ако се съдеше по махането на опашката.
	Внезапно кутрето облиза дланта му. Куинт дръпна ръка и рязко се изправи, сетне поклати глава на собствената см глупост. Та облизването е инстинктивна реакция на животните от семейство Canidae — както като начин за почистване на козината, така и като израз на положителна емоция. Въпреки това избърса ръка в панталона.
	— Каква порода ще да е, как мислите? — обади се готвачката.
	— Струва ми се, че е мастиф — отвърна Тейлър. — И ако съдя по големината на лапите му, ще стане доста едричък.
	— Разбираш ли от кучета? — попита го Куинт.
	Страните на младия мъж поруменяха.
	— Израснал съм в провинцията, милорд, а семейството ми гледаше какви ли не животни.
	— Отлично. В такъв случай можеш да смяташ това куче за своя отговорност.
	Кутрето взе да препуска из двора с развети уши и Куинт се замисли върху чудатия подарък. Куче. От къде на къде?
	— С удоволствие ще се грижа за него — отвърна Тейлър, — но редно е да му дадете име, Ваше благородие.
	— Име? С което да го наричаме, това ли имаш предвид? — Как да кръстиш такова създание? Беше му странно да даде самоличност на животното, сякаш е човешко същество. А направеше ли го, щеше да му е по-трудно да се отърве от него.
	От друга страна, ако го подареше на някого, Софи като нищо щеше да му донесе друго, Куинт въздъхна. По-добре ще е да задържи проклетото животинче. Засега.
	— Canis horribilis.
	— Милорд?
	— Така ще се казва. Canis horribilis. — Куинт посочи кутрето, което ровеше под близкия храст. — Смятам, че му подхожда.
	Тейлър сви устни, но той запази самообладание.
	— Отличен избор, Ваше благородие.
	Куинт се ухили.
	— Радвам се, че одобряваш, Тейлър. Кучето е изцяло твое. — С тези думи Куинт се завъртя на пета и понечи да тръгне към кухнята. Ала не бе направил и крачка, когато нещо се удари в глезена му. Кутрето приклекна до петите му. — Заминавай с Тейлър, Канис. — Мъникът проточи език, седна на земята и взе да мига насреща му Куинт посочи иконома и се намръщи на кучето. — Върви, Канис.
	Никаква реакция. Животното търпеливо се втренчи в него.
	Той прокара пръсти през косата си. Доколкото познаваше Софи, тя със сигурност бе наблизо и наблюдаваше сцената. Е, дано гледката й допадне. Прескочи кутрето, мина покрай Тейлър и спря на прага.
	— Не очаквайте да съм ви благодарен — провикна се в гаснещата светлина.
	Бе готов да се закълне, че миг преди да хлътне в къщата, я чу да се кикоти отнякъде.


	Зловонието на Темза изпълваше каретата и Софи извърна глава към прозореца. Денем пристанището гъмжеше от работници със сурови, груби лица, от моряци, които разтоварваха сандъци, и енергични служители на митницата. Нощем над цялата местност се настаняваше зловещо безмълвие. Служителите в агенцията по приходите гледаха никой да не припари до пристанищата, за да опазят от кражби товарите, а моряците се отправяха към вертепите и кръчмите.
	Каретата най-после спря. Софи отвори вратичката и се измъкна навън. Кочияшът скочи на земята и за миг тя се стъписа от едрата му фигура. Покачен на капрата не й изглеждаше толкова грамаден. Тя бръкна в джоба си за монети, подаде му ги и понечи да тръгне.
	— Ще ви чакам ей там, сър — обади се мъжът и докосна вежливо шапката си.
	Софи спря. Макар да оценяваше любезността му, стори й се странно, че очаква да приключи бързо.
	— Нямам представа колко ще се забавя.
	— Не се тревожете, сър. Нямам нищо против да почакам.
	Хм. Това бе първият нает кочияш, който не потегляше на мига, щом му плати. Но пък би било глупаво да спори.
	Полицейското управление, което отговаряше за района на Темза, се намираше на „Уапинг Стрийт“ № 29. Семпла триетажна сграда на самия бряг на реката. Вече двайсетина години тукашните полицаи имаха задачата да арестуват и задържат всеки, заловен да нарушава закона в околностите на реката. В началото работата им бе да пазят мирните граждани от пиратски набези и кражби, сега обаче в задълженията им влизаше и ваденето на тела, открити в реката — поводът, по който Софи бе дошла.
	Тя почука на вратата. След няколко минути се чуха стъпки, вратата се отключи и я поканиха да влезе. Мъжът бе нисък, с очила. Наближаваше четирийсетте.
	— Добър вечер — поздрави го тя и пристъпи на грубия дървен под. — Казвам се сър Стивън Радклиф. Бих искал да поговоря с някого във връзка със злощастната находка през деня.
	Мъжът я изгледа над очилата.
	— Простете, сър, но злощастните находки са по няколко на ден. За коя точно става дума?
	— За момичето. Момичето с отрязаната ръка. — Софи вдигна дясната си ръка, за да покаже какво има предвид. — Боя се, че не е изключено да я познавам. Бих искал да видя тялото, ако е възможно.
	— Хирургът я отнесе на долния етаж — отвърна мъжът и тръгна към широкото писалище до стената. — А и в момента ще е трудно да я познае човек. Виждали ли сте тяло, извадено от река, сър?
	Софи поизправи рамене. Или поне се опита.
	— Не съм, но това няма да ме откаже. Възможно е момичето да е сестрата на моя камериер и съм твърдо решен да успокоя прислужника си. — Тя плъзна няколко монети по писалището.
	Чиновникът побърза да ги прибере.
	— Разбира се, сър. Последвайте ме.
	Заобиколи писалището, стиснал голяма връзка ключове, и взе лампата от ъгъла. Отключи вътрешната врата, зад която се показаха няколко стъпала, и двамата слязоха надолу. Бледата светлина хвърляше сенки върху мръсните стени. От двете страни на коридора се редяха врати с внушителни ключалки. Продължиха до дъното на коридора, където мъжът извади втори ключ и отключи масивна дървена врата.
	— Нощно време я държим заключена — поясни той и й направи знак да влезе.
	Помещението се оказа ярко осветено от стърчащи навсякъде лампи. По всички повърхности бяха наредени сребристи инструменти, разпръскващи мрачни отблясъци. Имаше три дълги маси, две от които, покрити с платнище. Млад мъж с брада и кръв по дрехите — очевидно хирургът — бе се привел над третата, празна маса със запалена пура между пръстите. Под очите му тъмнееха сенки, сякаш дълго не бе спал.
	— Господинът иска да види момичето, дето извадихме онзи ден, онова с отрязаната ръка — обяви чиновникът.
	Лекарят уморено вдигна пурата.
	— Нали нямате нищо против? Тъкмо да не ви се насълзят очите, ако не сте свикнали с миризмата.
	Софи кимна, благодарна за предложението. Лепкавата миризма на разлагаща се плът наистина я тревожеше. Мъжът кимна към дългата маса, на която имаше нещо, покрито с платно.
	— Ето тук. — Той се приближи, рязко издърпа платното и разкри подуто, белезникаво голо тяло с дълъг разрез по средата.
	Софи заби нокти в дланите си, за да не ахне. Никога не бе виждала труп, камо ли изваден от водата. Кожата бе сивкава и отпусната, на места разкъсана, коремът — подут. Косата бе отрязана късо, грубо, безформено. Софи се приближи и стомахът й се сви от жал.
	— Двамина полицаи я намерили вчера около пладне. Някакви хлапета мятали камъни във водата край Хорслидаун и те отишли да проверят какво става. Извадили я и я донесли тук.
	Софи преглътна с мъка.
	— Знаете ли как е умряла?
	Мъжът посочи лилавите следи около шията.
	— Удушена е.
	— И ръката й е отрязана.
	— Да, при това много умело.
	Софи обиколи масата и огледа тялото от всички страни. Миризмата ставаше все по-силна и взе да й се гади. Извади кърпичка от джоба на палтото си и я притисна към носа си.
	— Това петно тук, на крака. Татуировка ли е?
	— Да. Карта за игра, дама пика. Вероятно знакът на дома, в който е работила. Не се среща често, но в някои вертепи го правят.
	Значи не беше Роуз от „Палавото коте“. Заля я облекчение, уви, краткотрайно — та това означаваше, че е убито още едно момиче. С него ставаха общо четири за последните шест месеца, а за Роуз все още не знаеха нищо. Замисли се за Наталия от кръчмата, изчезнала преди няколко седмици. Възможно ли е и тя да е убита?
	— Можете ли да ми кажете нещо друго? Имате ли представа кога е убита?
	Мъжът издуха дълга, тънка ивица дим.
	— Обикновено тялото се издига на повърхността най-рано след втория ден, в зависимост от температурата. Убита е, преди да я хвърлят в реката. По всичко личи, че е била изнасилена.
	Софи стисна клепачи. Ужасна смърт, независимо дали жертвата е проститутка, или дама.
	— Благодаря ви. Струва ми се, че това е всичко. Ще приемете ли малко пари, за да я погребат както трябва?
	Това като че го изненада.
	— Дайте ги на чиновника, сър. Момичето би оценило жеста ви.
	Вратата се хлопна зад младия посетител и чиновникът, който бе подслушвал, доколкото му бе възможно, поглади замислено брада. Сър Стивън, така бе се представил младокът. Защо един млад джентълмен ще си прави труда да посещава полицейско управление посред нощ? Уж бе дошъл да види момичето, последната жертва на Речния убиец, както го наричаха вестниците, но бе задал твърде много въпроси. Сякаш искаше да узнае нещо повече от самоличността на момичето.
	Разпитвал бе хирурга и за другите жертви. Защо? Нали уж се интересуваше само от последното момиче? Дали пък бе излъгал?
	Трябва да се отбележи, че чиновникът получаваше немалко пари от тайнствен господин, за да държи под око случващото се на „Уапинг Стрийт“. Благодетелят му изискваше ежеседмични доклади за разследването и действията на полицията, които той изготвяше старателно и доставяше на посочения адрес. Това бе и основната причина да предпочита нощната смяна. Предвид постоянното присъствие на инспектори, лодкари и полицаи, през деня бе невъзможно дори да се изпикае, без някой да надзърне над рамото му.
	Нощно време можеше да прави каквото си поиска. Понякога, когато докарваха поредното тяло, хирургът оставаше да работи до късно, но си стоеше на долния етаж. Така че нямаше кой да го спре да вземе писалката и да извади нов лист пергамент.


	Куинт стоеше зад вратата към верандата и гледаше как Канис подскача из тъмната градина с развети уши. Изминали бяха два дни, откакто кутрето бе се присъединило към домакинството, и Куинт трябваше да признае, че грубото нахлуване в личното му пространство не е чак толкова неприятно, колкото бе очаквал. Животното почти не се отделяше от него — нещо, което му действаше учудващо успокоително.
	Не че би признал пред някого.
	Тейлър бе се оказал прав — прислугата обикна животинчето и с готовност участваше в разходките и храненето. Ала Канис неизменно се връщаше при Куинт. Бе се привързал към него и той не можеше да направи нищо. Как ли се е досетила?
	Канис залая радостно, със същия настойчив лай, както когато искаше да привлече вниманието му. Някой бе се промъкнал в градината и не беше нужно да си гений, та да се досетиш кой. Май й ставаше навик да се прокрадва тайно в имота му.
	— Излишно е да се криете — провикна се Куинт. — Няма да млъкне, докато не се покажете.
	Зверчето определено показваше характер, щом си наумеше нещо.
	Джавкането заглъхна и в следващия миг Софи се появи с очарователно смутено лице, гушнала кучето.
	— Нямах намерение да ви безпокоя. Исках само да се уверя, че не сте го подарили. — Тя се качи по стъпалата до верандата, пусна Канис и отиде при Куинт. Носеше черно наметало и боне — явно специалният й тоалет за дебнене в храстите…
	— Много се изкушавам, но прислужниците са се влюбили в проклетото животно.
	— Само те ли?
	Не му се нравеше самодоволната й усмивка, никак не му се нравеше.
	— Дадох му име, нали? Какво повече искате от мен?
	— По-приятно ли е без обувки?
	Куинт сведе поглед към босите си крака. Трудно бе да се каже кога бе се появило желанието да усеща студения мрамор под голите си стъпала, но така наистина се чувстваше по-жив. Един истински джентълмен не би допуснал да го видят без обувки, но той нямаше намерение да се обува. Ако на Софи й е неприятно, може да се прибере у дома.
	— Освежаващо е. Краката сякаш черпят сила от студенината. Трябва да опитате някой път.
	Софи вдигна полите си, изпод които се подадоха кафяви ботушки с черни връзки. Наведе се, развърза връзките. Куинт я наблюдаваше с възхищение и ужас. Наистина ли ще изуе ботушките? Нормите на благоприличието не го вълнуваха особено, но си даде сметка, че все пак това минава всички граници.
	Чуха се две глухи тупвания и тя стъпи на пода по чорапи. Сърцето му биеше лудо, но не от страх. В тънките чорапи стъпалата й изглеждаха толкова малки и нежни. Тя размърда пръсти и въздъхна — звук, който неочаквано запрати гореща вълна към слабините му.
	_„Най-обикновени крайници на двуного същество“_, рече си и се извърна към градината. Нищо повече. Функционални придатъци, които не би трябвало да го изкушават. Нито да си представя как прокарва език по гладката извивка на ходилото, или пък да се замисля колко меки ще са тези стъпала, ако се плъзнат по задната част на бедрата му.
	— Жалко, че не мога да си сваля и чорапите — измърмори Софи. — Но и така е божествено.
	Куинт преглътна с мъка и скръсти ръце. Представата как Софи свлича чорапите по голите си крака, бе твърде възбуждаща, за да я задържи в съзнанието си — не и ако не искаше да я стресне с явна ерекция.
	— Не се изненадвам. Сигурно не е лесно да обикаляш задните улички на Мейфеър.
	— Напълно сте прав — съгласи се тя ведро.
	— Защо сте дошли, Софи?
	Софи впери поглед в пръстите на краката си и ги размърда — явно се колебаеше. И вероятно се опитваше да измисли някаква причина, понеже не желаеше да каже истината.
	— Искам да чуя истината — обади се той.
	— Помислих, че ще е приятно да се разходя. А и вие обикновено си лягате късно, та реших да намина да видя дали сте буден.
	Куинт изсумтя недоверчиво. Никоя дама не се разхожда сам-сама посред нощ.
	— Наясно сте, че живея сам, нали? Че това тук е дом на ерген?
	— Трябва ли да се страхувам? Да не би да се каните да ме завържете за леглото си, за да ме похитите, когато пожелаете?
	Куинт положи огромно усилие да пропъди тази картина от съзнанието си. Излишно бе да разсъждава над нещо, което никога нямаше да има.
	— Точно така. Позволете ми първо да освободя жената, която в момента е завързана там.
	Софи се подсмихна.
	— Ето нещо, което никой не знае за вас — че сте изключително забавен.
	Само Софи би могла да каже такова нещо. Никой не би го нарекъл забавен. Чудат — да, странен и студен — също.
	— Не всеки може да оцени чувството ми за хумор.
	— Признайте, че кучето ви се нрави, Куинт.
	„Никога.“
	— Знаете ли, че римляните са пращали мастифи в броня срещу враговете си?
	Софи въздъхна, подразнена от уклончивия му отговор, и Куинт прикри усмивката си.
	— Както винаги — отбеляза тя сухо, — сте добре информиран.
	— Всъщност напоследък съм в пълно неведение.
	Тя изви вежди.
	— Така ли? За какво?
	— Не ми хрумва защо обикаляте Лондон посред нощ, облечена като мъж. Също и какво ви е отвело до полицейското управление при Темза. Ще бъдете ли така любезна да ме осветлите?
	— Откъде… — Тя скръсти ръце и вирна брадичка. — Да не би да сте пратили някого да ме следи?
	— Да. И не виждам защо се изненадвате. Ако в Англия изобщо е имало жена, която да се нуждае от постоянен надзор, това сте вие.
	— Кочияшът. Трябваше да се досетя — Софи разтри слепоочия. Не мога да повярвам на безочието ви. Нямате никакво право да следите какво правя, а и държа да отбележа, че се справям прекрасно и сама.
	— Само защото никой не ви е огледал, както трябва. Не разбирам как е възможно някой да ви сбърка с мъж. На косъм сте от скандала, Софи.
	— Губите си времето, ако смятате, че можете да ме спрете.
	— Не съм казал, че искам да ви спра. Ако беше така, щях да съобщя на баща ви каквото знам. — Куинт забеляза паниката, изписана на лицето й, и вдигна ръка. — Няма да го направя, освен ако сметна, че се намирате в непосредствена опасност. Това обаче не означава, че е разумно да продължавате по този начин. Затова наех човек, който да ви кара тук и там и да се грижи за сигурността ви — независимо как сте облечена. Но все пак искам да знам защо се представяте за сър Стивън.
	Мълчанието се проточи толкова дълго, та Куинт реши, че няма да получи отговор.
	— Ще ми се смеете — пророни тя тихо.
	— Едва ли. Кажете ми, Софи.
	— Намерих си нещо като… хоби — обясни тя и махна с ръка. — Разследвам разни неща. Помагам на хора — на жени, които си нямат закрила. Проститутки, прислужници и други такива. Всичко започна преди години, когато сестрата на камериерката ми бе обвинена, че краде прибори от къщата, в която работеше. Открих виновника, а после и други ме потърсиха за помощ. Установих, че ако съм облечена като мъж, разследването върви по-лесно, а и околните ме приемат сериозно.
	Уви, Куинт не се съмняваше в думите й. Прекрасно знаеше, че в никое общество на света жените не се радват на привилегиите на мъжете. И все пак обяснението й ни най-малко не го успокояваше.
	— Разследвате, значи. А аз си мислех, че не сте изложена на непосредствена опасност. Оказва се, че положението е по-страшно, отколкото се опасявах.
	— Не е вярно! — Софи тропна с крак. — Помагам на хората. Освен това внимавам.
	— А, разбира се — изсумтя той. — Приемате дуели. Съгласявате се да бъдете секундант на Маклийн. Обикаляте игралните зали.
	Тя го изгледа сърдито.
	— Учудващо добре сте информиран за човек, който не напуска дома си.
	— Интересно, нали? Наистина съм отлично осведомен за всичките ви лудории. Какво, смятате, означава това?
	— Нямам и най-бегла представа.
	— Означава — подхвана Куинт съвсем сериозно, — че след като до моите уши стигат слухове, ще стигнат и до чужди. Именно затова наех човек да ви пази. За бога, Софи, не се ли замисляте какво може да ви се случи във вертеп? Могат да ви завлекат в някоя стая и да ви заставят да правите неописуеми неща. Неща, които жена като вас никога не бива да научава.
	— Жена като мен. — Та се изсмя мрачно и Куинт забеляза червенина от гняв по бузите й. — Нямате никаква представа що за жена съм, какво зная и какво не. И не ми трябва телохранител — Не сте ми баща, Куинт, нито пък съпруг.
	Ударът бе добре премерен и Куинт го усети остро, цялото му тяло се стегна. Кимна вдървено.
	— Тук сте права. Но това не означава, че като ваш приятел не се чувствам отговорен за добруването ви.
	— Но защо?
	— Защото, ако съдя по честите ви гостувания в дома ми, не сте безразлична към моето.


>	Осма глава

	В гърдите на Софи се надигна странно разочарование, заличи гнева, породен от високомерието му, и тя бе принудена да извърне поглед — Така значи. Интересува се от добруването й — като приятел, естествено. Точно както и тя за неговото. Също като приятел. Точно така.
	Тогава защо й се искаше Куинт да бе казал нещо повече? Нещо различно? „Защото изпитваш нещо друго към него, глупачке!“
	— Ами ако откажа? — попита тя.
	— Ако откажете или се опитате да се криете от мой човек, ще се наложи да пиша на баща ви.
	Тя го изгледа изпитателно, но изражението му не издаваше нищо. Възможно бе да блъфира, но нямаше как да е сигурна. Пък и това упоритото вирване на брадичката, тези здраво стиснати челюсти й бяха твърде познати.
	— Добре тогава.
	Кучето доприпка, подуши краката на Софи, подмина я и отиде при Куинт. Легна на земята до босите му нозе. До мъжествените му боси нозе. При тази гледка Софи усети особена тръпка дълбоко в корема. Дали кожата му навсякъде е такава — бледа, покрита с меки кафяви косми?
	— Освен това — не млъкваше Куинт — ще трябва да ми обещаете да стоите настрана от места като „Палавото коте“.
	Тези думи рязко я върнаха в настоящето.
	— В никакъв случай! — възкликна тя. — Настоявам да разполагам със свободата да ходя, където е необходимо, за да получавам нужните сведения. Сър Стивън ми осигурява тази свобода. И държа да кажа, че дори и там съм в пълна безопасност.
	— Безопасност! — Куинт отметна глава и от гърлото му се откъсна безрадостен смях. — Твърде далеч сте от безопасността дори когато сте облечена като мъж. Сър Стивън не е достатъчно силен, за да се сбие или да избегне уличен крадец. Онази част на града е далеч по-опасна, Софи. А какво ще се случи, ако някой господин със слабост към женствените момчета си падне по сър Стивън?
	Да си падне… по сър Стивън? Мили Боже. Тя взе да мига безмълвно насреща му.
	— Виждам, че това не ви е минавало през ум, прекрасна моя наивнице. Едно е да посещавате дома на мадам Хартли, където господата се държат сравнително цивилизовано. Но „Палавото коте“ е съвсем друго нещо. Там не важат никакви правила.
	— Изобщо не съм наивница. И не съм толкова глупава. Знам точно какво се случва из вертепите. Ако искате да знаете, във всеки един момент нося оръжие, за да се защитя при нужда.
	Куинт вирна вежда.
	— Какво оръжие? Със сигурност не е пистолет.
	— Нож. Нося го навсякъде.
	— Навсякъде? Дори и тук, сега?
	Тя кимна, нетърпелива да покаже, че не е пълна глупачка.
	— Разбира се.
	Куинт се обърна и с няколко крачки преодоля разстоянието, което ги делеше. Софи, стресната от странния блясък в кафявите му очи, неволно отстъпи.
	Едрата му фигура се надвеси над нея и тя вдигна ръце да го спре.
	— Куинт, какво.
	— Ами ако го намеря?
	— Кое да намерите?
	— Ножа. Ако успея да го намеря и ви го отнема? Ще се откажете ли от глупостите, след като ви докажа колко слабо сте подготвена за подобни опасности?
	Гърбът й опря в рамката на вратата, но Куинт не отстъпи, просто не й даваше път за бягство. Беше само по жилетка върху фината ленена риза, която сигурно не бе гладена от месеци. Връзките бяха разхлабени и се виждаше силно изпъкналата му ключица. От близостта му кожата й настръхна.
	— Не съм слабо подготвена — тросна се тя. Защо гласът й звучи толкова странно?
	Куинт явно не й вярваше.
	— Нека направим един експеримент, какво ще кажете?
	Той бръкна между гънките на наметалото й, вдигна ръцете й над главата й и здраво ги хвана с едната си ръка. При движението наметалото й се разтвори и твърдото му тяло докосна за миг връхчетата на гърдите й, които потръпнаха от задоволство.
	Той плъзна другата си ръка към хълбоците й.
	— Ако успея да отнема оръжието ви, прекратявате посещенията във вертепи и игрални зали.
	— Не е честно! — Тя се опита да освободи ръцете си. — Хванали сте ме като в капан. Пуснете поне ръцете ми.
	Веждите му се стрелнаха нагоре.
	— Да не мислите, че ако ви нападне някой похотлив грубиян или главорез, ще се бие честно? Това да не ви е „Джентълмен Джакс“ или „Анжелос“. Ще ви сграбчи, преди да мигнете, а вие не сте толкова силна, та да се измъкнете.
	При тези думи Софи отново опита да се измъкне от хватката му. Куинт обаче я държеше здраво и я остави да се бори няколко секунди.
	— Дявол ви взел, Куинт — изпъшка Софи след малко. — Никак не ми е забавно. Пуснете ме.
	— И на мен не ми е забавно. А вие, упорита жено… трябва да получите един урок по безопасност.
	— Безопасност ли? Трябва ли е да ви напомням кой кого победи на фехтовка в собствения ви салон? Мога и сама да се грижа за себе си.
	Куинт не отговори, но плъзна пръсти по ребрата й през пластовете дрехи. Из тялото й премина тръпка от сладостни усещания. Той притисна длан до корема й, задържа палеца си между гърдите й и тя потрепери. Учестеният ритъм на сърцето й отекна в ушите й.
	— Хм, не е тук — отбеляза Куинт с дрезгав, сладък като мед глас и спря ръката си на милиметър от гърдата й. — Къде ли може да е?
	Когато пръстите му поеха надолу, Софи се окопити. Не можеше да му позволи да победи толкова лесно, нищо че краката й омекваха при всяко докосване. Изви тяло с всички сили и се опита да се отскубне. По лицето на Куинт пробяга изненада и той побърза да затегне хватката. Софи се бореше, огъваше ръце и рамене, но Куинт бе непоклатим. Спусна длан по хълбока и горната част на бедрото й и тя взе да рита с крака, макар тежките поли и близостта му да й пречеха да нанесе по-силни удари.
	— Май съм на прав път — измърмори Куинт и очите му проблеснаха на светлината на близката лампа.
	Самодоволното изражение на красивата му уста я подразни. Явно бе убеден, че ще спечели облога, а на Софи никак не й беше приятно да я подценяват. Вдигна коляно и се прицели в най-болезненото място, но Куинт се извъртя и тя улучи вътрешната страна на бедрото му.
	— Дявол ви взел — изпъшка и гърдите й се надигнаха от усилието. Устните на Куинт се извиха в неочаквана усмивка и зъбите му блеснаха.
	— Признавам, че очаквах да го направите още в началото. За малко да ме сварите неподготвен.
	— Струва ми се, че твърде много се забавлявате.
	— Това е самата истина. От доста време не съм се забавлявал така. — Взе да събира полите й, за да ги вдигне. Хладен въздух обгърна глезените й. — А и как да не се наслаждавам, при положение че една красива жена е изцяло във властта ми?
	Думите му съвсем я вбесиха.
	— Далеч не съм във властта ви.
	Той се подсмихна, без да спре да нагъва плата.
	— Предайте се, Софи. От поражението ви делят броени секунди.
	Краят на фустата изпърха около коленете й и яростта от собствената й безпомощност се надигна в гърдите й като буря. Явно нямаше да успее да го пребори със сила, така че се налагаше да прибегне до хитрост. Уви, хрумваше й една-единствена мисъл. Тя се повдигна на пръсти и долепи устни до неговите.
	Куинт застина от изненада, но само за миг. Устните му внезапно пламнаха и в следващия момент вече я целуваше, истински я целуваше. Целуваше я с неподправена жар, сякаш цял живот бе чакал тази целувка — което, естествено, не беше вярно, щом бе се влюбил в Съвършената Пепертън. Ала за Софи вече нямаше значение дали Куинт обича друга. Нищо нямаше значение, освен целувката. Гърдите й изопнаха корсета, та едва си поемаше дъх, той обхвана брадичката й с длан и започна да я целува с изкусителна вещина.
	След часове, както й се стори, Куинт плъзна език по устните й и тя нетърпеливо ги разтвори, за да го поеме. Той мигом се възползва и Софи усети как краката й омекват под напора на трескавите му, умели устни и сигурно щеше да залитне, ако Куинт не бе я притиснал до стената.
	Усука език около нейния. Софи откликваше на всяко движение, решена да събуди у него същите чувства, които той будеше у нея. От гърлото му се надигна ниско ръмжене и я изпълни с възбуда. Не искаше този миг да свърши. Чувстваше, че я обзема лудешко безразсъдство и същевременно усещането, че е постъпила както трябва, сякаш тъкмо това бе липсвало през последните три години от живота й.
	Внезапно ръцете й се оказаха свободни, тя зарови пръсти в гъстата му коса и го притегли по-плътно към себе си. Той наклони главата й назад и започна да я целува по-дълбоко, настойчиво, вече не толкова нежно. Езикът му не спираше да изследва устата й. В тялото й припламна тъпа болка, съсредоточи се между краката й и тя инстинктивно спусна ръце, плъзна ги по мишците му и се вкопчи в широките му гърди, възхитена от стегнатата плът под пръстите си. Долавяше топлината, която излъчваше силното му тяло и която сякаш навлизаше в собственото й кръвообращение и я изгаряше отвътре.
	Той изостави устните й, сведе глава и жадно обсипа с целувки брадичката и шията й. Наболата му брада драскаше кожата й. Софи се разтрепери.
	— О, Господи, Куинт.
	Трябваше да го спре. Да побегне колкото я държат краката. Да се прибере у дома, да смъкне дрехите, да пропълзи под завивките и да уталожи изгарящия копнеж със собствената си ръка. В безопасност. Сама.
	Ала не го стори. Не искаше този миг да свърши. Затова се извъртя и отново притегли устата му върху своята. Куинт очевидно нямаше нищо против, защото взе да я целува още по-пламенно. Обхвана с длан дупето й и извъртя таза й така, че да е успореден на неговия, сетне притисна хълбоци в онази точка от тялото й, където болката я изгаряше най-силно. Софи изстена в устата му.
	Постепенно през мъглявината, обхванала мозъка й, проникна кучешки лай. Куинт явно също го чу, защото отдели устни и опря чело в нейното. Софи се вкопчи в него, останала без дъх, цялата трепереща. Имаше чувството, че Куинт е бръкнал в душата й и е обърнал всичко наопаки.
	Кутрето изджафка още веднъж и Куинт я пусна с въздишка.
	— Канис, млъкни!
	— Как сте го нарекли?
	— Канис Хорибилис.
	— Ужасното куче? Трябваше да се досетя, че няма да изберете нещо простичко като Шаро или Черньо.
	Куинт сви рамене.
	— Подхожда му. Макар че не мога да разбера защо решихте, че ми трябва куче.
	— Защото смисълът на живота ми е да ви изтезавам.
	— Затова ли ме целувахте, та едва не изгубих ума си?
	„Не, направих го, за да изтезавам себе си“, помисли си Софи. За да си напомни за всичко, което не можеше и не заслужаваше да притежава.
	Отстъпи назад и се загърна с наметалото, сякаш да потисне страстните желания и греховните копнежи.
	— Опитвах се да спечеля глупавата ви игра — каза, като се стараеше да говори без всякакво чувство. — И след като спечелих, смятам да си вървя. — Тя се врътна на токове, прекоси верандата и пое към градината.
	Но едва бе стигнала стълбите, когато Куинт я повика.
	Софи се обърна и зърна блясъка на метал в ръката му. Ножът й.
	— Как…? — Някак бе успял да го измъкне от скривалището му, докато се целуваха. Невероятно.
	Очите му светеха.
	— Губите.
	Софи вирна брадичка и подметна небрежно:
	— Може да го задържите. У дома имам достатъчно. — Тръгна по стълбите, но след миг спря. — И нещо друго, Куинт.
	— Да? — Той я наблюдаваше съсредоточено с вбесяващо самодоволно изражение.
	— Погледнете надолу.
	Куинт сведе поглед. Тялото му мигом се скова, сякаш се намираше на замръзнало езеро, което всеки миг щеше да се пропука под краката му. Защото под краката му бе верандата. Бе се озовал навън, на открито.
	Куинт втренчи поглед в гладката бяла настилка. Значи не беше невъзможно. Ето че бе го направил преди по-малко от десет минути, докато Софи бе в прегръдките му. Беше излязъл навън и светът не бе рухнал.
	Естествено, в момента, в който осъзна какво става, побърза да скочи обратно в стаята, но няколко секунди се чувстваше като нормален човек, а не като инвалид, неспособен да подаде нос от къщи.
	Пое си дълбоко въздух, задържа го и плъзна босите си пръсти по камъка. Пулсът му мигновено се ускори, стисна очи и побърза да премести и другия си крак. Кожата му внезапно изстина, на челото му изби пот и дробовете му се свиха мъчително. „Не мисли“, рече си, но и това не помогна. Задъха се и сърцето му взе да блъска в ребрата.
	Проклятие. Заля го ирационален страх, съкрушителната вълна на поражението, която го запокити обратно в къщата. Не можеше да го направи. Вече вътре, той се наведе и опря ръце на коленете, като поемаше жадно глътки въздух.
	Изучил бе всички симптоми на безпокойството, това „изкривено въображение“, както го наричаха. „Ужасът от нещо по-страшно от настоящото.“ И макар да копнееше за решение, разумът му нашепваше, че е много вероятно да не намери.
	Както бе казал Байрон: „Съществуват на земята смъртни, които остаряват на младини и си отиват на средна възраст. Някои загиват от прекомерно знание. Други — от лудост.“
	Въздъхна и се изправи. Разочарованието бе смазващо. Всеки ден се събуждаше с очакването да усети подобрение, но, уви, денят неизменно завършваше с поражение. Освен тази вечер, докато се целуваше със Софи. Жалко, че не нямаше как да я целува всеки път, щом пожелаеше да излезе от дома си.
	А защо все пак го целуна? За да отвлече вниманието му, естествено. А дали няма и друга причина, или тук говорят собствените му копнежи? Щеше му се да вярва, че е била завладяна от страст, че отчаяно е копнеела за него… но той бе човек на разума. На логиката. Защо да го желае сега — съсипан страхливец, — при положение че преди няколко години, когато бе здрав и с всичкия си, така безцеремонно му отказа?
	Абсурдно бе да го желае, каза си строго. Софи можеше да избере, когото си поиска и още преди години бе дала да се разбере, че той не е сред кандидатите.
	Куинт впи поглед в мрака, питайки се дали е време да се откаже от надеждата — надеждата за Софи, за живот на открито, за нормалност. „Не съсипвай онуй, що имаш, като пожелаваш онуй, що нямаш“, изрецитира думите на един от любимите си гръцки философи — Епикур. Трябва да помоли някоя от прислужничките да избродира мъдрите му слова на възглавници и да ги пръсне из цялата къща.
	По-добре да насочи съзнанието си към по-важни въпроси, като например кой бе проникнал в дома му. Наблюденията му над прислугата бяха почти приключили. И въпреки това не можеше да посочи някой, който би имал мотив да нахлуе в кабинета му. Вероятно просто е искал да открадне нещо. Но ако някой от слугите му бе си наумил да отмъкне вещ, из къщата имаше достатъчно, дори картини, които да му донесат някоя и друга пара. Макар да бе сляп за повечето неща в дома си, беше почти сигурен, че никой от прислугата не го краде.
	— Милорд.
	Куинт се обърна и видя, че Тейлър крачи към него с бележка в ръка.
	— Да?
	— Току-що донесоха това. — Тейлър му подаде писмото — нещо, което никой добре обучен иконом не би си позволил. Опитният иконом би сложил писмото върху поднос и би го поднесъл с театрален жест. Куинт обаче предпочиташе по-простичките обноски. Поредната причина да харесва Тейлър.
	Той пое писмото, пъхна палец под познатото клеймо, но забеляза, че Тейлър не си тръгва.
	— Да?
	— От доста време не сте яли, Ваше благородие, така че си позволих да помоля готвачката да ви приготви нещо. Подносът ви чака в кабинета.
	Куинт не чувстваше глад, а и мразеше да му досаждат, но реши, че няма да е зле да хапне.
	— Добре.
	Погледна бележката. Беше от Колтън. Джулия бе родила момче. Наследник. _„Бог да е на помощ на дамите от доброто общество след двайсетина години“_, помисли си Куинт с усмивка. Освен че докладваше за състоянието на майката и отличното здраве на детето, Колтън го канеше да посети „Сийтън Хол“. Колко неприятно, че ще се наложи да разочарова приятелите си, но и дума не можеше да става да излезе от къщи. Налагаше се да измисли правдоподобно обяснение, иначе нищо чудно Колтън да се озове на прага му.


	Късно в петък вечер в „Черната кралица“ кипеше трескава дейност. Маси за хазарт, крупиета, рулетки… Всеобщата възбуда поддържаше надеждата на посетителите, докато джобовете им се изпразваха. Софи, издокарана с най-хубавите одежди на сър Стивън, се приближи с привидна небрежност до най-близката маса и направи няколко залога, а в това време дискретно огледа помещението.
	Обстановката значително се различаваше от събитието — едно от първите за сезона, което Софи бе посетила по-рано същата вечер, облечена с бална роля, преструвайки се, че се забавлява. Напоследък толкова често й се случваше да се преструва, та трудно си спомняше истинската си същност.
	Когато едно от момичетата се приближи, Софи кимна, за да привлече вниманието му.
	— Искате ли да си платите за малко наслада, миличък? — момичето миришеше на джин и пот, а роклята му бе съвсем овехтяла.
	Софи поклати глава.
	— Търся Моли.
	По-рано Пърл й бе пратила чрез Алис бележка с името на момиче, с което да разговаря и евентуално да получи някои отговори. Ако имаше късмет, момичето щеше да е свободно. Не й се искаше да се бави в „Черната кралица“ повече от необходимото. Това бе поредното заведение на О’Ший и се намираше в един от по-долнопробните квартали.
	— Ето я, ей там — момичето посочи към дъното на помещението, където тъмнокосо момиче бе се навело и шепнеше в ухото на някакъв господин. Софи й подаде монета и тръгна към Моли. Когато се приближи, тя вдигна глава и я огледа от глава до пети. Устните й потрепнаха, сякаш да каже нещо, но вместо това се приведе към мъжа. Софи не чу какво му прошепна, но онзи се разсмя и я плесна по дупето. Моли се изправи и се обърна към нея.
	— Искате да се усамотим ли, сър?
	— Точно така. Ще се намери ли подходящо място?
	Моли се ухили.
	— Елате с мен.
	Тя мина покрай Софи и се отправи към вратата зад масите за фаро. Едър, грубоват мъж с мрачно изражение отвори вратата и Моли влезе, следвана от Софи.
	На площадката на стълбите едва не се сблъскаха с коленичило момиче. На стената до нея бе се облегнал мъж, панталонът му бе разкопчан и смъкнат, а момичето работеше върху члена му с уста. Софи бе чувала за подобни удоволствия, но за първи път ги виждаше. Движейки глава, момичето плъзгаше устни по изопнатата, блестяща плът и в тясното пространство отекваха звуци от засмукване. Софи се вкамени, неспособна да извърне поглед. Сцената й подейства неочаквано възбуждащо. Мъжът бе затворил очи, лицето му бе отпуснато от удоволствие и той така и не забеляза новодошлите. Момичето обаче я погледна и й смигна.
	Моли я хвана за лакътя и я поведе по коридора.
	— Ето тук — рече тя и отвори една от вратите. Прекоси помещението, седна на тясното легло и посегна да развърже връзките на опърпаната си рокля. — Какво ви се иска тази вечер, милорд?
	— Нищо такова — Софи побърза да вдигне ръка. — Искам само да поговорим.
	— О, искате да погледате, така ли? И такива ги има. — Тя понечи да вдигне полите си.
	— Не — спря я Софи. — Пърл Кели твърди, че можеш да ми помогнеш с малко сведения.
	— Пърл Кели? — ухили се Моли. — Гледай ти. Не съм я виждала от години. Ама се знаем открай време, отпреди да ни пораснат циците. Чувам, че добре се е наредила. Е, защо ви е пратила при мен?
	— Чувала ли си за телата, които неотдавна изплуваха от реката? Момичетата?
	Моли поклати глава.
	— Не. Защо?
	— Едно от момичетата има рисунка на глезена. Карта за игра, дама пика. Лекарят твърди, че е татуировка, най-вероятно от публичния дом, в който е работела.
	Моли кимна.
	— О’Ший кара всички ни да си правим такива. — Тя вдигна крак и посочи глезена си над чорапа. Софи видя черно петно. — Да си знаем къде е мястото ни — тя завъртя подигравателно очи. — Сякаш бихме могли да забравим.
	При мисълта, че някой бе решил да дамгосва жените, все едно са добитък, Софи усети как в гърлото й се надига жлъч.
	— Някое от момичетата липсва ли тия дни? Опитвам се да открия едно, работи в „Палавото коте“. Полицаите смятат, че вероятно е извадена от реката преди около две седмици. Ако успея да намеря някой, който познава и двете — общ клиент, — може и да открия виновника.
	Моли поклати глава и извърна поглед.
	— Не се сещам.
	Очевидно лъжеше, но Софи бе твърдо решена да не си тръгне без информация.
	— Сигурна ли си? Момичето от онзи ден явно е работило тук в някакъв момент. Сини очи и малък белег.
	Моли издаде глух звук и запуши уста с длан. Софи долови болката, изписала се на лицето й, макар да ги деляха няколко крачки.
	— Кажи ми, Моли. Явно си я познавала. Кажи ми коя е.
	Моли въздъхна на пресекулки.
	— Не мога — прошепна тя и Софи забеляза нещо друго в очите й. Страх.
	— Разбира се, че можеш — намръщи се тя и пристъпи по-близо. — Можеш да ми помогнеш да намеря виновника. Моля те, просто ми кажи каквото знаеш.
	По бузата на Моли се търкулна сълза, но тя побърза да я избърше.
	— Не мога — повтори шепнешком. — Ако ви кажа, ще убие и мен.
	— Кой? — настоя Софи. — Кой ще те убие? Трябва да ми кажеш, Моли.
	Моли рязко скочи на крака.
	— Простете, милейди, но не съм длъжна да ви казвам каквото и да било. — Софи подскочи при неочакваното обръщение, но Моли продължи с тих, решителен глас. — Мислите си, че е игра да се навъртате наоколо и да пъхате нос. После ще се качите в скъпата карета и ще си се приберете в хубавата къща в другия край на града. — Тя притисна длан към гърдите си. — А аз нямам друг избор, освен да стоя тук. И ако разберат, че съм се разприказвала, туй ще е последното, дето ще направя на тоя свят.
	Думите й жегнаха Софи, жегнаха я с правдивостта си, но тя не допусна да я разколебаят.
	Изнасилва ги, Моли. — Моли затвори очи и Софи продължи. — Насилва ги, а после ги удушава. Накрая отсича дясната им ръка и ги захвърля в реката като боклук. Ако знаеш кой би могъл да стори такова нещо, си длъжна да ми кажеш, преда да загине още някой.
	— Не, не съм. Жал ми е за онез момичета, ама трябва да пазя собствената си кожа — тя вирна брадичка. — А понякога съдбата ти отрежда нещо по-лошо от смъртта. О’Ший не обича момичетата му да дърдорят и да му навличат неприятности. Не мога да ви помогна. Сега трябва да се връщам в салона. — И тя тръгна към вратата.
	Заля я разочарование. Нямаше как да я накара да й каже каквото знае, а и не можеше да я защити, ако О’Ший разбереше.
	— Ами ако ти платя? — Моли спря нерешително и Софи продължи: — Имам спестени пари. Какво ще кажеш да ти заплатя за информацията? С парите можеш да избягаш от Лондон, да отидеш някъде далече, където О’Ший няма да те намери.
	Устните на Моли се сгърчиха в тъжна, примирена усмивка.
	— Няма такова място, дето О’Ший да не може да ни намери, ако си науми. Най-добре се откажете, госпожице, инак и вие ще станете храна за рибите.
	Моли посегна към дръжката на вратата и Софи не се сдържа:
	— Как разбра, че не съм мъж?
	Момичето посочи чатала на Софи.
	— Мъжете стъпват сякаш на тоя свят няма нищо по-ценно от топките им. А вий вървите, като че си нямате нищо между краката.
	Софи се замисли над думите й, после слезе на долния етаж и се приготви да си върви. Докато обличаше палтото си, забеляза как управителят на салона подава бележка на едно от момчета за поръчки. Момчето изслуша нарежданията, кимна и хукна през вратата. Софи побърза да го последва. Когато момчето забърза по улицата, тя се завтече след него и му подвикна да спре. Мислено прокле обувките, които й пречеха да го настигне.
	Момчето с чорлава червеникава коса погледна през рамо и забави крачка.
	— К’во става, шефе?
	— Тук ли работиш? Съобщения ли разнасяш?
	Момчето я изгледа подозрително.
	— И какво, ако е така?
	— Обзалагам се, че си наясно с всичко, дето се случва вътре.
	Момчето се изпъчи гордо.
	— Поназнайвам това-онова.
	Софи извади монета от палтото си и му я подаде.
	— Твоя ще е, ако ми отговориш на един въпрос. — Тя описа мъртвото момиче. — Познаваш ли я?
	Хлапето поклати глава.
	— С момичетата нямам много вземане-даване. На О’Ший не му се нрави да си губят времето с приказки, вместо да работят. — Към монетата се стрелнаха два пръста и я грабнаха.
	— Чакай — спря го тя, преди да хукне. — Как се казваш?
	— Ред — той посочи главата си.
	— Е, добре, Ред, имам още доста монети. Искаш ли да припечелиш нещичко? Ще трябва само да ми носиш сведения.


>	Девета глава

	След като изтръгна от Ред обещанието да й съдейства, Софи се огледа. Наоколо не се виждаха наемни файтони. Нямаше друг избор, освен да нахлупи ниско шапката си и да потърси спрял файтон. Докато крачеше, взе да прехвърля наум разговора с Моли.
	Моли знаеше кое е момичето. И само страхът бе й попречил да го признае. Страх от О’Ший, това е ясно, но дали не се страхува и от някого другиго? Дали наистина познава убиеца? Ако е така, най-разумно би било да каже на някого, та мъжът да бъде заловен и обесен. От друга страна, Софи не можеше да я вини, че се страхува — жени като Моли не вярваха в закона и правосъдието, тъй като рядко виждаха справедливост.
	Може би трябваше да се върне отново и да разпита друго момиче — някое, склонно да сподели нещичко. Тръпки я побиваха, като се замислеше с какво ли О’Ший държи момичетата си в подчинение. Щом изнасилването, осакатяването и удушаването бледнеят пред това…
	На улицата бе тихо въпреки ранния час. Някъде наблизо две котки се спречкаха и въздухът се изпълни със съскане и пронизително мяукане. По някое време вратата на съседната кръчма се отвори и на улицата плиснаха звуци от шумен гуляй. Все утешителни знаци, че не е напълно сама в тази пуста отсечка.
	След време някакъв звук привлече вниманието й. Звук като от ботуш, настъпил камък. Доста странно, при положение че улицата бе пуста. Косъмчетата на тила й настръхнаха. Нима някой върви след нея?
	Тя се огледа внимателно. Нищо не помръдвате, дори ветрецът. Смутена, прехвърли бастуна в лявата си ръка, пъхна дясната във вътрешния джоб и стисна тежката дръжка на ножа. Ускори ход. Бишъпс Гейт не беше далеч, а там щеше да има достатъчно минувачи, та преследвачът й да се откаже.
	С разтуптяно сърце тя искрено съжали, че по-рано вечерта бе се изплъзнала на човека на Куинт. Ако не беше толкова вироглава, сега щеше да е на път за дома. Отново чу шум, този път по-близо.
	Всичко се случи за секунда. Софи видя едра фигура, която я застигаше, но нямаше време да се вгледа в лицето, понеже погледът й бе привлечен от блясъка на острие. Към гърдите й се стрелна нож. Вдигна дясната си ръка да го спре и извъртя тяло. Лакътят й пое удара и тя изпусна ножа, който издрънча на земята. В същия момент Софи усети остро порязване в рамото, ала нямаше време да се замисли какво става, защото мъжът замахна отново, този път към корема й.
	Тя отскочи назад и замахна с бастуна, но тънкото дърво отхвръкна от раменете на мъжа, без да го нарани. Устните му се изкривиха в подигравателна усмивка и той направи още една крачка напред. Не го познаваше. Крив нос и едри, груби черти. На горната му челюст липсваха два зъба, но иначе изглеждаше здрав. Дори без тежкото палто, чиито поли се усукваха около краката й, нямаше да успее да му избяга.
	Мъжът замахна отново и Софи инстинктивно реагира. Наведе се и се хвърли с цялата си тежест към него. Той загуби равновесие и тя светкавично плъзна ботуш зад крака му, за да го спъне. Непознатият падна заднешком, но не я изпусна от хватката си, повлече я със себе си и тя се строполи на земята. Главата й се удари в настилката и зад очите й се взриви силна, замайваща болка.
	— Шибана путка — изпъшка мъжът, извъртя се и сряза с ножа бедрото й. Тя взе да рита с всички сили и го уцели с ботуша си по коляното. Останала без дъх, се опита да стъпи на крака. Съзнаваше, че остане ли на земята, е загубена. Но цялото тяло я болеше, а и още й се виеше свят. Мили Боже, нима ще умре на улицата?
	Нещо твърдо като дънер я халоса в корема и изкара въздуха от дробовете й. Тя изохка, затвори очи и се сви на топка, за да се защити. В същия миг отекна пукот от изстрел на пистолет и тя напрегна тяло, очаквайки да усети пронизваща болка. Ала болка така и не я връхлетя и последното, което видя, преди чернотата да се надигне и да я погълне, бе човекът на Куинт, надвесен над непознатия с димящо оръжие в ръка.


	Куинт чу трополенето, преди вратата на кабинета му да се отвори. В къщата рядко се чуваха високи гласове и обикновено вещаеха неканен гост.
	Почти бе заобиколил писалището, когато Тейлър рязко отвори вратата.
	— Милорд, господинът току-що пристигна — съобщи възбудено той и се отмести да пусне Дженкинс, който влезе в кабинета с отмаляло тяло на ръце. Куинт усети как изстива. _Господи, та това е Софи. Облечена с мъжки дрехи. Мъртва._
	— Не знаех какво друго да сторя, милорд — изломоти Дженкинс, когато Куинт се втурна към него. — Реших, че ще искате да го донеса тук. Доста кръв е изгубил.
	С отчаян скок Куинт посегна да я поеме — в този миг потребността да я докосне бе непреодолима. За щастие, Дженкинс не показа изненада, само прехвърли тялото в протегнатите му ръце. Куинт обгърна издължената, слаба фигура на Софи и тя се размърда.
	— Добре съм. Трябва само да си почина малко — измърмори в рамото му.
	Гърдите му се свиха мъчително, този път от друг вид паника. Тежко ли е ранена? Пое си рязко дъх и се обърна към Дженкинс:
	— Върви след мен и ми разкажи какво се случи.
	Избута двамата мъже от пътя си, закрачи припряно към стълбите и хукна нагоре, като вземаше по две стъпала наведнъж. Отвори вратата на стаята до спалнята си с ритник и положи Софи на леглото.
	— Тейлър!
	— Да, милорд — обади се Тейлър иззад гърба му. Куинт се захвана да разкопчава връхните дрехи на Софи.
	— Изпрати лакей до „Барнс Хаус“, искам да доведе камериерката на лейди София. После ми донеси всички лекарства, които имаме в къщата. Чисти парцали. Вряла вода. Побързай!
	— Да изпратя ли да повикат лекар, милорд?
	— Не — кресна Куинт. — В никакъв случай. Сам ще се погрижа за нея… него. — Той изхлузи палтото от ръцете й и Софи изстена. Разцепеният плат на дясното й рамо мигом привлече вниманието му. Разрезът бе обагрен с кръв. Дявол да го вземе. — Какво стана, Дженкинс? — излая той и метна палтото на земята. Посегна към ботушите й и забеляза разрез на бедрото й, където аленееше мокро петно. Налагаше се първо да се погрижи за тази рана. Грабна ленената кърпа от неизползвания умивалник. — Ела, притисни тук.
	Дженкинс побърза да последва инструкциите му, с което си спечели мъчителен стон от Софи.
	— Простете, милорд — смути се Дженкинс, но после продължи разказа си: — Стана точно каквото ми каза Ваше благородие. Опита се да ми се измъкне в уличките, но аз бях подготвен. Проследих го до „Черната кралица“ в…
	В стаята нахлу едър, мургав мъж, стиснал купчина чисти кърпи. Куинт примигна изненадан, както държеше ботуша на Софи.
	— Кой, по дяволите, сте вие?
	Мъжът поизправи рамене.
	— Казвам се Вандър, новият камериер на Ваше благородие. Донесох ви чисти кърпи.
	Облеклото му беше английско, но гласът му издаваше източен произход, най-вероятно индийски. Куинт присви очи насреща му.
	— Казано ми бе, че ще стоиш на долния етаж и пътищата ни няма да се срещат.
	Стъписан, камериерът кимна и остави кърпите на леглото. После побърза да излезе, без да продума повече.
	— Куинт — изохка Софи и той се обърна към нея. Забравил за камериера, Куинт издърпа ботуша.
	— Продължавай, Дженкинс.
	— Та, както казах, проследих го до „Черната кралица“. Познавате ли заведението?
	— Да — процеди Куинт. Нима напълно е изгубила ума си? Игрална зала в онази част на града не беше място за сам човек, та макар и предрешен като мъж.
	— Мина близо час, преди да излезе от заведението и да тръгне към ъгъла. Изчаках малко и го последвах на известно разстояние, за да не ме види. Изведнъж някакъв мъжага излезе от уличката и извади нож. Момчето се съпротивлява здравата, но онзи успя да го пореже на две места, преди да ги настигна.
	Куинт издърпа и другия ботуш и побърза да измъкне ръцете й от ръкавите на жакета.
	— И къде е сега този мъжага?
	— Най-вероятно е мъртъв. Вкарах му едно оловно топче в главата, грабнах хлапето и се върнах право тук — подсмихна се Дженкинс. — Момъкът бе успял да го събори на земята. Подложи му крак и го просна. Смело момче, милорд.
	— Да, много смело — процеди Куинт през зъби. — Оттук поемам аз. Свободен си, Дженкинс. И благодаря.
	— Радвам се, че помогнах, милорд — Дженкинс се отдръпна и Куинт притисна кърпата към бедрото на Софи, за да спре кръвта.
	Чуха се приглушени стъпки, после вратата се затвори зад Дженкинс.
	— Моля ви, не ми се сърдете — прошепна Софи, а гласът й потрепери от болка.
	— Това е твърде слабо описание на чувствата ми в момента. — Които клоняха по-скоро към сляпа ярост. И парализиращ, смазващ страх. Негодувание, задето е толкова безпомощен и негоден да я защити. Съжаление, че не бе уведомил баща й за нощните й похождения. Въобще в гърдите му клокочеха толкова много емоции, че нищо чудно да се задуши.
	— Не съм ранена сериозно, Куинт. Само няколко драскотини. Ударих главата си, като паднах, и съм леко замаяна.
	— О, това ли е всичко? — изръмжа той. От устните й се отрони тежка въздишка.
	— Разчитам на хладнокръвието и здравия ви разум. Не се ядосвайте за дреболии.
	В момента Куинт не бе нито хладнокръвен, нито кой знае колко здравомислещ.
	— Цялата покривка е в кръв. Не бих казал, че става дума за дреболия. — Той протегна ръка и разхлаби вратовръзката й, за да й е по-удобно. — Ще изчакам камериерката ви да съблече останалите дрехи.
	— Няма нужда. — Софи неочаквано се прозя, естествена последица от изтощението и сътресението. — Направете каквото е необходимо. Трябва да се върна у дома, преди да установят, че ме няма.
	Куинт впи поглед в нея. Бялата й кожа бе изпъстрена с кални пръски и мръсни петна. Върху нежните й черти бе отпечатана умора, а завивките бяха алени от кръвта й. Някой бе се опитал да я убие. А той, който бе наясно с опасността, бе я оставил да продължи опасните си занимания. Случилото се бе колкото по нейна, толкова и по негова вина.
	— Предвид събитията от вечерта вече не намирам за вълнуващо да ви помагам в тази игра. Ако близките ви установят, че ви няма, вероятно ще спрат по-нататъшните ви прояви на безразсъдство.
	Клепачите й рязко се отвориха и разкриха замъглени от болка ириси.
	— Няма да посмеете. Ако ме намерят тук…
	За щастие, в този момент почука Тейлър, влезе и прекъсна възраженията на Софи. Куинт и без това не желаеше да слуша аргументите й. Тейлър остави голям поднос на нощното шкафче и побутна една от прислужничките към средата на стаята. Куинт й нареди да притиска бедрото на Софи, а той се зае да прегледа ленените превръзки, мехлемите и билките. Икономът предвидливо бе сложил на подноса и бутилка бренди.
	— Донеси ми нож, Тейлър.
	Куинт отиде до спалнята си и старателно изми ръцете си със сапун и прясна вода. Когато се върна, завари Алис до леглото на Софи притискаше раната с кърпа. Очите на Софи бяха затворени, кожата й — бледа. Куинт знаеше, че я боли, и не можеше да не се възхити на упоритостта й, на решимостта й да понесе болката без стон. В отдавна не палената камина гореше огън и едва стопляше влажната стая. Върху купчината превръзки се мъдреше малък нож.
	Куинт измъкна тапата от бутилката с бренди и сипа щедра доза в една стъклена чаша. Взе шишенце от подноса, поръси малко прашец в течността, разбърка сместа и подаде чашата на камериерката.
	— Погрижи се да го изпие.
	Алис подуши чашата.
	— Какво е?
	— Хининова кора — отвърна Куинт и с нож в ръка се приближи до Софи.
	— Простете за нахалството, милорд, но не е ли по-добре да й дадем лауданум?
	— Не се препоръчва при удар в главата. Ще забави реакциите й. А ако следваш инструкциите ми, без да ги подлагаш на съмнение, ще постигнем повече за по-кратко време.
	— Всичко е наред, Алис — обади се дрезгаво Софи. — Ще го изпия. Имам пълно доверие на Негово благородие.
	Камериерката повдигна главата й и тя изля брендито в гърлото си с отривисто движение. Ако не беше толкова уплашен от обилната кръв по леглото, Куинт вероятно щеше да се учуди на подобна непринуденост с алкохола.
	Той опря острието в панталона, готов да го среже.
	— Не! — възкликна Софи. — Не режете дрехите ми. Свалете ги.
	— Ще ви заболи. Не бъдете глупава, Софи. — Той отново опря острието във вълнения плат.
	Софи направи немощен опит да го сграбчи за ръката.
	— Куинт, спрете. Трябва да имам с какво да се прибера у дома.
	Тя се взря в очите му. Упорита, влудяваща жена. Изкушаваше се да я остави да се прибере с разкъсани дрехи. Щеше да й е за урок, задето се е впуснала в това безумие.
	— Моля ви — прошепна тя.
	— Свали дрехите й — нареди Куинт на камериерката и се отдалечи в другия край на стаята.
	Остана там с гръб към леглото, заслушан в шумоленето на плата и охканията на Софи. Явно всяко движение й причиняваше болка. Ако не ставаше дума за Софи, сигурно щеше да злорадства при тихите стенания. Ала гласът й го караше да се гърчи вътрешно, а мисълта, че някой я е нападнал, направо го душеше.
	Чу се глух удар, последван от стон. Сетне шумолене — камериерката опъваше чаршафите.
	— Готово, милорд.
	Куинт се обърна и видя, че тялото й, там, където бе ранена, е разголено, а останалото — покрито с чаршаф. Кожата й бе придобила цвета на брашно, а очите й бяха затворени. Дишаше тежко, очевидно измъчвана от болка. Раната на рамото бе прокървила отново, а от разреза на бедрото продължаваше да се процежда струйка кръв.
	— Поне струваше ли си? — Куинт взе чиста кърпа и я притисна върху крака й.
	— Да — изпъшка тя и пребледня още повече.
	— Лъжете.
	Бързо и сръчно Куинт почисти грижливо раната, после я заши внимателно. Софи стискаше зъби при всяко дръпване на иглата. Когато приключи, превърза стегнато крака. За щастие, раната на рамото бе плитка и не се нуждаеше от зашиване, а само от почистване и превръзка.
	Подаде бурканчето с мехлем на Алис.
	— Ще мажеш раните всеки път, като сменяш превръзките, но задължително мий ръцете си преди това. Не я докосвай, ако не си се измила.
	Алис сви устни.
	— Ръцете ми са чисти, милорд.
	— Но не достатъчно. Мий ги. Със сапун и чиста вода. Всеки път.
	— Ще се мие, Куинт — намеси се немощно Софи. — Нали, Алис?
	— Разбира се, милейди — отвърна Алис и изгледа Куинт намръщено.
	— Алис, би ли изчакала в коридора за минута? Бих искала да поговоря с Негово благородие.
	Алис понечи да възрази, но след като хвърли последен предупредителен поглед на Куинт, се примири и излезе.
	— Май прислужницата ви не ме харесва — отбеляза той, когато останаха сами, и със задоволство отбеляза, че устните на Софи трепват в лека усмивка.
	— Не го вземайте присърце. Не е свикнала друг да се грижи за мен.
	Куинт посегна към завивките и понечи да покрие ранените части на тялото й. Едва сега си позволи да го погледне истински. Бледа, мека кожа. Гърдите й бяха плътно пристегнати с превръзка, за да ги прикрива. Колко жалко. Ала най-много го смая долната половина на тялото й. Софи бе облякла обикновени мъжки гащи — несъмнено най-еротичната гледка, която виждаха очите му. Камериерката бе избутала тънкия плат нагоре, за да открие раната, но не бе ги свалила от благоприличие. Ефектът от гледката върху Куинт обаче далеч не беше благоприличен — гореща вълна заля тялото му и членът му мигом се пробуди.
	Никога досега не бе виждал жена с мъжки дрехи и видът й му действаше странно възбуждащо. Нима е паднал толкова ниско, та да допуска подобни развратни мисли? За бога, Софи лежеше ранена, а той я зяпаше похотливо. Пусна припряно завивките, сякаш бяха от жарава, и я покри.
	Клепачите й запърхаха и се повдигнаха.
	— Благодаря ви за помощта. Но не мога да остана повече. Колкото и да не ми се иска, трябва да се прибера.
	Мисълта да я изпусне от поглед, го накара да изскърца със зъби. От друга страна, нямаше как да я задържи, освен ако не я завържеше за леглото. Той прокара пръсти през косата си.
	— В колко се буди прислугата?
	Очите й се затвориха отново, сякаш клепките й тежаха твърде много.
	— Малко преди пет.
	Куинт извади джобния си часовник.
	— В момента е дванайсет и половина. Поспете три часа. Ще наредя на кочияша да ви прибере преди четири.
	Тя не отговори и Куинт се почувства като пълен глупак. Защо бе й позволил да продължи тази нелепа игра, тази безразсъдна лудория, която можеше да я убие? Каквито и разследвания да провеждаше, не си струваше да рискува живота си.
	— Буквално чувам как се мръщите — пророни Софи, без да отваря очи. — Поседнете до мен. И поне пет минути спрете да разсъждавате, Куинт.
	Куинт дръпна един стол и го сложи до леглото. Седна и се загледа в прекрасното й лице, дългите, тъмни ресници, хвърлящи сенки върху скулите й. Сочните устни, които бяха го целували с такава страст само преди няколко вечери. Прекрасната Софи, изпълнена с толкова живот, решителност и интелигентност. Никога не бе я виждал така притихнала.
	— Ще трябва да ми кажете истината, нали знаете. Устните й трепнаха.
	— Само ако обещаете да ми помогнете и не се опитвате да ме спрете.
	— Софи, не е възможно да продължавате така. Не и след тази вечер. Очевидно сте се натъкнали на нещо опасно.
	— Ще правя каквото смятам за редно. А ако толкова се тревожите за безопасността ми, идвайте с мен.
	Тялото му мигом се скова, мускулите възроптаха при мисълта да напусне къщата.
	— Знаете, че не мога.
	— Нищо подобно не зная — тя се прозя. — Смятам, че онзи случай, когато едва не умряхте, здравата ви е разтърсил, но нищо не пречи да се възстановите. — Започваше да заваля думите — явен знак, че е изтощена до смърт. Ала нещо в думите й привлече вниманието му.
	— Чакайте, откъде знаете, че едва не съм умрял? Софи обаче не отговори. Дишането й се успокои. Беше заспала.


>	Десета глава

	Вечерта бе се оказала пълен провал, заключи Софи на следващата сутрин. Ако трябваше да направи списък с нещата, които не биваше да повтаря при никакви обстоятелства, фактът, че бе допуснала да я ранят с нож, и то два пъти, из улиците на Източен Лондон, категорично щеше да е начело на списъка. Кой ли беше нападателят й? Случаен разбойник?
	А и мисията й се оказа неуспешна, тъй като Моли отказа да й съдейства. Сега се налагаше да пише на Пърл и да я помоли да намери друго момиче, което би пожелало да говори със сър Стивън.
	В стаята влезе Алис.
	— Добро утро, милейди. Ще искате ли закуска?
	При мисълта за храна стомахът на Софи се сгърчи болезнено.
	— Не, още не. Но искам да ми помогнеш да се изправя.
	Алис кимна и й помогна да се смъкне от леглото. Всяка стъпка с ранения крак запращаше остра болка през цялата долна половина на тялото й. Когато най-после се облекчи и се върна в леглото, Софи бе останала без дъх, потънала в пот.
	— Днес най-добре да не излизате, милейди. Не сте във форма да…
	На вратата се почука и маркиза Ардингтън, мащехата на Софи, надникна в стаята.
	— О, чудесно. Будна сте. — Тя влезе, затвори вратата и се приближи до леглото. — Пристигнаха два подаръка за вас. Знаех си, че вчерашният бал ще се окаже огромен успех.
	— Подаръци?
	— Много е вълнуващо, нали? — усмихна се широко маркизата, очевидно обнадеждена, че този сезон Софи най-после ще си намери съпруг. — Огромен букет цветя. Ето картичката. И една бележка, която донесоха за вас сутринта — тя й подаде двете късчета хартия.
	Софи ги пое със смръщено лице. Единственият човек, на когото би хрумнало да й изпрати нещо, бе Куинт. Но идеята, че би могъл да й прати цветя, бе смехотворна. Куинт беше скаран с романтиката. По-скоро бе в състояние да отлети до луната, отколкото да напише сонет за очите й.
	— Е, отворете бележката към цветята. Да видим от кого са — настоя мащехата й.
	Софи разчупи печата и прочете краткото послание.
C>
	„Беше ми изключително приятно да танцувам с вас снощи.
@	Ваш слуга, лорд Маклийн“.
C$
	Тя се усмихна неволно.
	— Усмихвате се. Това е добър знак. Умирам да разбера от кого са.
	— От лорд Маклийн. Снощи танцувах с него. — Това щеше да бъде последният й танц за доста време напред, предвид състоянието на крака й.
	Лицето на мащехата й помръкна.
	— О, Софи. Не съм сигурна, че е подходящ за вас. Знам, че има титла и е привлекателен, но не се слави с добро име.
	— Излишно се тревожите. Нямам никакво намерение да се омъжа за лорд Маклийн. — Това й напомни нещо. — Снощи всички говореха, че татко ми е избрал съпруг. Всъщност чух дори, че се правят залози кой е клетият нещастник.
	— Баща ви е убеден, че не вземате думите му сериозно. Реши, че ако обяви публично решението си, ще му повярвате.
	„Хитро го е измислил“, помисли си Софи. Не бе очаквала такъв ход.
	— Защо толкова бърза да се отърве от мен? Не мога ли да поживея тук още няколко години? — Примерно до сетния си дъх.
	— Миличка — мащехата й стисна ръката й. — Бракът не е толкова ужасен, колкото ви се струва. Ето, ние с баща ви истински се обичаме. Искаме и вие да изживеете същото, но не можете да чакате до безкрай. Нима не искате собствени деца?
	В ума й ненадейно изникна причудлива картина — рошави, тъмнокоси момчета, понесли телескопи и епруветки — и Софи се смая колко й допадна този образ. После обаче си представи как обяснява глупавата си постъпка пред единствения мъж, който ценеше интелигентността повече от всичко… и приятната топлина във вените й се превърна в лед. Куинт заслужаваше нещо по-добро от наивница като нея.
	— Какво ще кажете да се разходим по магазините днес? Мислех си първо да минем през шапкаря, а сетне.
	— Не мога — изтърси Софи. — Не се чувствам добре.
	— Така ли? — мащехата й се намръщи загрижено. — Наистина ми се струвате зачервена. Да не би да имате треска?
	— Не, нищо сериозно. Месечното ми течение. — Стана й неловко, че излъга, но в крайна сметка наистина бе изгубила доста кръв. Вярно, че от крака, ама все пак. А и с това обяснение никой нямаше да се чуди защо не става от леглото цял ден.
	Лицето на мащехата й се разведри.
	— Разбирам. Ще накарам Алис да ви направи мляко с вино и подправки. Лежете си и ще се почувствате по-добре. — Тя поглади челото на Софи и се накани да си върви. — По-късно ще намина да видя как сте.
	Останала сама, Софи понечи да се обърне и осъзна, че още стиска неотворената бележка. Разкъса печата и видя, че страницата е изпълнена със спретнати редички букви. Бележката беше кодирана. Разсмя се с глас. Ясно беше от кого е. Само Куинт би й изпратил кодирано писмо.
	С усмивка на уста тя посегна към звънеца да повика Алис, която дискретно бе се оттеглила. Когато момичето пристигна, Софи й поиска пергамент и писалка. Куинт не беше дал нито ключ, нито легенда, така че вероятно щеше да й отнеме известно време да разчете текста. Скоро след това седеше в леглото с преносимото писалище в скута, разучаваше буквите и се опитваше да разшифрова посланието.
	Задачата й отне четвърт час, а когато най-после разчете съобщението, то гласеше:
C>
	ОЧАКВАМ ОБЯСНЕНИЕ. НАЙ-КЪСНО УТРЕ. ОБИЧАЙНОТО ВРЕМЕ И МЯСТО.
	ОТКАЗЪТ ВЛЕЧЕ ПОСЛЕДСТВИЯ. К.
C$
	Прочете го отново и въздъхна. Нямаше съмнение какво означава „обичайното време и място“. Искаше да отиде на верандата му след залез-слънце. Но за какви последствия намекваше? Вече бе я заплашил, че ще я издаде на баща й. Нима ще посмее да го направи?
	Мисълта да изслуша укорите за глупостта и безразсъдството си, които Куинт неминуемо щеше да излее върху главата й, не й се стори примамлива. Със сигурност щеше да опита да попречи на бъдещите й приключения като сър Стивън. Софи обаче нямаше никакво намерение да се откаже. Най-после бе намерила нещо полезно, което да прави, нещо, в което я биваше. Не си ли струва да отнесе някоя и друга синина и цицина, щом помага на хората?
	Пък и Куинт не би могъл да я спре.


	Остави го да чака цели два дни.
	Куинт едва не изгриза ноктите си от нетърпение и безсилие. Нямаше друг начин да се свърже с нея, освен с бележка и тя го знаеше. През тези безкрайни часове си я представяше как обикаля игрални зали, опиумни бърлоги и вертепи в Лондон с мъжките си одежди. Едва не полудя.
	Тоест, едва не полудя още повече.
	И когато Софи най-после се появи в градината му малко преди полунощ на втория ден, настроението му бе от мрачно по-мрачно. Стоеше на прага и чакаше Канис да приключи с разкопките в калта, когато от полумрака се показа обвита с наметало накуцваща фигура. Кучето взе да подскача радостно в краката й, размахвайки яростно опашка, и тя се наведе тромаво да го почеше зад ушите.
	Куинт нямаше намерение да й засвидетелства същото въодушевление. Още й беше бесен. Бесен заради опасността и риска, на които се излагаше така необмислено.
	Щеше му се да не му пука чак толкова, да я остави да се оправя сама. Да си измие ръцете, както би направил всеки разумен човек още преди години. Но се оказваше, че не е в състояние да я забрави.
	Софи се изправи и смъкна качулката на наметалото. Лунната светлина очерта изящните извивки на скулите й, дъгата на горната й устна, нежната линия на носа й и Куинт тутакси забрави гнева си. Изпълниха го нежност и копнеж, както и особена топлина от далеч по-първично естество.
	Замисли се за целувката им отпреди няколко вечери на същото място. Как бе се притискала в него, как бе изстенала в устата му. Дали и този път ще се оправдае с мимолетна прищявка?
	— Виждам, че сте разчели съобщението, което ви изпратих. Два дни ли ви отне?
	Устата й трепна.
	— Съвсем не. По-малко от час. Губите форма, Куинт.
	— Естествено, че губя форма. Почти напълно съм изгубил разсъдъка си. Колко пъти да ви повтарям?
	— Не повече, отколкото аз моя.
	Той изсумтя подигравателно.
	— О, колко утешително. От устата на дамата, която припка из целия град с мъжки дрехи. — И мъжко бельо. По дяволите.
	— Не бих казала, че припкам. Макар да ми казаха, че няма да е зле да поработя върху походката си.
	— Моля?
	Софи махна с ръка.
	— Няма значение. Е, дойдох да ме порицаете. Може да започнете, когато ви е удобно.
	Естествено, че искаше да я порицае. Да я наругае и да спори с нея, докато я вразуми. Ала знаеше, че Софи ще се наежи и цялата работа ще иде нахалос. Първо трябваше да разбере защо го прави и едва след това да изложи логични аргументи, за да я убеди да се откаже.
	— Защо така упорито сте се захванали с тази работа?
	— Защото трябва. А и защо да не опитам да помогна на другите, щом мога?
	— Това не е разумен довод, Софи. Ако ставаше дума за великодушие, щяхте да намерите друг начин да проявите благотворителност. Безброй дами вършат човеколюбиви дела, но никоя не излага живота си на опасност. Защо решихте да се преобличате като мъж и да общувате с лондонската измет?
	— Защото тези жени си нямат никого другиго. Не могат да си позволят услугите на патрулиращ полицай, а магистратите рядко им обръщат внимание. Не е ли редно да си имат някой, към когото да се обръщат с проблемите си?
	— Разбира се, че е редно. Обаче не съм сигурен защо този някой трябва да сте точно вие. Защо не им осигурите средства да си наемат полицай, ако това ви тревожи?
	Софи скръсти ръце, стисна устни и запази надменно мълчание.
	— Ясно ми е, че се наслаждавате на опасността и преструвките. Рискът е истинската награда за усилията, признайте си.
	— Не, намирането на решение е истинската награда. Като знам колко обичате загадките, съм сигурна, че разбирате.
	— Да, но животът ми ни най-малко не е изложен на опасност, когато решавам загадки у дома, на писалището си.
	Софи въздъхна и отклони поглед.
	— В такъв случай явно не разбирате.
	— И какво според вас не разбирам? Какво е да се чувствате като в капан? Да сте нещастна с отредената ви съдба?
	Тя го изгледа, стъписана.
	— Откъде…?
	— Защото ви познавам. Човек, който е готов да се преструва на друг, отново и отново, който с готовност си играе с опасността, без да се замисля за последиците, със сигурност се чувства неудовлетворен от съдбата си. — Тя примигна смаяна и на Куинт му стана ясно, че е напипал истината. — Така че кажете ми защо сте нещастна, Софи?
	Няколко мига тя не отговори.
	— Просто искам да върша нещо смислено, нещо, с което бих могла да се гордея. Освен това ме бива. Маги има картините си, пък и полага усилия да подобри живота на уличниците, в случай че изберат да изкарват хляба си по друг начин. Джулия си има децата, за които да се грижи.
	— А също и за Колтън, който е най-голямото бебе от всички.
	Софи се усмихна.
	— Но аз си нямам нищичко. Не умея да рисувам и никога няма да имам деца и съпруг. Така че защо да не се занимавам с това?
	— Как така никога няма да имате деца и съпруг? Спокойно можехте да се омъжите поне десетина пъти досега. Та нали лорд Ярдли ви направи предложение само преди два сезона. Някой ден ще си изберете подходящ кандидат.
	— Или баща ми ще ми избере вместо мен.
	Негодуванието в гласа й го сепна. Не говореше само хипотетично.
	— Нима вече се е спрял на някого?
	— Да, има някого предвид ако сама не си избера съпруг до края на сезона, ще уреди брака ми без мое съгласие.
	Това не бе очаквал. Но беше му хрумва дори, че маркизът може да тропне с крак, образно казано. Куинт преглътна мъчително. Това… това усещане в гърдите, тази остра, смазваща болка, сякаш всеки момент ще се прекърши на две, му бе напълно непознато. Не бе изпитвал нищо такова по време на пристъпите си. Нито когато годежът му приключи с провал. Нито дори когато Софи разби сърцето му.
	Пое си с мъка въздух.
	— Кой? — попита дрезгаво. Кой ще има късмета да прекарва всяка нощ, притиснат до стройното й тяло?
	— Не иска да ми каже. Опасява се, че ще се уплаша, ако разбера кой е.
	— Баща ви е мъдър човек — отбеляза Куинт.
	— Може и така да е, но все пак смятам, че бих могла да го разубедя.
	— Защо? — Наистина не можеше да проумее защо Софи избягва брака с настойчивостта на обигран развратник. От какво толкова се страхува? Продължаването на човешкия род бе инстинкт и у мъжете, и у жените — при мъжете съществува желанието да разпространят семето си колкото може по-надалеч, а при жените — да защитават и да се грижат за малките. Това е първична, изначална потребност. Какво се надява да спечели с упорството си?
	— Защото досега винаги съм успявала да го разубедя. Макар да признавам, че този път стигна по-далече, понеже оповести публично решението си. Това е нещо ново.
	Нещо, което маркизът не би сторил, ако не бе твърдо решен да действа. Нямаше как Софи да не го знае.
	— Не, не питам това. Защо искате да го разубедите?
	Защо просто не се омъжите и не приключите с тази работа? Софи се намръщи.
	— Защото предпочитам да не го правя. И не намирам за нужно да обяснявам причините.
	Тя се наведе да погали Канис, макар кракът да я заболя, но болката бе добре дошла, пречеше й да мисли. На моменти проницателността на Куинт направо я дразнеше. Както в момента например. Не би трябвало да се изненадва, че е разбрал с какво се е захванала. Винаги я е разбирал по-добре от всеки друг.
	— Да се върнем на темата за вашите разследвания. Софи се изправи, едва прикривайки гримасата при острата болка в бедрото.
	— Достатъчно дъвкахме тази тема, Куинт. Не можете да ме принудите да се откажа.
	— А ако ви предложа да ви помогна?
	— Тогава ще попитам защо ще правите подобно предложение. Ако целта ви е да ме контролирате или да влияете на методите ми на действие, примерно да ми попречите да посещавам публични домове или игрални зали, тогава любезно ще ви откажа.
	Куинт разпери ръце като несправедливо обвинен човек.
	— Искам само да сте в безопасност. Може би ако работим заедно, няма да ми се налага да шия крака ви отново. Или да ви спасявам от нещо още по-страшно.
	Софи го изгледа втренчено. Сериозно ли говори? Наистина ли ще й помогне, без да се опитва да я манипулира? Предложението му много я изкушаваше. Хубаво щеше да е да има с кого да обсъжда ситуацията, човек, който умее да анализира информацията и да си вади заключения… а никой не го умееше по-добре от Куинт.
	— Какво би означавало да работим заедно? Ще ме придружавате в обиколките ми?
	Някакво мускулче трепна на челюстта му.
	— Не.
	— Защо не?
	— Ако можех, щях да го направя. Повярвайте ми.
	Софи не можеше да повярва. Искаше да научи повече, да разбере нещо повече за болестта, заради която Куинт бе убеден, че не може да излиза. Може би ако научеше повече, щеше да успее да му помогне.
	Спомни си целувката им на същото това място. В крайна сметка бе се озовал навън и макар да бе се изненадал, не бе му се случило нищо лошо. А и целувката си я биваше. Невероятна целувка. Искаше още такива целувки. Още целувки и още ласки. От всичко по много. В крайна сметка никога нямаше да има съпруг, с когото да прави такива неща.
	А и кой знае още колко Куинт щеше да търпи посещенията й. Неведнъж й бе казвал да не се връща повече. Някой ден щеше да го каже съвсем сериозно. Хубаво би било да се наслаждава на тези откраднати мигове с него, докато още имаше възможност.
	Спря поглед на устните му и в съзнанието й се роди решителна идея.
	— Значи ще идвам тук вечер и ще обсъждаме новите ситуации?
	— Именно. Но край с безразсъдствата.
	Заедно ще решаваме как да действате.
	— Ще се съглася само при едно условие. Веждите му се сключиха.
	— И какво е то?
	— Да ме целувате, когато пожелая.
	На лицето му се изписа изненада, а от устата му се откъсна сподавен звук.
	— Да ви целувам?
	— Да.
	— Софи, не можете да ме карате да ви целувам. Това е… изключително неприлично.
	— Вече сте ме целували, и то два пъти, така че не разбирам защо се стряскате толкова.
	— Единият път ме целунахте вие, а и изобщо не би трябвало да се целуваме. Не бива да се целувате с никого, преди да се омъжите.
	Което никога нямаше да се случи.
	— Не се стягайте толкова, Куинт. Стори ми се, че ви беше приятно, а на мен определено ми хареса. Тогава какво лошо има?
	_„Не е редно една дама да изпитва такова удоволствие.“_
	Софи пропъди гласа на сър Робърт от ума си. Куинт май няма нищо против въодушевлението й. Въпреки това ще е по-добре да не се увлича толкова.
	— О, Господи — измърмори той под нос и прокара длан през лицето си. — Вие сте невероятна.
	— Така е. А сам знаете колко съм упорита, когато поискам нещо. — Да се наслаждава на прекрасните му целувки, докато му помага да овладее страховете си? Ето нещо, което определено й се искаше. При това много.
	— Знам също, че не си правите труда да мислите, преди да действате. Естествено, твърде сте невинна, за да го знаете, но целувките обикновено водят до други, по-интимни неща.
	Във вените й нахлу жар при мисълта за „други, по-интимни неща“ с Куинт и тази жар се загнезди в корема й. Тя преглътна и продължи:
	— В такъв случай е добре, че ще се целувам с вас. Тъкмо ще контролирате нещата. — В края на краищата той не изпитва към нея нищо повече най-обикновени приятелски чувства. Няма да му е трудно да запази самообладание.
	— Редно е да откажа — отвърна Куинт. — Но съм в доста неизгодно положение, защото може да решите да си тръгнете и никога да не се върнете. Не виждам как бих ви принудил да дойдете отново. А направо ми прилошава при мисълта какво би могло да ви се случи.
	В гърдите й се надигнаха възбуда и нетърпение.
	— Така е. Това означава ли, че сте съгласен?
	— Нютон да ми е на помощ, но, да, съгласен съм. Ще ви целувам и ще ви помогна за разследванията.
	„А аз ще намеря начин да ви помогна“, помисли си тя.
	— Чудесно. Знаех си, че ще се разберем. Да започваме ли?
	Той я изгледа косо.
	— Имате предвид разследванията?
	Софи поклати глава.
	— Имам предвид целувките.
	Скръстил ръце на гърдите, Куинт вирна вежда.
	— О, значи така мислите, че ще става работата — щраквате с пръсти и аз мигом се подчинявам? Може и да не съм наред с главата, Софи, но останалите части на тялото ми функционират отлично. Което означава, че продължавам да съм мъж. А мъжът пред вас се целува само когато сам пожелае. Примерно, когато жената го разсмива. Или когато усмивката й го сразява. Или когато е толкова красива, та го оставя без дъх. А не по задължение.
	Софи примигна смаяна. Устата й, пресъхнала от стряскащата декларация, отказваше да изрече каквото и да било. Цяло чудо бе, че стои права, понеже костите й бяха омекнали.
	— Добре — промълви. Очите му потъмняха.
	— Естествено, този поглед също върши работа — каза Куинт тихо и тръгна към нея.
	— Кой поглед? — Софи инстинктивно отстъпи назад и трепна, когато в ранения й крак завибрира остра болка.
	Куинт замръзна и сбърчи чело. Без да каже и дума, той се наведе, грабна я на ръце и я понесе към вътрешността на къщата.
	— Чакайте, къде отиваме? — попита тя.
	— В кабинета ми. За да седнем. Явно кракът ви боли.
	Софи уви ръце около шията му и усети как мускулите му играят под дрехите. Когато влязоха в кабинета, Куинт не я остави да стъпи на земята, а прекоси помещението, отпусна се внимателно на креслото пред камината и я настани в скута си.
	— Дайте да видя шевовете — каза нежно. — Искам да съм сигурен, че раната не се е инфектирала.
	— Нищо й няма — отвърна Софи. Не се смущаваше от погледа на Куинт в полумрака, но да седи в скута му, за да огледа делово раната й, й беше страшно неудобно.
	— Не мърдайте. Искам сам да се уверя. — Той вдигна тънките пластове поли и фусти. Крачолът на кюлотите й бе достатъчно широк, за да го издърпа нагоре и да види раната. — Отлично. Кожата е здрава. Алис явно мие редовно ръцете си.
	Софи очакваше, че ще пусне полите й и ще я покрие, но той не го стори. Вместо това погали с широката си длан разголения й крак, плъзна очи по кожата й и сърцето й взе да блъска в ребрата.
	— Софи, трябва да ви предупредя… Очаквате да се владея, но истината е, че не бива да разчитате на мен.
	Напоследък ми е трудно да се контролирам. А да ви гледам в този вид много усложнява положението — той посочи надолу. — Не искам да ви нараня. Моля ви, обмислете добре желанието си.
	Ако бе таила някакви опасения за здравия му разум, тези думи разсеяха всяко съмнение. Нима един луд ще я предупреди? Но може би има друга, далеч по-унизителна причина за колебанията му.
	— Няма да ме нараните. И ми се струва, че умишлено отлагате. Ако не желаете да ме целунете…
	В следващия миг Куинт преодоля разстоянието, което делеше устните им, притисна уста в нейната и езикът му си поправи път вътре. Целуваше я страстно, отчаяно, устата му бе и груба, и нежна, и Софи прималя от удоволствие. Отвръщаше с охота на устрема му, използваше езика и ръцете си, за да разучи тялото му, а устните му отново и отново се впиваха в нейните.
	Топлината в корема й се разпростря и гърдите й натежаха болезнено. В най-интимната й цепнатина бликна влага, а сърцето й сякаш запулсира между краката й. Усети твърдостта му под дупето си — възбуждащо, опияняващо доказателство, че я желае. Нея, Софи, а не Съвършената Пепертън или някоя друга. Желаеше нея и тя ликуваше. Едва се сдържаше да не се отърка в ерекцията му.
	И в следващия миг направи точно това.
	Куинт изстена в устата й с измъчен и същевременно екзалтиран стон, какъвто Софи никога не бе чувала. По гърба й плъзна чувствена тръпка. Проследи с пръсти очертанията на широките му рамене, опивайки се от топлината, която излъчваше тялото му. Ризата му бе отворена точно толкова, та да плъзне ръка и да помилва гладката кожа на гърдите му. Сърцето му туптеше под дланта й, а меките косми гъделичкаха пръстите й. Тя прокара ръка през гърдите му, зашеметена от омайващия вкус в устата си, от усещането за тялото му под дланта си и неволно докосна с пръст едното му зърно.
	Куинт си пое рязко дъх и прошепна:
	— Софи, ще ме уморите. Трябва да спрем, преди да сме стигнали твърде далече.
	Ала Софи чу само думата „спрем“ и вдигна глава да го целуне отново.


>	Единадесета глава

	Една целувка, така бе си обещал Куинт.
	Ще я целуне набързо, но не прекалено бързо, че да възнегодува. Такава бе първоначалната му идея. Оказа се обаче неподготвен за въодушевлението си. Една девица, макар и на двайсет и седем, не би трябвало да го възбуди толкова с няколко целувки. Когато се съгласи с прищявката й, и през ум не му минаваше, че тялото му ще реагира така бурно.
	Трябваше да се досети, че Софи винаги ще намери с какво да го изненада.
	Самообладанието го напусна в мига, в който устата й намери неговата, и тозчас сломи волята му да сложи край на целувката. Софи се целуваше така, както правеше всичко останало — с увлечение и жар, с безразсъдно пренебрежение към всичко, освен към настоящия момент. Не можеше да не откликне на пламенното й желание.
	Обгърнал главата й с шепа, сграбчил крака й с другата си ръка, той я притискаше с все сила към себе си. Облиза устата й. Захапа леко устните й. Вкусваше я отново и отново, докато долови жадното изскимтяване в гърлото й.
	Този звук сякаш се стрелна право в слабините му и още повече изостри възбудата му. Мили Боже, колко я желаеше. През последните няколко дни се задоволяваше толкова често, обладан от мисли за нея, че едва не се протри.
	Не беше в състояние да разсъждава, не беше в състояние да диша и в този миг животинският инстинкт — желанието да доставя и получава удоволствие — взе връх. С тази жена в скута бе невъзможно да устои. Отдавна не бе усещал как опияняващата вълна на сластта го завлича дълбоко отвъд здравия разум и с радост се отдаде на сладостната самозабрава.
	Отдръпна устни от нейните и ги плъзна по челюстта й. Засмука нежно меката част на ухото й, гризна я леко със зъби. От гърлото й се изтръгна стон и тя побърза да прехапе устни, сякаш да заглуши звука.
	— Искам да те чувам, Софи — прошепна той. — Всеки звук. Всяка въздишка. Не искам да се сдържаш от криворазбрано благоприличие.
	Устните му си проправиха път през копринената мекота на шията й. Тя отметна глава назад да му осигури достъп и той мигом се възползва. Опиваше се от нея, усещаше как губи разсъдък от желание. Някаква малка част от мозъка му, която все още функционираше, не искаше да повярва, че Софи му позволява такива волности. На него, мъжа, чието ухажване бе пренебрегнала. Но ето че лежеше в скута му, мека и податлива и ни най-малко не протестираше. Напротив, притегляше го към себе си. Целуваше го. А той все още не бе загубил ума си дотам, та да отхвърли този рядък дар.
	Два пръста потънаха в пластовете на корсажа й и разкриха бледата, съвършена гръд, разголиха я.
	— Прекрасна — прошепна той и пое розовото връхче в устата си. Ту засмукваше, ту дразнеше набъбналото й зърно с език, решен да я подлуди.
	Тя зарови пръсти в косата му и притисна главата му по-плътно.
	— Куинт — промълви тихо. Колкото повече обсипваше гръдта й с милувки, толкова повече се извиваше в скута му. — Не спирайте. За бога, Куинт, жива ще изгоря.
	Той обхвана с шепа венериния й хълм. Сякаш пламък опари кожата му и Софи отърка слабини в дланта му.
	— Да — простена тя и отново се изви, а натискът върху болезнено набъбналия му член едва не го тласна отвъд ръба. Още няколко такива движения и щеше да свърши в панталона.
	Куинт изостави гърдата й и отмести тялото й върху облегалката, така че тя се отпусна цяла в скута му. Очите й, сънени, с натежали клепачи, го наблюдаваха внимателно, а гърдите й се надигаха.
	— Не мърдайте — нареди й той. — Искам да ви докосна.
	Полите й и без това бяха насъбрани около талията й, та трябваше само да намери цепката на кюлотите й. Разтвори ги и вулвата й се разголи пред него в цялото си великолепие — кафявият мъх, който покриваше пубиса и розовите, влажни гънки на срамните й устни. Куинт преглътна. Съвършенство. Абсолютно съвършенство.
	Без да се замисля, той прокара пръст през влагата, избила на входа на влагалището й, и го вдигна към устата си. Затвори очи и вкуси мускуса на възбудата й с език. Истинска сладост. Всемогъщи Боже, какво не би дал да зарови лице между бедрата й. Но не биваше да я плаши.
	— Моля ви — изпъшка тя, сякаш доловила колебанието му. — Не спирайте. — Блестящият й поглед го умоляваше да продължи и парещата възбуда в слабините му нарасна още повече.
	Това вероятно бе поредното доказателство за лудостта му, но той нямаше намерение да спре.
	Бавно проследи с палец извивките на срамните й устни, изследва всяка гънка, сетне вкара пръст във влагалището й. Тя затвори очи, от устата й се отрони стон и надигна ханша си, за да го допусне по-дълбоко. Стените бяха горещи и хлъзгави. И тесни. Куинт потръпна, като си представи как тази влажна, топла тъкан обгръща плътно ерекцията му.
	Постара се да овладее собственото си бушуващо желание и започна да плъзга пръст навътре и навън в желанието си да изтръгне реакция. Добави още един пръст, така че да я запълни по-плътно.
	— О, да — чу я да мълви. Гледаше как тялото й поема пръстите му дълбоко в недрата си. Усещаше я как трепери. Сви пръсти и затърси онова поресто, чувствително местенце.
	Софи извика и взе да се извива в скута му.
	— Куинт, о, Господи.
	Куинт усещаше, че е на ръба. Клиторът й, издутото, богато кръвоснабдено възелче от нервни окончания в горната част на вулвата й, бе подпухнал и уголемен и той задвижи палец върху него в неумолим ритъм.
	— Оставете се на усещанията, Софи. Позволете да се случи.
	Софи заби нокти в тялото му, в облегалката на креслото, в тапицерията, вкопчваше се във всичко, дето успяваше да достигне.
	— О, Господи. Да! — изскимтя тя. — Точно там.
	Бедрата й потрепериха и влажните стени притиснаха пръстите му. Тялото й се сви и тя извика, изпаднала в екстаз. Гледката бе неописуема. Образ, който всеки мъж би помнил до гроб. Отметната назад глава, затворени очи, устни, порозовели от целувките му, цялата трепереща. Той продължи да движи пръсти и да удължава удоволствието й, докато тя се изви и се откъсна от него с дълбока тръпка.
	Куинт отпусна глава назад, освободи я от прегръдката си и се опита да си поеме дъх. Наложи се да положи известни усилия, за да успокои пулса си. Софи, като че ли също в несвяст, лежеше омаломощена в скута му, притиснала ръка към гръдта си, затворила очи. Часовникът на стената тиктакаше равномерно, сякаш светът не бе се преобърнал с главата надолу.
	Дявол го взел, какво бе направил?
	Внезапно го заля срам и чувство за самоненавист. Беше я… обезчестил. Та тя е девица. Дъщеря на маркиз. А че сама бе го пожелала, нямаше значение. Трябваше да се досети, че не е редно да постъпва така. Всъщност досети се, но просто не успя да й откаже.
	Не успя да се спре.
	Поредното доказателство за неизбежното разложение на ума му. По време на пристъпите баща му не спираше да говори за сношения — с мръсни, скверни думи — и мастурбираше неуморно, докато накрая вързаха ръцете му. Фактът, че Куинт бе извършил подобен крайно неблагопристоен акт върху дама с благородно възпитание, потвърждаваше всичко, което вече знаеше за бъдещето си.
	Не можеше да си позволи да бъде сред хора.
	А проклетият му член отказваше да му се подчинява. Лежеше твърд и тежък в панталона му. Готов да се съвкупява.
	Господи, как само се мразеше. Дръпна полите на роклята й, за да я покрие.
	— Аз… нямах представа — промълви тя. В гласа й се долавяха дълбока удовлетвореност и в същото време почуда.
	— Моля за извинение за случилото се. Не биваше да довеждам нещата дотук.
	Между веждите й се появи гънчица.
	— И защо? Признавам, че се поувлякохме, но далеч не се оплаквам. — Тя се опита да се надигне и той й помогна. — Вероятно никога повече няма да погледна ръцете ви по същия.
	— Софи! — Куинт я пусна да стъпи на пода.
	Тя се разсмя.
	— Куинт, не разбирам защо сте толкова сериозен. Идеята беше моя и ако някой ще съжалява, би трябвало да съм аз. Не че съжалявам, държа да кажа.
	— А би трябвало.
	— Защо? Защото не сме женени?
	— И това, но има и по-сериозна причина.
	— И каква е тя?
	— Защото съм почти напълно луд.


	Следващата вечер завари Куинт да дращи с бясна скорост по пергамента, понеже мислите се лееха неудържимо в ума му. Трябваше да ги запише, без да пропусне нещичко — преди да ги е забравил. Дали да опита да раздели кодираното съобщение на части, а после да направи честотен анализ на всяка буква, сегмент по сегмент?
	Полунощ отдавна бе превалило, преди известно време бе освободил и прислугата. Жаравата в камината бе угаснала и в стаята бе се настанил хлад. Но той продължаваше да пише. Когато приключи, сложи писалката на поставката и поръси пергамента с фин пясък, за да попие мастилото.
	— Хареса ли ви разходката с лорд Маклийн?
	От другия край на стаята се чу ахване от изненада.
	— Нима знаехте, че съм тук?
	Разбира се, че знаеше, от мига, в който бе се промъкнала в кабинета му. Тялото му я усещаше инстинктивно, реагираше с всяка клетка.
	— Естествено. Но не отговорихте на въпроса ми.
	Софи вирна упорито брадичка — изражение, което по една лучайност страшно му допадаше.
	— Тогава е излишно да питам откъде знаете за невинната ми разходка. Тя се изправи и сложи ръце на хълбоците. — Не ми се нрави, че ме следите. Особено през деня. Напълно е ненужно.
	Куинт не смяташе така, а и в присъствието на Маклийн бе още по-важно да я държи под око. Шотландецът бе обигран прелъстител, а Софи — безразсъдна наивница.
	Съчетанието между двамата бе рецепта за катастрофа.
	— Смятам, че е необходимо — отвърна той, — имайки предвид нощните ви занимания. Престъпниците и разбойниците не изчезват току-така на светло.
	— Наясно съм с това. Но съм почти сигурна, че Маклийн ще успее да се справи с всеки злосторник, който се осмели да ме приближи.
	Куинт стисна зъби. Да, Маклийн несъмнено е в състояние да я защити. Необремененият от душевни терзания шотландски лорд, който спокойно може да напуска дома си. Да я води на разходка в парка. И да повали евентуален нападател с изтръгнат из корените дъб, ако се наложи, но кой ще защити Софи от Маклийн?
	— Може и да е така, но вашият герой с поличка не е така добре осведомен като мен и е възможно да бъде изненадан. Освен това си губите времето да спорите с мен.
	— Невероятно сте твърдоглав.
	— В това отношение чудесно си подхождаме. Нужно е само да се откажете от авантюрите си под одеждите на сър Стивън и с най-голямо удоволствие ще освободя Дженкинс.
	Софи изсумтя презрително.
	— Казахте, че ще ми помогнете, а не че ще се опитвате да ме спрете. Вярно, така бе казал, но съвсем не бе очаквал сделката, която бе му предложила в замяна. Сделка, дето караше ерекцията му да тръпне и опъва панталона му през целия ден. Едва се сдържаше да не скочи отгоре й и да запретне полите й.
	Нямаше обаче да позволи да се случи отново.
	И то не заради остарялото схващане, че жените трябва да отложат удоволствията за брачното ложе. Не, причината бе той самият. По някаква причина Софи бе пожелала да се захване с него. Не разбираше защо го прави и най-глупашки бе позволил чувствата му към нея да замъглят разума му.
	Ала Софи заслужаваше нещо повече от страхливец като него, умопомрачен човек, който се страхува да подаде носа си навън. Тя, прекрасната, съвършена дъщеря на маркиз, по-смела и умна от половината мъже в Европа. А той бе непоправимо повреден. Сякаш още бе единайсетгодишно момче, изоставено на студа с ясното съзнание, че нещо не му е наред. Нямаше никакво право да й се нахвърля така, да я докосва по какъвто и да било начин. Въпреки бушуващото, изгарящо желание, трябваше да се въздържа от физически контакт с нея. Дори целувки.
	— Казах, че ще ви помогна, и ще го направя. Елате с мен. Той взе листа хартия и се надигна.
	— Къде отиваме?
	Беше толкова близо, че виждаше как ямката на шията й пулсира. „Не обръщай внимание“, нареди си сурово.
	— Трябва да прибера този документ — той вдигна листа. — А и там, където ще ви отведа, ще можем да говорим на спокойствие.
	— Нима тук не можем? — Тя огледа празната стая.
	— Може би, но човек никога не знае. — Особено след като някой от прислугата му вероятно предаваше информация на Министерството.
	Без да изчака отговора й, той я поведе към библиотеката в дъното на кабинета. Протегна ръка към една от горните полици, дръпна томчето „Левиатан“ на Хобс и задейства пружината. Софи ахна, когато библиотеката се завъртя.
	— Имате си таен проход!
	— Който няма да остане таен, ако не говорите по-тихо!
	Хвана я за ръка и пристъпи в тесния коридор, като побърза да затвори вратата зад гърбовете им. Обви ги мрак. Нямаше навик да взема лампа, когато използваше прохода, тъй като не виждаше смисъл. Твърде често минаваше оттук, понякога по необходимост, друг път — от скука.
	Софи се вкопчи в ръката му и дишането й се учести.
	— Не трябваше ли да вземем лампа?
	— Не. — Той я поведе през тясното пространство. Нямаше как да вървят рамо до рамо, така че тя се притисна о гърба му. — Важното е да не пускате ръката ми. В противен случай можете да пропуснете някое разклонение и да се озовете в рова с крокодилите.
	Нещо го перна по рамото. Куинт се усмихна.
	— Сега следват стълби — каза и я насочи към първото стъпало. Отброи до осемнайсет. На горната площадка напипа резето, дръпна го и отвори вратата. Мъждукащата светлина от гаснещия огън осветяваше спалнята му. Той пусна ръката й, сложи записките върху леглото и отиде да добави още въглища в камината. — Затворете вратата, ако обичате.
	Софи захлопна вратата към прохода, а той разръчка огъня и тръгна към леглото. Изработено от палисандрово дърво по негов проект, леглото имаше дебели четвъртити колони на всеки от четирите ъгъла. Всяка завършваше с декоративен връх. Той завъртя върха на предната дясна колона и извади скритата вътре продълговата кутия, широка колкото предмишницата му. Сложи я върху покривката на леглото.
	— Какво, за бога… — прошепна тя зад рамото му. — Колко хитро! Какво държите вътре?
	Куинт плъзна капака и отвори вътрешното отделение.
	— Разни неща. — Сви на руло записките си и ги пъхна при вече прибраните чертежи. „Да видим как Хъдсън ще успее да ги намери“, помисли си.
	— Върху нещо важно ли работите? — Софи бе толкова близо, полите на роклята й докосваха крака му и Куинт усети как губи самообладание.
	— Възможно е. Няма да разбера, преди да намеря решението.
	— И смятате, че е свързано с нахлуването в дома ви — заключи тя.
	— Да. В миналото се е случвало Министерството на вътрешните работи да потърси съдействието ми за решаването на един или друг код. Съществува шифър, за който се смята, че е непробиваем, и по тази причина често го наричат le chiffre indechiffrable. Ако успея да го разчета без да използвам ключ, ще привлече вниманието на доста правителства из света, включително на нашето. Все едно да изобретя шперц към всяка заключена врата по света. — Той затвори кутията и я плъзна във вътрешността на колоната.
	— Нямах… Нямах представа, че работите за правителството.
	Той я погледна. На лицето й бе изписано особено изражение.
	— Няма как да знаете. Никой не знае, освен човека, за когото работя. Вярвам, че няма да кажете на никого. — Тя поклати глава. — Чудесно, а сега дали да обсъдим разследването ви?
	— О, разбира се — побърза да се съгласи тя, бръкна в джоба на роклята си и извади сгънат лист хартия. — Записах всичко, както ме помолихте.
	— Отлично. — Той разгъна листа и започна да чете спретнатия й почерк.
C>
	Изчезнала: Роуз Хойт, сестра на Джозел (истинско име?) Хойт от заведението на мадам Хартли.
	Месторабота: „Палавото коте“, Чийпсайд.
	Описание: Руса коса, кафяви очи, татуировка на котка над глезена. Видяна за последен път: В края на март. Настъпване на смъртта:?? Тяло: Липсва.
	Редовни клиенти: Потния, La Gauche, Наблюдателя, Крал Джордж, Пелтека (един от тези вероятно е изявил желание да й бъде покровител).
C$
	— La Gauche — обади се Куинт. — Защото е левичар?
	Лицето на Софи пламна и тя стисна устни.
	— Н-не точно — заекна. — По-скоро е свързано с… с… — Тя направи неопределен жест към талията си.
	Куинт се подсмихна.
	— Ясно. Май доста неща сте научила покрай това разследване. — После продължи да чете:
C>
	Изчезнала: Неизвестна жена.
	Месторабота: „Черната кралица“, Източен Лондон.
	Описание: Кестенява коса, сини очи, татуировка на дама пика над глезена.
	Видяна за последен път:??
	Настъпване на смъртта: Извадена от реката на 16 април 1820 г. Тяло: Отрязана дясна ръка, изнасилена и удушена. Редовни клиенти:??
C$
	— Затова ли отидохте в „Черната кралица“? За да проверите дали нещо не свързва двете жени?
	— Да. Надявах се някое от момичетата да потвърди самоличността й и да познава редовните й клиенти.
	— И?
	— Наплашени са до смърт, по-скоро от О’Ший, отколкото от колекционера на ръце.
	Вероятно си имаха причина. О’Ший нямаше славата на справедлив собственик, особено към жените.
	— Но една от тях със сигурност я е познавала — продължи Софи. — Реакцията й я издаде. Бих могла да отида отново и да се опитам да поговоря с…
	— Не — прекъсна я остро Куинт. — Присъствието на сър Стивън е направило впечатление и явно не се е приело добре, като знаем какво се случи, след като си тръгнахте оттам.
	Софи размърда рамене и бледата светлина затанцува по извивката на тила й. Куинт се опита да не поглежда.
	— Не е задължително да е така — възрази тя. — Възможно е да е съвпадение.
	— Едва ли. Вероятността нападението да е било случайно е изключително малка, особено като се има предвид посещението ви в полицията. Не е изключено някой корумпиран полицай да не обича въпросите. Смятам, че и двете ви посещения са привлекли вниманието на когото не трябва.
	— Не виждам защо сте толкова сигурен.
	— Не съм. Никой не може да е сигурен. Но прецених отделните фактори на математически принцип с помощта на правилото на Байс и вярвам, че има голяма вероятност покушението срещу вас да е било умишлено.
	Думите му очевидно я смутиха. Тя прехапа долната си устна.
	— Защо някой ще иска да ме убие?
	Куинт вдигна листа с бележките й.
	— Отговорът се крие някъде тук.


>	Дванадесета глава

	Софи отново бе загазила — не толкова, колкото онзи път, когато се опитаха да я убият на улицата в Уайтчапъл. Ала все пак бе изпаднала в затруднение, при това не по-малко опасно за душевното й спокойствие.
	Факт: Беше сама с Куинт в спалнята му.
	Факт: Куинт говореше за теореми, тайни послания и математически вероятности.
	Факт: Чувстваше се невероятно, умопомрачаващо възбудена.
	Топлината, загнездила се в корема й, се плъзна надолу — буен пламък, породил отчетливо пулсиране между краката й. Само волята я крепеше да не се размекне като тесто в краката на този мъж, към когото се чувстваше така привлечена.
	Тя се покашля.
	— И как ще намерим отговора?
	— Като потърсим повтарящ се модел — нещо, което сте се досетили да направите с посещението в „Черната кралица“. Просто ще трябва да продължим в същата посока. Какво знаем за четирите момичета, извадени от реката, освен че липсва дясната им ръка?
	— По всяка вероятност всички са били проститутки, и то сравнително млади.
	— Между деветнайсет и двайсет и две — уточни той. — Нещо, което само по себе си не е съществено. Повечето жени в този занаят са млади. — Той приседна на ръба на леглото и скръсти ръце. — Какво друго? — направи жест на нетърпение, сякаш да я подкани да не губи време.
	Софи затвори очи и се опита да си припомни дочутата информация.
	— Всяко момиче е извадено на различно място.
	— Никак не е чудно, като се има предвид колко непредсказуемо е течението. Промените във времето и плаващите отломки също са фактор за разстоянието, което би изминало удавено тяло. Друго?
	— Ъ, първото тяло е намерено от вехтошари, ровещи из тинята. Номер две и номер три са намерени от пристанищни работници. Четвъртото тяло е било открито от полицията.
	— Значи отхвърляме метода на намиране. А самите тела?
	— На всяко липсва дясната ръка. Каква според вас е причината?
	— Трудно е да се каже — Куинт поглади брадичката си. — Дали се е опитвал да им попречи да го докоснат? При повечето хора дясната ръка е водеща — може би отсичането й символизира лишаване от сила? От друга страна, шепата е единица за мярка — може пък убиецът да се опитва да „измери“ някакво престъпление, фигуративно казано? Или ги кара да използват ръката си за извратено физическо действие и си я запазва като сувенир?
	— Виждам, че доста сте разсъждавали по тази тема — отбеляза Софи изненадана.
	— Когато си затворник в собствения си дом, развлеченията не са кой знае колко — Куинт сви рамене. — Знаете ли нещо повече за другите две момичета? Къде са работили и дали някой би могъл да ги разпознае?
	— Не, още не. Телата са били твърде разложени, когато са стигнали до хирурга. Не успя да ми каже кой знае какво.
	Куинт килна глава.
	— Липсват ли и други момичета от „Котето“ и „Кралицата“?
	— Само едно, от „Котето“. Всъщност сестра й се обърна към мен. Така и не успях да разбера какво се е случило с нея. Изчезнала е безследно и подозирам, че може да е следващата жертва.
	— Внимавайте — предупреди я Куинт. — Вероятно ще се окажете права. Но който търси съвпадения, със сигурност ще намери. Важно е да се придържаме към фактите.
	— На мен ми звучи съвсем логично. Две момичета, и двете проститутки в заведението на О’Ший, и двете изчезват в рамките на много кратко време. Това не е ли достатъчно показателно?
	— Няма причинно-следствена връзка. Тоест, няма причина и следствие. Само защото двама братя умират на една и съща дата, но с десет години разлика, не означава, че се е случило нещо злокобно. Само защото другата жена е изчезнала, не означава, че е убита от същия мъж, нито дори, че изобщо е убита. Може да е отишла на гости на леля си в Шропшир.
	Софи въздъхна недоволно и Куинт се подсмихна.
	— Никой не е казал, че ще е лесно.
	— За вас би могло да е лесно, ако проявите желание да излезете от къщи.
	Куинт се намръщи.
	— Не става дума за желание. Бих искал да можех. Но просто не съм в състояние.
	Софи усети как я прорязва остро съчувствие.
	— Не ме гледайте така — тросна се Куинт, скочи на крака и размаха показалец насреща й. — Не ме съжалявайте. За бога, бих предпочел всичко друго, но не и това.
	— Не ви съжалявам, Деймиън — възрази тя. — Смятам, че се инатите и се държите като дете.
	Ъгълчето на устата му се повдигна скептично.
	— Нима? Сигурно и баща ми се е инатил и се е държал като дете, когато скубеше косите си с шепи. Когато буйстваше и крещеше часове наред. Когато блъскаше главата си в стената.
	Колко ли ужасно е било за едно малко момче да бъде свидетел на подобна лудост у любимия човек. И все пак Софи не виждаше какво общо има това.
	— И смятате, че съдбата ви съвсем скоро ще поеме по същия път?
	Куинт вирна брадичка, за да избегне погледа й, и не отговори.
	Значи действително е повярвал. Софи най-после започваше да разбира.
	— Не ми ли изнесохте току-що лекция за извеждането на заключения в отсъствието на причинно-следствена връзка? Да, възможно е баща ви да е бил луд. Това обаче не означава със сигурност, че и вие ще полудеете.
	— Не е сигурно. Но преобладаващата част от медицинските теории определено подкрепят този изход.
	— Да, но…
	— Смятате ли, че не съм разсъждавал безброй пъти по този въпрос? Че не съм се вкопчвал и в най-бледата надеждица да става дума за физическо заболяване, а не за душевно? Че не съм прекарвал часове наред в търсене на лек? Опитвал съм десетки лекове, експериментирал съм с почти всичко, което ми е хрумвало.
	Той рязко затвори уста и се обърна с гръб към нея. След няколко секунди прокара трепереща ръка през разрошената си кестенява коса. Сърцето й се сви. Сигурно безкрайно се измъчваше, а ето че неволно бе го разстроила.
	— Съжалявам — промълви тя след дълго мълчание. — Не биваше да човъркам.
	— Не, не сте направили нищо нередно. Аз… — Той издиша дълбоко и сложи ръце на кръста. — Присъствието ви определено влошава състоянието ми.
	Тя направи няколко крачки към него и съзря болката в златистокафявите дълбини на очите му, дълбокото объркване, което го терзаеше.
	— И въпреки това разсъждавате далеч по-трезво от мен. Вероятно по-трезво от всеки друг в Лондон.
	Куинт поклати глава.
	— Ласкаете ме само защото знам тайната ви.
	Грешеше, но тя не възрази.
	— Тези ваши експерименти, някой не ви ли помогна? Не породи ли промяна?
	— Един-единствен път, на верандата. С вас. Когато се целувахме.
	— В такъв случай е добре, че още не сте ми се издължили за тази вечер. Елате с мен.
	Куинт се загледа през прозореца, после се обърна към Софи.
	— Идеята ви е ужасна.
	— Смятам, че е напълно разумна. — Бяха слезли на приземния етаж. Тя прекрачи прага към верандата и се обърна към него. — Ще ме целунете и в някакъв момент ще ви изведа навън. Стига да не отваряте очи и да ме оставите да действам, няма да ви се случи нищо лошо.
	— Но това не решава проблема. Предлагате ми временен лек, който ще действа само докато не разбирам какво се случва.
	— Все е някакво начало, Куинт. Може би ако го правим достатъчно често, няма да се тревожите толкова, когато се наложи да го направите сам.
	— Софи.
	— Кое е най-лошото, което може да се случи?
	— Нарекохте ме Деймиън — изтърси той неочаквано.
	Тя примигна от изненада и меката светлина на огъня озари дяволитата й усмивка.
	— Така ли?
	Той кимна.
	— Да. Горе в стаята ми. Не съм чувал да изричате името ми.
	Дори и в полумрака Куинт забеляза как по страните й плъзва руменина.
	— Съжалявам. Не биваше да…
	— Хареса ми. От доста време никой не ме е наричал по име. — Той вдигна ръка и помилва лицето й с опакото на ръката си. Сетне затъкна кичурче коса зад ухото й. — А в отговор на въпроса ви, най-лошото, което би могло да се случи, е да получа поредния пристъп.
	— Значи нищо ново — заяви тя делово. — В такъв случай няма от какво да се страхувате.
	Само защото бе станала свидетел на един от пристъпите му, не означаваше, че Куинт е съгласен случилото се да се повтори. А и това не бе единствената му тревога.
	— Ако случайно сте забравили, миналата нощ положението излезе извън контрол. — Меко казано. Едва не я изгони от къщата си от ужас какво би могъл да направи, ако остане при него. Копнееше да я обладае, да се зарови в нея и да не я изпуска от прегръдките си, докато и двамата се взривят. — В името на невинността ви, смятам, че ще е по-добре да пропуснем тазвечерните занимания.
	— Оставете на мен да се тревожа за невинността си. А и се съмнявам, че ще ме обладаете на верандата, за бога.
	Куинт не беше толкова сигурен. Всеки път, като я докоснеше, го напускаше и малкото разум, който бе му останал.
	Тя опря длан в гърдите му и пристъпи по-близо. Сърцето му туптеше лудо под ръката й, а в съзнанието му се развихри истинска битка. Разумът му настояваше да откаже, а похотта и копнежът потриваха ръце в безсрамно нетърпение.
	И когато Софи вдигна глава и се взря в очите му, решителността и жаждата в погледа й го победиха.
	Приведе се към нея и впи уста в нейната. Устните й бяха меки, податливи, откликваха с готовност на неговите. Той я притисна до себе си толкова плътно, че усещаше всяка извивка. Нощта ги обгърна с тъмен, защитен покров и в следващия миг Куинт забрави всичко, освен устните и езика на Софи.
	Тя уви ръце около врата му, долепи гърди до неговите. И тъй като бе по-висока от повечето жени, тялото й прилягаше съвършено на неговото, тазът й бе почти на същото ниво с неговия. Не се налагаше той да протяга ръце, за да обгърне възхитително закръгленото й дупе.
	Целувката му стана по-страстна, по-настойчива. Софи мигом откликна, сплете език с неговия. Във вените му нахлу кръв и се стече към слабините му, пенисът му набъбна. Всичко в него копнееше за допир, за възможността да прониква и завладява. Да се загнездва и маркира. Да покорява и подчинява.
	Отърка слабини в таза й и Софи изскимтя, заби нокти в скалпа му. Обожаваше буйните й реакции. Обожаваше как не си прави труда да се сдържа, как бе напълно лишена от преструвки. Рядкост сред жените, особено неомъжените.
	— Куинт, моля ви — прошепна тя, когато той отдели устни от нейните и плъзна език по източената й шия.
	Намери гръдта й и я притисна, откри зърното през тънкия плат и взе да го мачка.
	— Деймиън — изохка тя. — О, господи. Не спирайте.
	— Какво искате да направя, delicia? — Той проследи с устни края на корсажа й и обсипа голата плът с целувки.
	— Това… на италиански ли е?
	— Латински. Но ако предпочитате, ще ви говоря на италиански, сага mia.
	Софи потрепери.
	— А на гръцки или руски? — Софи се задъха.
	Той целуна кръглите издутини на деколтето й.
	— Мога и на руски. Любовь моя. Още една целувка.
	— Или немски. Ohne dich kann ich nicht leben.
	Софи дишаше тежко. Явно не бе разбрала какво казва, иначе щеше да избяга с писъци. А той внезапно осъзна, че говори съвсем сериозно.
	Тя сграбчи главата му и го дръпна за безумна, изгаряща целувка. Куинт изгуби ума и дума, неспособен да проговори на какъвто и да било език.
	По дяволите, искаше… трябваше му… стена. Без да откъсва устни от нейните, той я избута внимателно назад, докато гърбът й опря в зида. Сграбчи полите й и ги усука нагоре. Обгърна с шепа венериния й хълм през кюлотите. Плътта гореше. Платът бе влажен.
	— Да — изсъска тя. — О, да. Още.
	Разтвори цепката в бельото й. Докосна влажната й интимност. И изстена. Ако съществува рай, усещането ще е точно такова. Пъхна пръст в тясната сърцевина. Ала този път не му беше достатъчно. Искаше да я вкуси.
	Смъкна се на колене.
	— Дръжте това — нареди и й връчи тежките поли.
	В полумрака тя впи замъглените си от сласт очи в неговите и пое диплите.
	— Защо? Какво.
	— Преметнете левия си крак през рамото ми.
	Вместо да чака, сам намести крака й, плъзна ръце по бедрата й, разтвори кюлотите и прокара език през нежните гънки. Ерекцията му взе да пулсира, но той не й обърна внимание. Нищо нямаше значение, нищо, освен Софи. Тръпките на тялото й. Изохкването й, когато езикът му бръсна клитора й. Скимтенето, когато устните му нежно засмукаха малката пъпка. Стоновете, когато прониза отвора на влагалището й с език.
	А когато достигна връхната точка, когато тялото й започна да се извива в екстаз, Куинт продължи да се движи, да изтръгва нови и нови тръпки на удоволствие. Отдели устни едва когато треперенето й утихна. Дишаше дълбоко, долепил чело до бедрото й. Собственото му тяло бе изопнато като струна, в състояние на крайна, болезнена възбуда.
	С натъртени колене опря длани в пода, за да се надигне. Усещането за твърдия камък под ръцете внезапно го върна в настоящето и отвори очи. Бе се озовал на верандата. Отвън.
	Господи. Вдигнал бе полите на Софи и бе я задоволил с уста отвън. До външния зид. Където всеки би могъл да ги види. Вярно, верандата тънеше в мрак, а плетът откъм задната уличка бе по-висок от човешки бой. А и беше посред нощ. И все пак… Софи не заслужаваше да се отнася към нея като към леко момиче, което може да има срещу две пенита в деня за заплата.
	Дявол да го вземе, ето че отново бе се поддал на лудешките си пориви.
	Бе му се доверила, че няма да я обладае на верандата, а беше направил точно това. Налагаше се да се извини. Отново.
	Надигна се с въздишка. Софи бе се отпуснала до стената и дишаше тежко. Вкопчи се в рамото му.
	— Това беше… — На лицето й се изписа учудване. — Изумително. Видяхте ли? На верандата сме. — Тя се усмихна широко. — Казах ви, че ще се справим.
	Гърдите го боляха, но не защото бе извън закрилата на дома си.
	— Софи — подхвана той и облиза устни. Усещаше възбуждащият вкус на плътта й по кожата си, остро напомняне, че отново бе позволил на инстинкта да замъгли съзнанието му. — Трябва да ви се изв…
	— Да не сте посмели — тя сложи ръце на кръста. — Не смейте да ми се извинявате, Куинт.
	Значи пак беше Куинт. Той поклати глава.
	— Не мога да не се извиня. Поведението ми е непростимо и крайно неуважително. Не бива да ви докосвам по такъв начин. Дори да не ме отблъснете, нужно е да проявя повече сдържаност. Но…
	— Какво?
	— Във ваше присъствие губя всякакъв контрол над себе си.
	Изражението й се смекчи.
	— Това е най-милото нещо, което бихте могли да ми кажете.
	— Не се ласкайте — скастри я той. — Редно е да се стреснете. Бог знае какво ще направя следващия път.
	— Не ме е страх от вас. Да не мислите, че се целувам с всеки срещнат? Може да сте сигурен, че не го правя. На вас имам доверие, Куинт.
	— И грешите. Точно на мен не бива да се доверявате. Аз съм… — Той потърка нос. — Вървете си и повече не се връщайте. Още сега, докато доброто ви име още не е непоправимо опетнено.
	— По дяволите доброто ми име.
	— Не говорите сериозно.
	Тя го погледна, сякаш се канеше да каже нещо, не откъсваше пламтящия си поглед от неговия. Долавяше вътрешната й борба, вероятно породена от случилото се.
	— Далеч по-нормален сте, отколкото си мислите. Разбирам, че имате припадъци, Куинт, но смятам, че състоянието ви може да бъде овладяно. — Тя посочи верандата. — Не виждате ли?
	— Овладяно? — От устата му се откъсна горчив смях. — Значи ми разрешавате да вдигам полите ви всеки път, когато ми се налага да изляза от къщи?
	— Ще ви помогне ли?
	Куинт разпери ръце, подразнен.
	— За бога, Софи!
	После се врътна и тръгна с ядна крачка към къщата.
	— Почакайте! — викна тя след него. — Не искате ли да се порадвате на чистия въздух?
	— Повярвайте ми — подметна той през рамо. — Порадвах му се достатъчно. Не мърдайте оттам. Ще събудя някой от лакеите да ви изпрати до вкъщи.


	Късно на следната утрин Софи седеше в кабинета на мадам Хартли и си водеше бележки. Преди по-малко от час собственичката на публичния дом бе й изпратила вест по Алис:
C>
	„Едно от момичетата ми е изчезнало. Моля ви, елате колкото може по-скоро.
@	М. Х.“
C$
	Софи припряно бе натъкмила тоалета си и бе хукнала навън да наеме файтон. Понеже валеше, макар и слабо, й отне повече време от обикновено, докато намери свободна кола. Най-после пристигна пред задния вход на заведението, увита с тежко наметало, тъй като през деня нямаше как да не бъде с женски одежди. Мадам бе побързала да я въведе вътре.
	Съдържателката бе извън себе си от тревога. Гордееше се със заведението си и се отнасяше добре с момичетата. Осигуряваше им медицински грижи, почивни дни и възнаграждение над обичайното за занаята.
	Пък и гледаше да не ги товари излишно. А ето че едно от новите й момичета, Памела, бе изчезнало през нощта. Яко дим.
	Първата работа на Софи бе да разпита Анабет, момичето, което делеше стая с Памела. Бе помолила мадам да им осигури уединение, в случай че Анабет прояви по-голяма охота да говори далеч от ушите на съдържателката. Анабет обаче така и не спря да хлипа и Софи не успя да изтръгне никаква информация.
	— Анабет, разбирам, че положението е ужасно, но трябва да поговорим. Всяко нещо, което се сетиш, ще ни бъде от полза.
	Момичето избърса очи и кимна.
	— Простете, милейди. Но не мога да се спра.
	Софи се опита да разсъждава като Куинт. Не прави догадки. Установи фактите. В крайна сметка Памела бе пристигнала в публичния дом едва преди два месеца. Може би бе осъзнала, че това не е животът, който иска.
	— Щастлива ли беше тук? Не се ли е оплаквала от нещо?
	Анабет ококори зачервените си очи.
	— Не, милейди. Харесваше й тук. Все повтаряше, че е по-хубаво от предишното място и успява да задели пари за близките си в Дъблин. Бяхме приятелки. Щеше да ми каже, ако е нещастна.
	— Смяташе ли да се върне в Дъблин?
	Анабет поклати глава.
	— Избягала е от чичо си. Позволявал си е волности с нея, откак навършила десет, та се заклела никога да не се върне.
	— Имаше ли редовни клиенти? Мъже, които са настоявали за услугите й?
	— Не съм сигурна, милейди. Сигур мадам ще ви каже имената им.
	— Непременно ще я попитам, но опитай и ти да се сетиш. Имала ли е предпочитания към някого? Или пък някой, когото да не обича да обслужва?
	Анабет се замисли.
	— Имаше двама-трима господа, дето бяха много мили с нея. Спомена един едър шотландец.
	Маклийн?
	— А и един херцог я потърси няколко пъти. Гледаше да се хареса на всички. Сладка беше като мед нашата Пами.
	— А онези, които не са били чак толкова мили?
	— Наскоро се случи един господин, дето си пада по по-груби игри. Но след оня случай в началото на годината мадам сложи звънци във всички стаи. — Софи кимна, спомнила си момичето, което бе пребито и ранено с нож. — Тъй че Пами дръпна звънеца и момчетата дотичаха. Веднага го махнаха от нея.
	Софи записа всичко.
	— Знаеш ли кой е бил, как е изглеждал?
	— Не. Пами не обичаше да си спомня тая работа.
	— Носеше ли някакви бижута, нещо, което да ни помогне да я разпознаем?
	— Нищо скъпо, ако това питате. Нищо, дето да си струва да й откраднат. Един пръстен, само това носеше. Лъскав беше, ама фалшив. Бил е на майка й, та казваше, че никога няма да се раздели с него. Не съм я виждала да го сваля.
	— Как изглеждаше пръстенът?
	— Сребърен, със зелени камъчета. Под формата на детелина, нали се сещате, онези, ирландските.
	— Да, знам как изглеждат. Благодаря ти, Анабет. Смятам, че вече разполагам с достатъчно информация. Ако ти хрумне още нещо, моля те да уведомиш мадам.
	След като Анабет излезе от стаята, пристигна мадам. Софи пристъпи направо към въпроса.
	— Кой е бил мъжът, който се е държал грубо с Памела, че се е наложило да го изведат?
	Мадам вдигна изящната си брадичка и се настани на отсрещното кресло.
	— Предпочитам да не обсъждам клиентите си, дори с вас, милейди. Вкусовете на един могат да се сторят странни другиму. Опитваме се да удовлетворим всичките си клиенти, независимо от наклонностите им.
	— Разбирам. Но си мисля, че момиче като Памела би разпознало разликата между по-груба игра и истинското насилие. За да повика помощ, вероятно се е уплашила.
	— Памела не понасяше грубо отношение под никаква форма. Навремето са й се случили неща, които я правеха неподходяща за предпочитанията на господина. Бях я предупредила, но тя реши въпреки това да бъде с него. Вероятно е сметнала, че парите ще компенсират неудобствата. Но господинът не би й сторил нищо лошо, ако това си мисли Ваше благородие.
	— Защо сте толкова сигурна?
	— Защото е редовен клиент, милейди, и досега не съм имала проблеми с него. Смятам, че двамата с Памела чисто и просто не си допаднаха.
	— Кои са били редовните й клиенти?
	— Нямаше редовни клиенти, милейди. Истината е, че съвсем отскоро бе тук.
	— Тогава разкажете ми за снощи. С кого е била?
	— Простете, Ваше благородие, но предпочитам тази информация да остане поверителна.
	— Мадам — гласът на Софи прозвуча остро. — Осъзнавам, че положението е неловко, но за да разбера какво се е случило, трябва да възстановя последните й няколко часа тук. Обещавам да не разпитвам мъжете за Памела. Но все отнякъде трябва да започна.
	Мадам стисна устни.
	— Слезе в салона някъде към девет. С последния клиент се качиха горе към един през нощта. Снощи беше с трима мъже. Граф дьо Сакс, лорд Уестън и лорд Толбърт.
	— Толбърт ли бе последният й клиент?
	Мадам кимна.
	— Да. Но Мълруни го е видял да си тръгва малко след два. Сам.
	— Кога са забелязали, че я няма?
	— Едва след осем сутринта. Леглото й е било непокътнато. Софи записа всичко, за да го обсъди с Куинт по-късно.
	— И тримата мъже са редовни клиенти, така ли? Имали ли сте някакви проблеми с тях преди?
	— Графът ни посещава само когато се отбива в Лондон, един или два пъти в годината. Другите двама са редовни клиенти, милейди.
	— Имали ли сте проблеми с Уестън или Толбърт?
	— Нищо особено. Ще желаете ли да поговорите с Мълруни?
	Софи я изгледа внимателно. Дали не се опитва да сложи край на въпросите й?
	— Да — отвърна тя след кратка пауза. — Искам.


>	Тринадесета глава

	Когато най-после се случи онова, от което най-много се опасяваше, Куинт можеше да вини само себе.
	Стоеше на верандата и се радваше на чистия въздух и на топлите лъчи на следобедното слънце, които галеха лицето и раменете му. След случката със Софи вече няколко пъти бе излизал навън, колкото да си напомни, че е в състояние да го направи. Чувстваше се свободен, въодушевен. Не смееше да пристъпи по-нататък, но и това беше нещо.
	Жалко, че не можеше да го види отнякъде.
	— А, ето ви и вас.
	Куинт се обърна и стомахът му се сви. Дявол го взел.
	Насреща му вървеше херцог Колтън. Изглеждаше в цветущо здраве и прекрасно настроение, а черната му коса блестеше като катран на слънцето.
	С неприятно жегване се сети, че така и не бе отговорил на поканата на приятеля си да му погостува в Норфолк. Триста дяволи.
	— Икономът ви каза, че ще ви намеря тук. Наредено му било да съобщава на всички, че не сте си у дома. Вероятно сте погълнат от някоя важна задача.
	„По-добре да не отричам“, помисли си Куинт.
	— И все пак вие е пуснал.
	— Заради невероятния ми чар, без съмнение. Как сте, стари друже? — Колтън тупна Куинт по гърба. — Признавам, че се изненадах, като не получих отговор на писмото си. Но допускам, че сте бил зает.
	— Така е. Поздравления, между другото.
	Колтън се ухили.
	— Благодаря. Основният принос е на Джулия, естествено. Момчето е хубавец. Същински бащичко.
	Куинт едва се сдържа да не завърти очи подигравателно.
	— Радвайте му се, додето можете. Тръпки ме побиват, като си помисля какви проблеми ще ви създава след двайсетина години.
	— Нищо няма да може да скрие от мен. Това му е лошото да имаш за баща поправил се нехранимайко.
	— Защо сте дошли? Мислех, че ще предпочетете да останете в Норфолк с Джулия и Оливия. — Оливия бе двегодишната дъщеря на херцога. — А не да скитосвате из столицата.
	— Джулия ме изпрати. Притеснила се е за лейди София. Напоследък писмата й са кратки и безлични, пък и отказа да дойде в „Сийтън Хол“, за да види бъдещия херцог. Джулия се тревожи, а когато съпругата ми се тревожи, нямам мира. — Той скръсти ръце. — Не сте ли я виждали напоследък?
	Виждал я бе, и още как — всеки сладостен сантиметър от тялото й. Затвореше ли очи, още си представяше влажната й вулва, разголена пред него като изискано блюдо.
	— Не — отвърна с внезапно дрезгав глас. — Но не съм излизал много-много.
	Колтън го изгледа изпитателно със сивите си очи.
	— А защо? Сезонът започна. Не ходите ли по лекции и дебати?
	— Захванал съм се с някои неща, които запълват цялото ми време — отвърна Куинт уклончиво.
	— Е, след като вече съм тук, можете да се откъснете от работата и да се позабавлявате. Уинчестър също е в града. Да отскочим ли до „Уайтс“ да хапнем с него?
	— Та вие мразите „Уайтс“. Твърдите, че членовете на клуба са по-корави и от хляба.
	— Тогава да идем в „Брукс“. Или „Будълс“. Дявол го взел, да идем в някоя игрална зала. Все ми е тая. Да идем, където и да е.
	Куинт преглътна. Настъпил бе мигът, от който се страхуваше вече близо четири месеца.
	— Не мога. Не и днес. Но бих могъл да помоля готвачката да ни приготви нещо. Задържа се доста дълго. Бива я.
	Колтън килна глава. Намръщи се.
	— Куинт, никак не умеете да лъжете. Затова с Уинчестър не ви позволяваме да играете на карти, нищо че сте в състояние да запаметите подредбата на цялата колода. Какво криете от мен?
	— Нищо. Но не всеки е в състояние да откликне на прищевките ви в момента, в който пристигнете в града.
	Думите прозвучаха по-остро, отколкото му се искаше, и Колтън изви вежди учуден.
	— Нямах представа, че приятелството ни ви натоварва толкова. Не ви предлагам брак, Куинт. Искам само да обядваме заедно.
	— Извинете ме. Не исках да прозвучи така. Зает съм, това е всичко.
	Колтън впи очи в него и една дълга минута не каза нищо.
	— Добре тогава. Ще ви оставя да работите.
	Куинт едва не въздъхна от облекчение. Не се и надяваше, че Колтън ще остави работата така, но поне печелеше известна отсрочка, та да измисли по-подходяща лъжа до следващото му посещение.
	— Но има нещо, което искам да ви попитам.
	Куинт се стегна.
	— И какво е то?
	— Както знаете, помолихме Уинчестър да бъде кръстник на Оливия — Колтън пристъпи от крак на крак и Куинт усети, че приятелят му се притеснява. — Е, бихме искали вие да сте кръстник на Хари.
	— Кръстили сте го Хари, на брат си?
	Колтън кимна.
	— Да. Ще се съгласите ли? С Джулия много ще се радваме.
	Нещо стегна Куинт за гърлото. Искаше да откаже, да заяви на Колтън, че вероятно след няколко години ще е напълно луд, но не можа. Нямаше как да откаже точно на него, човекът, комуто дължеше толкова много.
	— Разбира се. За мен ще е чест.
	— Отлично — Колтън отново го потупа по гърба. — Няма да е през следващите няколко месеца, но ще ви чакаме в „Хийтън Хол“. Естествено, ще ви уведомя кога.
	— Разбира се — изломоти Куинт. — Ще дойда.
	„Господи, как?“
	— Какво е това?
	Откъм стълбите с подскоци се появи Канис.
	— Кучето ми.
	— Куче — Колтън се извъртя да го погледне в лицето. — Имате куче? Вие, който не искате да изчеткате собствения си кон?
	— Конете са друга работа. А и Канис е подарък, не можех да го върна.
	Колтън го изгледа въпросително.
	— Подарък от кого?
	Куинт сви устни и се загледа към градината. Дори да излъжеше, Колтън щеше да го изобличи.
	— Мили Боже. Жена?
	— Не ставайте смешен — изсумтя Куинт, макар думите да прозвучаха неубедително и на самия него.
	— Не ми хрумва друга причина да не разкриете името на дарителя. Което обяснява и защо не сте се отървали от животинчето.
	Май трябваше да си намери по-непроницателни приятели.
	— Не се ли канехте да тръгвате?
	Устата на Колтън трепна подигравателно.
	— Знаете ли какво, ще взема да приема поканата ви за обяд.


	Софи се промъкна в градината на Куинт. „Колко странно, че го правя посред бял ден“, помисли си тя с усмивка. Но просто не можеше да изчака до вечерта, не и когато имаше толкова много неща да обсъди с него.
	Дъждът бе спрял, поне засега, и слънцето храбро се опитваше да си проправи път през плътния пласт облаци. Реши да опита през верандата вместо през входа за прислугата. Така по-бързо щеше да стигне до кабинета му.
	Отнейде изскочи Канис, изтича към нея и размаха необуздано опашка.
	— Здравей, момчето ми! — Наведе се и го вдигна на ръце. Кутрето растеше със стряскаща скорост. „Явно слугите на Куинт се грижат добре за него“, помисли си Софи. Канис я близна по лицето и тя прихна с все глас. После се качи до верандата, отвори вратата, пристъпи в стаята и спря като закована.
	Три чифта смаяни очи се втренчиха в нея.
	Софи рядко изричаше ругатни, но в случая обстоятелствата го налагаха. По дяволите.
	Херцог Уинчестър, херцог Колтън и Куинт скочиха на крака. Канис се извиваше в ръцете й, решил, че трябва да слезе, и тя го пусна на земята. Опита да се съвземе, изправи се с цялото достойнство, на което бе способна, и се поклони дълбоко.
	— Господа.
	Колтън пръв заговори.
	— Лейди София. Каква… изненада. — Стрелна с поглед Куинт, после отново се обърна към нея. — Нямахме представа, че ще се присъедините към нас за обяд.
	— Да — обади се и Уинчестър и направи знак на лакея да сложи още един комплект прибори. — Благодаря ви, че се присъединявате към нашата малка сбирка по повод завръщането ми и сина на Колтън. Защо иначе ще дойдете у Куинт.
	— … без придружител — прекъсна го херцогът.
	— … посред бял ден — продължи Уинчестър.
	— … през градината — довърши херцогът.
	— Колтън, Уинчестър — Куинт изгледа сърдито приятелите си. — Дръжте се прилично — скастри ги той с тих, но сериозен глас. После пое към вратата, водеща към вътрешността на къщата. — Лейди София, нека да разменим няколко думи, ако обичате?
	— Разбира се — измърмори тя и го последва.
	Той задържа вратата и я затвори зад нея. Ала вместо да спре, продължи към кабинета. Когато затвори и тази врата, посегна да погали бузата й.
	— Съжалявам. Нямах представа, че ще…
	— Не, вината е моя, задето нахълтах така по светло, очаквайки, че ще бъдете сам.
	— Съвсем разумно предположение в който и да било друг ден, но не и днес, очевидно. Как предпочитате да действаме?
	— Май ще се наложи да остана за обяд, как мислите?
	Куинт кимна без особен възторг.
	— Да, така вероятно ще е най-добре. Но ви предупреждавам — няма да се откажат лесно. Не им се оставяйте. И не се страхувайте да.
	— Мога да се справя с тях, Куинт. — Колко мило да се тревожи така за нея. Софи познаваше Уинчестър от години, а Колтън бе станал кротък като агне, откакто бе се сдобил с рожба. Пък и двамата предпочитаха да не ядосват съпругите си.
	— Знаете, че няма да кажат на никого. Проблемът е, че…
	— Ще искат отговори в мига, в който видят гърба ми.
	Куинт направи гримаса, толкова красив в раздразнението си, че тя не се сдържа и опря длан в гърдите му, надигна се на пръсти и притисна устни в неговите. Целувката бе страстна, но нежна и приключи твърде бързо.
	— Съжалявам. Давам си сметка, че това е последното, от което се нуждаете в момента.
	Той се приведе да открадне още една целувка, този път по-дълга.
	— Можеше да е и по-страшно — рече накрая, без да отделя устни от нейните. — Можеше и съпругите им да са с тях.
	Уви, както Софи добре знаеше, Джулия и Маги щяха да бъдат уведомени за случилото се, веднага щом групичката се разпръснеше след обяда. Ала нямаше какво да се прави.
	— Поне докато разпитват мен, вас ще оставят на мира.
	— Съмнявам се. Но кажете ми, защо дойдохте?
	— О — Софи отстъпи и извади пергамента от джоба на наметалото си. — Изчезнало е още едно момиче. От заведението на мадам Хартли. Бях там сутринта, за да разпитам останалите. — Тя му подаде листа. — Мислех, че можем да обсъдим информацията.
	— Довечера — обеща той и пъхна листа в чекмеджето на писалището си. — А сега да се връщаме, преди да са нахлули при нас.
	Той я хвана за лакътя и я поведе към трапезарията. Колтън и Уинчестър бяха изоставили преструвките, че се хранят, гледаха втренчено вратата, а устните им потрепваха развеселено.
	Софи се постара да не им обръща внимание и подаде наметалото си на лакея. Куинт дръпна стола й, за да седне.
	— Благодаря ви. — С треперещи ръце, тя разстла салфетката в скута си. — Разкажете ми за сина си, Колтън.


	Това бе най-дългият обяд в живота на Куинт, а веднъж, в Константинопол, бе присъствал на официален банкет с трийсет и две блюда.
	Трябваше да признае, че Софи бе съумяла да запази изтънчените си обноски въпреки напрежението и да насочва разговора към безопасни теми. Сина на Колтън. Здравето на Джулия. Сватбеното пътешествие на Саймън. Най-новата изложба на Маги. Ослепителната й усмивка, сърдечният й смях го пленяваха, та едва успяваше да откъсне очи от нея. А устните й… Спомни си как преди малко, в кабинета, го целуна, сякаш това бе най-естественото нещо на света. И колко му се хареса.
	Започваше да свиква с присъствието й. Макар да съзнаваше, че му се отразява зле, още не бе загубил дотолкова разума си, та да не забележи колко добре му въздейства тя. Експериментът на верандата го доказваше. Но повече не биваше да се възползва от нея.
	Само дето не бе сигурен, че е в състояние да се сдържи.
	— Чухте ли какво казах, Куинт?
	Куинт примигна срещу Уинчестър.
	— Попитахте ме дали ще присъствам на откриването на изложбата на Маги след три седмици.
	Колтън се подсмихна.
	— Умирам да разбера как го правите. Да следите разговора с едно ухо, а през това време да мислите за съвсем друго.
	— Определено би ми било полезно в парламента — намеси се Уинчестър.
	— Значи ще дойдете? Покрай обиколките из разни галерии Маги разучи някои нови техники и ще се радва да видите картините й.
	Куинт усети как го гризе чувство за вина.
	— Ще направя всичко възможно.
	Точно в този момент Канис реши да доприпка до стола на Софи и да привлече вниманието върху себе си. Тя бодна късче пилешко месо от чинията си и му го подхвърли.
	— Знаете ли, Оливия отдавна иска кученце — подхвана Колтън. — Може пък да й взема едно, докато съм тук. Откъде го купихте, София?
	— От собственика на малкото магазинче за чай в… — Софи бързо затвори уста, осъзнала какво е направила.
	Куинт едва не изстена.
	Уинчестър и Колтън се спогледаха. Софи, за щастие, се окопити бързо.
	— Купих го за себе си, но татко не се съгласи да го гледам у дома. Така че го подарих на Куинт.
	— Ама разбира се — проточи Колтън. — Понеже Куинт…
	— … толкова обича животни. Всички го знаят — довърши Уинчестър.
	— Именно — подсмихна се херцогът.
	В гърдите на Куинт пламна гняв. Той удари с длан по масата и приборите издрънчаха.
	— Достатъчно. Настоявам и двамата да се извините, в противен случай ще ви изхвърля оттук.
	Уинчестър взе салфетката и избърса ъгълчетата на устата си. Куинт остана с неприятното чувство, че приятелят му прикрива насмешлива усмивчица зад плата.
	— Моля за извинение, лейди София.
	— Аз също — обади се и херцогът, без да си прави труда да скрие ухилената си физиономия. — Държим се непростимо грубо.
	Софи махна с ръка.
	— Знам, че изглежда странно. Но често човек не знае какво иска, преди да го замерят с него по главата. Как мислите?
	Двамата се размърдаха смутено и сега бе ред на Куинт да сдържи усмивката си. На Софи можеше да се разчита, че ще обърне ситуацията в своя полза, намеквайки за бурния период, през който Колтън и Уинчестър ухажваха съпругите си. След тази реплика приятелите му се държаха прилично, поне през повечето време, а скоро след това Софи си тръгна, този път през входната врата.
	Куинт я съпроводи и когато се върна в трапезарията, завари Колтън и Уинчестър да мълчат в очакване. Дълго време никой не продума. Накрая Колтън се изкашля и разтърка брадата си.
	— Куинт, аз съм последният човек, който би подложил на съмнение избора ви на обект за…
	— … ухажване — довърши Уинчестър, когато херцогът спря нерешително.
	— Именно. Но ми се струва, най-малкото заради съпругата ми, че е редно да ви попитам — да не би да сте изгубили ума си?
	„Не още“, помисли си Куинт.
	— Не се задявам с нея.
	Уинчестър издаде сподавен звук.
	— Така ли? Наясно сте с кого разговаряте, нали? Не само надушваме лъжата отдалеч, но и държа да отбележа, че се завърнахте от краткия ви разговор с пламнали устни. Какво точно става тук?
	— Та тя е невинно момиче, Куинт — обади се Колтън, когато Куинт не отговори. — Дъщеря на маркиз. Не бива да очаквате да се измъкнете, без да си понесете последствията.
	И двамата го гледаха, сякаш бе непознат. Всъщност, като се замислеше, самият Куинт не можеше да се познае напоследък. Срамът и угризенията за стореното със Софи избуяваха като плесен в гърдите му, но в последно време се появяваше и нещо като инат. Та нали не бе я насилил — явно й беше безкрайно приятно, а той не искаше да се откаже от нея. Макар да беше редно повече да не се виждат, и то по причини, които Колтън и Уинчестър не бяха и сънували, Куинт се нуждаеше от Софи повече, отколкото се осмеляваше да си признае.
	И все пак знаеше, че съвсем скоро всичко ще приключи.
	Приятелите ще докладват на съпругите си, а те ще побързат да се намесят в защита на Софи срещу него — човека, който според тях се възползва от нейната добродетел. Нищо че тя самата бе причина за интимните им срещи.
	Усещаше, че губи почва под краката си точно когато бе започнал да стъпва малко по-уверено.
	В тялото му избухна гореща, буйна, свирепа ярост, от която слепоочията му взеха да пулсират.
	— Нито веднъж — процеди той през зъби, — откакто се познаваме, не съм си позволявал да се меся във връзките ви. Не съм разпитвал за неща, дето не ми влизат в работата. Не съм се опитвал да ви внуша чувство за вина, задето години наред се държахте като малоумници. — Сърцето му задумка от гняв, дишането му се учести и в периферията на зрителното му поле взе да се прокрадва мрак. — Нищо не ви дава право да се месите в живота ми. Да я обиждате — той с мъка си пое въздух — и да подхвърляте груби шеги.
	По кожата му изби студена пот и той осъзна, че трябва тутакси да се махне от стаята. Ако получи пристъп пред приятелите си, няма да може да се погледне. Стана рязко.
	— Добре ли сте? — обади се Уинчестър и свъси вежди загрижено.
	— Добре съм. Проблеми със стомаха. — Куинт махна с ръка. — Оставете Софи на мира. Приятели сме. — Гърдите му изсвириха мъчително. — И такива ще си останем. — Скочи към вратата и изчезна във вътрешността на къщата.
	Ник се втренчи в затръшнатата врата.
	— Ама че…
	— Странна работа.
	Колтън се обърна към Уинчестър.
	— Именно. Ако не бях го видял със собствените си очи, нямаше да повярвам.
	— Здравата е хлътнал.
	— Като ученик.
	— Случва се и на най-силните мъже, Колт. Но е прав. Не биваше да го тормозим.
	Ник вирна вежда.
	— Че кога не сме се тормозили един друг? Дявол го взел, с вас неведнъж сме се спречквали, когато се върнах от Венеция. И Куинт го знае, така че не разбирам защо изведнъж е станал толкова докачлив.
	— Нямам представа. А и как се задъха накрая. Имаше вид, сякаш всеки момент ще припадне.
	Ник се облегна назад.
	— Бил е бесен, предполагам.
	— Това не беше гняв. Нещо друго е — отбеляза Уинчестър и завъртя разсеяно една лъжица на масата. — В града съм едва от няколко дни, но вече чувам слухове.
	— Какви слухове?
	— За Куинт. Че се е затворил вкъщи и не излиза.
	Ник завъртя очи.
	— Стига. Слугите му обичат да фантазират.
	— Не съм го чул от слугите му. Не ходи в клубовете. Нито на научни събирания. Отказал е да изнесе реч за откриването на Кралското общество. Казват, че не напуска къщата и не приема посетители.
	— С изключение на лейди София.
	Сега, като се замислеше, нещо определено не беше наред, когато се видя с Куинт на верандата. Икономът здравата бе се потрудил да му попречи — на него, херцог и приятел от детинство — да влезе в къщата. Ако Ник не бе толкова неприлично нехаен, изобщо нямаше да успее да влезе. А и това обясняваше защо Куинт не бе пожелал да отидат в някой от клубовете.
	— Да не е болен?
	Уинчестър сви рамене.
	— Не мога да кажа. Изглеждаше съвсем добре, освен сцената накрая. Много мило да се разпали така в защита на жена, не мислите ли? Май никога не съм го виждал толкова разгорещен.
	— Така е — съгласи се Ник с усмивка. — Изобщо не би ми хрумнало, че между двамата може да излезе нещо. Защо чак сега, след толкова време?
	— Тая работа не е отскоро — отбеляза Уинчестър. — Нещо се е случило помежду им точно преди годежа му. Не съм споменал на Джулия, но ги видях на един бал. Куинт и Софи, сами. И доколкото си спомням, се целуваха доста страстно.
	Ник примигна изненадан.
	— Ами годежът?
	— Беше грешка. Куинт не даваше и пет пари за онази Пепертън.
	— Но беше готов да се ожени за нея.
	— Така е, макар да си мисля, че й предложи само защото нещата със София така и не потръгнаха. Сякаш се опитваше да привлече вниманието й, като ухажва друга жена. Интересна идея, как смятате?
	Известно време никой не продума. Ник, не без известна доза съжаление, пресметна, че няма да може да се върне в Норфолк на следващия ден, както се надяваше. По дяволите.
	— Какво ще правим? — попита Уинчестър. — Имам предвид Куинт и София.
	— Още не съм решил. Джулия ще се вбеси, ако разбере, че съм премълчал такова нещо. Ще поиска веднага да дойде в Лондон, а лекарят й нареди да не пътува поне още няколко седмици.
	— Маги също ще иска да узнае подробности. Обещахме си оттук нататък да нямаме тайни един от друг, така че не мога да скрия от нея.
	— Но не е речено, че трябва да й кажете веднага — вметна Ник.
	Двамата се умълчаха, замислени за съпругите си. Всъщност Ник ни най-малко не се притесняваше от гнева на Джулия. Когато се ядосаше, лицето й пламваше и гърдите й започваха да се надигат по крайно привлекателен начин. Той се размърда на стола, за да пропъди мисълта. Откакто бе родила, гледаше да държи ръцете си далече от нея, за да се възстанови, но не му бе лесно.
	— Нали знаете онази приказка — кое е хубавото на ядосаната жена? — обади се Уинчестър.
	— Не, кое?
	Уинчестър се ухили.
	— Че трябва да я съблазниш, та да ти прости.
	Ник се засмя.
	— Съвършено вярно. Е, добре. Даваш им две седмици. После ще кажа на Джулия.
	— Две седмици — съгласи се Уинчестър. — Не може да не си дава сметка, че ще трябва да се ожени за нея.
	— Стига София да се съгласи. Винаги е имала особени схващания по въпроса.
	— Схващанията ще са без значение, ако тази история излезе наяве. Доброто й име ще бъде съсипано. Никоя жена не би преглътнала такова нещо.
	Уинчестър ги разбираше тия работи. Жена му бе се замесила в грандиозен скандал по време на дебюта си, та бе се наложило да прекара няколко години, заточена в провинцията.
	— Куинт вероятно има план. Никога не предприема нещо, без да го е обмислил от стотина гледни точки.
	— Така си е. Ами тия приказки, че не излиза от къщи?
	— Абсурд. Куинт е твърде здравомислещ, та да се превърне в отшелник. Най-вероятно работи по нещо секретно. Да му дадем няколко дни.
	— А после какво?
	— После нападаме от засада.


>	Четиринадесета глава

	Сър Стивън с мъка потисна прозявката си, докато се клатушкаше в каретата на път за дома.
	„Напоследък спя малко — помисли си Софи с усмивка. — Но си струва.“
	Разследването вървеше добре. Благодарение на сведенията за Памела вече разполагаше с трима заподозрени: граф дьо Сакс, Уестън и Толбърт.
	Бе се опитала да подходи логично, както би направил Куинт, и да не избързва със заключението, че Толбърт е виновникът само защото не го харесваше. Затова бе се постарала да разучи и тримата безпристрастно.
	Графът бе първият, когото зачеркна от списъка. Пристигнал бе в Лондон едва преди седмица, след като прекарал последната година във Виена, а първото момиче бе открито преди повече от четири месеца.
	С лорд Уестън работата беше по-сложна. Живееше в Лондон през по-голямата част от годината и Софи бе установила, че посещава както „Котето“, така и заведението на мадам Хартли. Оставаше да разбере дали е ходил в „Черната кралица“, понеже, ако се съдеше по татуировките на жертвите, убиецът познаваше добре и трите заведения.
	Именно тази вечер бе научила, че Уестън не е стъпвал в „Черната кралица“. Бе споменал пред сър Стивън, че не познава заведението, и бе попитал дали тамошните момичета ги бива. Софи бе свила рамене и бе намекнала за бурна нощ с брюнетка на име Моли. Може би Моли щеше да бъде по-склонна да говори, ако разбереше, че сър Стивън я е препоръчал.
	Така че оставаше Толбърт, последният заподозрян. Трябваше само да докаже вината му, понеже би било нелепо да обвини благородник без доказателства.
	Чувстваше, че ще се задуши от вълнение. Нямаше търпение да каже на Куинт. Всъщност.
	Тя почука по покрива на каретата с бастуна си. Дженкинс отвори прозорчето.
	— Да, сър?
	— Дженкинс, закарайте ме у лорд Куинт.
	— Добре, сър. Ще мина отзад.
	Софи се опита да не обръща внимание на нетърпението, което изпърха в корема й. Не бе виждала Куинт от злощастния обяд с Уинчестър и Колтън. Срещата бе минала безкрайно неловко, та бе предпочела да не засилва терзанията на Куинт с ненавременно посещение. Колко глупаво от нейна страна да се появи в дома му посред бял ден.
	А сега, когато приятелите му бяха в града, се налагаше да внимава. Вече не можеше да се отбива в дома му, когато й хрумне. Дори и сега, в този късен час, трябваше да се увери, че е сам.
	_„Хайде, хайде, просто искаш пак да те целуне на онова място.“_
	Хм, така си беше. Не можеше да отрече, нищо че лицето й пламна при тази мисъл. Преживяването беше… всъщност не се сещаше за думи, с които да го опише. Но макар да бе се наслаждавала на всяка секунда, искаше и той да изпита такова върховно удоволствие. Всеки път, след като я задоволеше, Куинт я отпращаше. Не й даваше възможност да му се отплати със същото.
	Мисълта да го докосне, да го накара да тръпне и трепери от желание, бе се загнездила дълбоко в съзнанието й. Копнееше да я вземе, както мъж взема жена, две голи тела, извиващи се в екстаз. При тази представа усети влага между краката си.
	Един глас, който напоследък се обаждаше все по-често, й прошепна, че започва да хлътва твърде дълбоко. Че чувствата й към Куинт отдавна са преминали отвъд обикновеното приятелство и са се задълбочили в нещо повече. Ала Софи упорито пренебрегваше неприятното подсещане.
	Искаше Куинт да й помогне за разследването, а тя — да му помогне да се възстанови. Това бе всичко. Щом приключи с разследването, всеки ще поеме по пътя си.
	Или поне Куинт щеше да поеме по своя. Софи бе изгубила представа какво означава „нормален“ живот.
	Когато прекоси тихомълком градините на Куинт, луната вече бе отминала най-високата точка на небосклона. Изливаше млечната си светлина върху листата и напъпилите цветя, а от земята се издигаше влажното ухание на пръст. Софи се качи по стълбата и забеляза позната фигура на верандата.
	— Впечатлена съм — заяви тя. — Стоите на открито, при това без моя помощ.
	Зъбите му проблеснаха в тъмнината.
	— Така е. И го дължа на вас.
	— Не, постижението си е ваше. Заслугата — също. Опитахте ли да отидете по-нататък?
	Куинт поклати глава.
	— Още не. Не съм сигурен, че съм…
	_Готов._ Думата отекна в съзнанието й, сякаш бе го чула да я изрича.
	— В такъв случай е добре, че дойдох.
	— Забелязах, че напоследък не идвате. Вероятно искате да ме накажете за онзи обяд?
	— Да ви накажа ли? — Софи се намръщи неразбиращо. — Защо да искам да ви накажа?
	— Защото позволих на Колтън и Уинчестър да се отнесат отвратително с вас. Ако ще се почувствате по-добре, ще ви кажа, че хубавичко ги нахоках, след като си тръгнахте.
	— Не съм се разстроила, Куинт. Сама си бях виновна. Не биваше да идвам без предварителна уговорка. Бяха напълно прави да изтъкнат глупостта ми.
	Куинт пристъпи към нея и сърцето й затуптя учестено. Присъствието му направо я замайваше. При спомена за ръцете и устните му й прималяваше от копнеж. Обхвана с длан лицето й, погали леко с палец брадичката й, а лицето му — сурово и красиво, се приведе към нея.
	— Тревожех се, че са ви уплашили и повече няма да се върнете. А заради капана, в който съм хванат, не мога нищо да сторя.
	_„Моментен капан“_, прииска й се да възрази. Защото Куинт щеше да се оправи. Тя лично щеше да се погрижи. Уви пръсти около китките му.
	— Можехте да ме помолите да се върна.
	Кафявите му очи блестяха на лунната светлина.
	— Щяхте ли да го направите?
	— Да — прошепна тя. — Оказва се, че не съм в състояние да стоя далече от вас.
	— Слава богу — прошепна той и се наведе да я целуне.
	Тази целувка бе по-нежна от обичайно, целувка на близост. Целувка за добре дошла. Целувка на споделена интимност. Устата му имаше вкус на ментов чай, отбеляза тя мимоходом, когато езикът му лениво се уви около нейния. Продължаваше да държи лицето и в шепи, тя все така стискаше китките му и се остави присъствието му да я погълне.
	— Радвам се, че се върнахте — прошепна той, когато спряха да си поемат дъх. — Разследването ли искахте да обсъдим?
	Отмаляла от целувките, Софи се вкопчи в него.
	— Разследването ли?
	Куинт се засмя.
	— Влезте, сър Стивън. Да видим какво сте научили.
	Облечена беше като мъж, миришеше на помада за коса, но това ни най-малко не го отблъскваше. Този път не я отведе в кабинета, а я поведе през къщата и по стълбите до покоите си. Знаеше, че няма да се сдържи, а Софи заслужаваше поне малко уединение за онова, което бе си наумил.
	Затвори вратата и видя как страните й поруменяват. Дали и тя мисли за същото?
	Гледаше как сваля светлокафявото си палто и го пуска върху леглото. Тъмносиният й вълнен жакет бе подплатен на раменете, но иначе прилягаше плътно на стройната й фигура. Ханшът й бе на жена, но кройката на жакета го прикриваше. Дългите й, стройни нозе се очертаваха ясно в кафявия панталон, макар да бе набран на талията, явно за да прикрие женствените й извивки.
	„Съсредоточи се“, напомни си Куинт.
	— И така, тримата заподозрени — граф дьо Сакс, Уестън и Толбърт — започна той. — Какво научихте за тях?
	Очите на Софи заблестяха, докато му разказваше защо е отхвърлила графа и Уестън.
	— Което означава, че е Толбърт — завърши възбудено.
	— Не, означава, че би могъл да е той. Само защото е последният човек, видял Памела жива, не означава, че я е убил. Да ви напомня, че Мълруни го е забелязал да си тръгва. Сам.
	— Чел сте бележките ми — изненада се тя.
	Куинт отиде до леглото и приседна на ръба.
	— Разбира се, че ги прочетох. Нали ги оставихте при мен. Предположих, че искате да ги прочета.
	— Така е. Е, хрумна ли ви нещо? — Софи се облегна на колоната. — Какво мислите за мъжа, отнесъл се грубо с Памела, онзи, чието име мадам отказа да назове?
	— Това не е нещо необичайно в подобни заведения. Мъжете търсят онова, което не получават у дома, така че момичетата се сблъскват с неща, каквито повечето жени няма да видят.
	Софи взе да дъвче долната си устна и Куинт усети как кръвта му кипва. Ставаше му все по-трудно да се сдържа в нейно присъствие. Въздействаше му като треска, губеше разум в нейно присъствие. А мъжките й дрехи ни най-малко не попарваха желанието му.
	— Значи смятате, че не си струва да ровя около този мъж?
	— Може би не. Трудно е да се каже. Явно Памела е имала причини да не харесва подобно отношение, така че е възможно да е реагирала излишно остро. Струва ми се, че мадам щеше да ви каже името му, ако смяташе, че е опасен.
	— Вероятно сте прав.
	— Намерили ли са писма сред вещите й?
	— Не — отвърна Софи. — Нищичко. Оставила е всичките си пари, дрехи и няколко накита.
	— Значи не става дума за бягство. Което означава, че се е измъкнала, за да се срещне с някого, без да знае, че е опасен. Говорихте ли с полицията, намерено ли е тялото й?
	— Мадам е говорила с тях. И не, не са намирали тяло, дето да отговаря на описанието.
	— Бихте могли да се свържете със семейството й, да попитате дали не е споменала мъж в някое от писмата си.
	— Не е била близка със семейството си, но може да опитам. И все пак смятам да наблюдавам Толбърт, за да разбера дали е замесен.
	Неприятна тежест затисна гърдите му.
	— Не ми допада идеята да следите Толбърт из целия град сам-сама. Какво очаквате да стане, да го заловите как отвлича друго момиче, как я удушава, отрязва й ръката и я хвърля в Темза?
	— Няма да ме забележи — усмихна се Софи. — И не знам какво се надявам да се случи. Но ако е виновен за смъртта на тези момичета, искам да бъде наказан.
	— Софи — подхвана Куинт с въздишка. — Това е изключително опасно. Не мога да позволя да се излагате…
	— Да позволите? — прекъсна го тя. — Пак ли започвате?
	Куинт стисна зъби.
	— Едно е да задавате въпроси и да търсите доказателства. Съвсем друго е да следите потенциален убиец с надеждата да го хванете на местопрестъплението.
	— Важно е да го следя. Трябва да събера доказателства. Сигурна съм, че разбирате.
	Да, разбираше. Но това не означаваше, че е съгласен. Не беше съгласен с нищо, което би могло да я изложи на опасност.
	— Може пък да опитам да дойда с вас.
	Как, за бога, му хрумна да изрече подобно нещо? Тя се ококори.
	— Да дойдете?
	Куинт се замисли. Софи вече бе направила чудо, извеждайки го на верандата. И май не беше честно да очаква още едно.
	— Не съм сигурен. Ако остана в каретата… но не е изключено да получа пристъп.
	— Както вече съм казвала, това не ме притеснява. А и ще бъда до вас през цялото време.
	Куинт преглътна, кимна и посегна към ръката й, искаше да усети топлината на допира й. Софи му беше като талисман срещу лудостта.
	— Състоянието ми вероятно ще се влошава. Не бива да се подлъгваме от случилото се на верандата.
	— Глупости. Не вярвам. — Тя застана между коленете му и отметна косата от челото му. — Състоянието ви се подобрява. Усещам го.
	Нямаше сърце да я разубеждава. Не спомена за двата неуспешни експеримента, които бе извършил върху себе си след последната им среща. При първия — солена вана — беше се обезводнил напълно и бе станал още по-слаб. При втория трябваше да привърже лапа със счукан чесън под мишниците, задната част на коленете и глезените. Не само бе се почувствал нелепо, ами единственият резултат беше, че противната миризма бе се просмукала в кожата му. В крайна сметка нито една от мерките не бе намалила безпокойството, което го обземаше всеки път, щом опиташе да излезе навън.
	Притегли я към себе си, твърдо решен да забрави темата. Тя се приближи с охота, посрещна устата му с нежна, решителна целувка. Обгърна раменете му, а той я прегърна през ханша. Тя плъзна връхчето на езика си по долната му устна, сетне го гризна лекичко. Съчетанието от удоволствие и болка подпали искра в слабините му. Вкопчи пръсти в тялото й и гмурна език в дълбините на устата й, за да го сплете с нейния.
	И преди да осъзнае какво прави, вече бе смъкнал жакета й. С още няколко движения свали жилетката и вратовръзката. В следващия миг Софи вдигна ръце към шията му и трескаво развърза шалчето, като не спираше да го целува с изкусителни, изгарящи устни. Ерекцията му взе да пулсира болезнено при мисълта, че отново ще я вкуси, и само след броени мигове тя ще се озове гола в леглото му.
	Когато се захвана с копчетата на жилетката му, Куинт се дръпна.
	— Софи, спрете — трябваше на всяка цена да остави колкото може повече прегради между плътта си и разголеното й тяло.
	— Защо? — тя го погледна учудено изпод натежали клепачи. — Оставете ме да ви докосна, Куинт.
	Господи, само при мисълта по гърба му плъзна мощна тръпка и членът му съвсем се втвърди.
	— Не — повтори той. — Не бива.
	Устата й трепна в дяволитата, кокетна усмивчица, която обикновено предшестваше поредната й лудория.
	— Напротив, бива. А и ми се струва, че ви се иска. — Тя посочи ясно очертаната издутина в панталона му.
	— Докоснете ли ме, напълно ще изгубя контрол.
	— А може би точно това искам — да изгубите контрол. Така, както вие ме карате да губя контрол.
	— Вижте се само, полугола в леглото ми. Поне единият от нас трябва да е в състояние да разсъждава трезво.
	— Не, не трябва — отвърна тя и чевръсто разкопча няколко копчета на жилетката му, преди да успее да я спре.
	Той я избута нежно и се изправи. Не биваше да допуска да се докосне до нея. Никога не бе копнял така силно по жена. Искаше я, бленуваше да я има, още сега. Чувстваше се като разгонено животно, тласкано от повелите на плътта и неконтролируеми пориви, животно, за което не съществува нищо, освен сласт и жажда за удоволствия. Ала опасността бе твърде голяма. Преди всичко не биваше да рискува да й направи дете. Би било невъобразимо жестоко.
	— Не знаете какво искате. Но аз знам и няма да позволя да се случи.
	В следващия миг Софи изхлузи ризата през главата си и дъхът му секна. Обгърна с поглед млечната белота на кожата й, превръзката, пристегнала гърдите й. Стройните й ръце, слабичките рамене, изящната линия на шията й.
	— Прекрасно знам какво искам, Куинт. Искам вас.
	Дишаше пресекливо, изпиваше тялото й с очи, а пръстите му се гърчеха, сякаш едва се сдържаше да не я разкъса.
	— Сигурна ли сте? — Очите му потъмняха от желание. Набъбналият му член опъваше панталона и Софи копнееше да обхване издутината, да усети как тръпне в дланта й. Да плъзне език по цялото му тяло, да го поеме в уста.
	— Да. — През последните дни не бе мислила почти за нищо друго. Куинт бе й разкрил наслади, за които не бе и сънувала. Вярваше му безрезервно.
	Което означаваше, че се налага да му каже.
	Да направи унизителното признание, да изповяда глупостта си на дебютантка. При това не на друг, а на безкрайно разсъдливия Куинт, който винаги мислеше, преди да действа, претегляше всички варианти и неизменно се владееше. А Софи цял живот бе скачала с главата надолу от една беда в друга и сега не й беше лесно да си го признае.
	Куинт затвори очи и разтърка нос. Очевидно се бореше с мислите си — нещо, което правеше твърде често, „Има моменти в този живот — помисли си тя, когато човек не бива да му мисли толкова.“ И този момент бе точно такъв.
	Пристъпи към него и разкопча докрай отвратителната червеникавокафява жилетка. Смъкна я от раменете му. Куинт я наблюдаваше със свъсени вежди, но не понечи да я спре и тя предпочете да изтълкува пасивността му като насърчение.
	Сграбчи ризата му, измъкна я от панталона и я издърпа нагоре. Той й се притече на помощ и рязко изхлузи дрехата през главата си. Софи направи крачка назад, за да попие великолепната гледка — широките рамене, силните гърди с тъмнокафяви косми, плоския корем и тесния ханш, така възхитително мъжествени. Не очакваше, че тялото му е толкова стегнато, и я обзе желание да изучи мускулите му един по един. Белегът на шията му бе заздравял, кожата бе набръчкана и розова. Тя го проследи с пръст и Куинт потръпна при допира й.
	— Страшно се радвам, че не загинахте.
	Вместо да отговори, Куинт се наведе да я целуне, езикът му нахлу в устата й и обгърна нейния. Обожаваше целувките му. Обожаваше собственическото чувство, което долавяше в тях. В състояние бе да се удави в целувките му.
	Когато пръстите му се насочиха към копчетата на панталона й, тя се дръпна.
	— Куинт, трябва да ви кажа нещо.
	Той спря и отметна косата от челото си.
	— Искате да спра?
	— Категорично не — тя си пое дълбоко въздух. — Трябва да знаете… че не съм девствена.
	— Чудесно — отвърна той и посегна отново към копчетата.
	Софи занемя. Чудесно? Това ли е всичко? С този делови тон, сякаш няма никакво значение? Свят й се зави от облекчение и изненада. Та тази глупава грешка бе помрачавала целия й съзнателен живот. Не е ли отвратен? Възмутен? Разочарован? Тя отстъпи назад и се отпусна върху леглото, съвсем зашеметена.
	Куинт замръзна, после килна глава и я изгледа внимателно.
	— Очаквахте, че този факт ще промени мнението ми за вас.
	Редно бе да се досети, че Куинт ще има по-различно виждане за девствеността. Но толкова дълго бе крила тайната си, толкова дълго бе й позволявала да направлява живота й. Как е възможно да не го е грижа?
	— Повечето мъже щяха да се възмутят.
	Куинт я хвана за ръцете и я накара да се изправи. Погледът му пламтеше, златистокафявите му ириси искряха, впити в лицето й. Никой никога не бе я гледал както него, сякаш изучаваше всяка черта от лицето й и се опитваше да я запамети. Сякаш бе единствената жена на този свят. Сякаш бе най-важната.
	Той обгърна с длани лицето й, погали с палци скулите й.
	— Мъжът, който ви заслужава, не би скърбил по изгубената ви невинност. Мъжът, който ви заслужава, ще иска да се увери, че са се отнесли с вас с нужното уважение, обич и внимание. Мъжът, който ви заслужава, би паднал на колене, за да благодари на небесата, че ви има в леглото си — девствена или не. Аз съм този мъж, Софи.
	Преди тя да реагира, преди дори да си поеме дъх след пламенните му думи, той се наведе, обгърна дупето й с длани и я повдигна. Отпусна я върху леглото и се изтегна до нея. Погали с пръст тънкия плат, който покриваше гърдите й.
	— Обичахте ли го? Мъжът, който отне девствеността ви?
	— Да.
	Куинт замълча, докато възприемаше този факт.
	— Девствеността ви не е единствената причина да не искам да ви любя, Софи. Има и по-важни неща от девствената ви ципа. Като например това, че не бих могъл да се оженя за вас.
	Софи се опита да пропъди разочарованието, захлупило тежко сърцето й.
	— Кой е казвал нещо за брак? Нямам намерение да ви подмамя да се ожените за мен. Но споменахте няколко причини, коя е другата?
	— Трябва да взимаме мерки да не забременеете. Всеки път. Без изключение.
	Това й се стори разумно. Не искаше да носи отговорност за незаконородено дете.
	— Има ли и друга причина да не желаете да ме любите?
	— Да. — Той се обърна по гръб и я притегли върху себе си. — Защото имам ли ви веднъж, няма да искам да се откажа от вас.
	Той изви шията й, пое устните й в изгаряща целувка и тя цяла се разтопи върху силното му тяло, което с лекота поемаше тежестта й. Бавните, ритмични движения на изкусния му език я караха да прималява, той плъзна ръце и обгърна дупето й. Тазът му се отъркваше в нейния и набъбналата му мъжественост сладостно се притискаше в онази най-съкровена точка в тялото й, в която бушуваше най-силен пожар.
	— Деймиън — изохка тя.
	— Господи, Софи — изръмжа той. — Как бих могъл да ви устоя?
	Напълно го разбираше, понеже и тя не бе успяла да му устои още от първия миг. Целуна я отново — пламенно, отчаяно — и тя изгуби способност да разсъждава. В следващия миг той я избута от себе си.
	— Да ви измъкнем от това. — С пъргави пръсти той смъкна превръзката от гърдите й. Зърната й се втвърдиха от хладния въздух, стегнатите полукълба болезнено зажадняха за допира му. Той обаче не посегна, само я пиеше с поглед. — Прекрасна сте.
	Проследи с пръст очертанията на дясната й гръд. Софи затвори очи и се остави на усещането — беглото докосване сякаш проникна във вените й като пламък. Господи, направо не й се мислеше какво щеше да стане, когато Куинт.
	Изгаряща топлина обгърна плътно зърното й и тя внезапно отвори очи. Куинт бе се надигнал и бе засмукал гърдата й. С устни, зъби и език правеше всичко възможно да я влуди. С крака около хълбоците му, тя притисна слабини в неговите и с всяко подръпване на устните му се отъркваше в ерекцията му.
	Куинт се отпусна назад с мъчителен стон, целият пламнал, стиснал очи.
	— Трябва да престанете — изпъшка и я сграбчи за ханша, за да я спре. — Иска ми се да издържа по-дълго.
	Но вместо да го послуша Софи се наведе и го целуна по шията, по гърдите, та да усети вкуса му, невероятния му вкус. Докосна с устни едното му зърно и той цял подскочи, така че тя го направи още веднъж. В следващия миг я преметна върху леглото и се надвеси над нея.
	— Малка магьосница. — Разкопча панталона й и го смъкна надолу. Последваха гащите и чорапите. Остави я съвсем гола. — Как ви прекрасна прошепна дрезгаво на език, който Софи не разбираше. — Толкова сте красива.
	— С изключение на белега.
	Куинт плъзна пръст по заздравяващия белег на бедрото й. Вече не я болеше, но никак не й се нравеше как изглежда.
	— Така още повече си подхождаме — отбеляза той, вдигна ръката й и я сложи върху белязаната си шия. Грубата му длан пропълзя по бедрото й и се вмъкна между краката й. От гърлото му се надигна глух звук, когато откри събралата се влага. — О, господи, Софи. Толкова сте влажна. Все едно съм в рая.
	Тя се протегна към талията му, към копчетата на панталона му.
	— Деймиън, моля ви. — Успя да разкопчае само две, преди той да се извърти. Куинт стана от леглото и отиде до скрина. Отвори чекмеджето и след миг се завърна с две дълги ленти плат, всяка от които завършваше с миниатюрна панделка в единия край. Хвърли едната върху масичката до леглото, а другата взе със себе си в леглото.
	— Какво е това?
	— Кондом — отвърна той. — Френски предпазител. Ще ви попречи да заченете.
	Смъкна припряно ботушите и панталона и нахлузи обвивката. В първия миг Софи се смути от големината му, но в следващия той вече бе се настанил между бедрата й. Пъхна един, после и втори пръст в нея, за да й помогне да се отпусне, и тя усети как главата на члена му си проправя път навътре. Беше много по-едър, отколкото на лорд Робърт, ако паметта не я лъжеше. А дори и с него не беше лесно. Тялото й се стегна.
	— Отпуснете се — прошепна Куинт. — Ще се побера. — Плъзна се още сантиметър навътре и промълви през зъби: — Създадена сте за мен.
	Опря се на леглото с длани и внимателно, но неумолимо се плъзна в нея в бавно, сладостно настъпление, което не оставяше път за бягство, дори Софи да бе поискала да се дръпне. Ала тя не би и помислила за бягство, защото когато я изпълни изцяло, когато хълбоците им се сляха, изпита най-острото удоволствие в живота си. Куинт бе станал част от нея, както Робърт никога не би могъл.
	— Колко сте тясна! Кажете ми, че мога да се движа, Софи.
	— Можете, Деймиън — отвърна тя, когато тялото й се отпусна и се разтвори под неговото.
	Той се свлече на лакти, подпря колене на леглото и увеличи натиска, после се отдръпна леко и отново нахлу в тялото й. Във вените й лумна пожар и тя се вкопчи в раменете му. И когато той застина, тя изстена:
	— Кажете ми, че ще го направите отново.
	— О, котенок — подсмихна се той. — Обещавам, че ще го направя отново. — Завъртя таз и Софи изохка. — Ще го направя отново и отново, докато прималеете.
	Засили тласъците в безмилостен ритъм. Стаята се стопи и изчезна, останаха само двамата, задъхани, облени в пот и заедно поеха нагоре, нагоре към връхната точка.
	— Надигнете хълбоци към мен — прошепна Куинт и тя се изуми как една толкова незначителна промяна може до такава степен да увеличи мъчителната наслада.
	Всичко в нея бе напрегнато и устремено, усещанията се наслагваха и усилваха. Куинт посегна надолу и погали с пръст възелчето между краката й. При третото движение нещо в нея се взриви, тялото й сякаш се разкъса на милиони късчета и тя неволно извика и потръпна под него. Като в просъница усети как движенията му се накъсват, тялото му се изопва и от гърлото му се откъсва дрезгав вик.
	След малко рухна до нея. За миг се претърколи настрани, после отново се обърна към нея и я притегли към себе си. Обгърна с длан гърдата й със собственически жест.
	— Как се чувствате?
	— Зашеметена — отвърна тя, единствената подходяща дума, която й хрумна.
	Куинт се усмихна.
	— В такъв случай нямам търпение да ви покажа на какви чудеса сме способни заедно.


>	Петнадесета глава

	Куинт плъзна лениво ръка по хълбока й. Стигаше му да лежи до нея, докато се съвземат. Утре щеше да има достатъчно време за угризения на съвестта. Точно в този миг смяташе да се наслаждава на последните отблясъци от любенето им. Да изрежда наум всичко, дето би искал да стори с нея. Смяташе да я люби поне още веднъж, преди да я пусне да си върви.
	— Кажете ми какво обичате — попита.
	— У вас ли? — Тя извърна лице към неговото. — Каква е тази внезапна неувереност, Деймиън?
	Той се пресегна, ощипа я закачливо по дупето и тя изписка.
	— Не, в леглото. Да сте отгоре? Или мъжът да е отгоре? Или да сте на колене? Кажете ми какво предпочитате, защото далеч не съм приключил с вас.
	Софи примигна неразбиращо. Крайчетата на устните й се извиха надолу и Куинт осъзна грешката си.
	— Чакайте, мислех…
	— Че съм имала много партньори? Разбирам… — Тя въздъхна и той усети дъха й върху кожата си. — Какво друго да си помислите? Трябваше да ви кажа цялата истина. Преди вас е имало само един мъж, а и всичко бе много отдавна. Това обясняваше защо е толкова тясна.
	— Но защо не се е венчал за вас?
	Софи се изсмя сухо.
	— На вас може да се разчита, че ще стигнете до същината. Наистина обеща да се венчаем. Беше в годината на дебюта ми и бях хлътнала по него, разбирате ли. Каза, че много двойки консумират предварително брачната си нощ, а след като съвсем скоро ще обявят годежа ни, защо да не го направим и ние?
	Куинт изруга наум. Софи далеч не бе първото наивно момиче, повярвало на лъжите на някой подлец. По това време Куинт го нямаше, бе заминал извън страната за няколко години, но сега съжали, че не е бил в града. Може би ако бе срещнала него…
	— Както и да е — продължи тя, — така и направихме. Консумирахме брачната си нощ. И аз чаках да посети баща ми и да поиска ръката ми.
	Куинт я погали утешително по корема, макар в гърдите му да се надигаше буря. Не му харесваше накъде върви разказът й. Никак не му харесваше.
	— И… продължих да чакам. Накрая го хванах на тясно на едно светско събиране. Попитах направо кога смята да говори с баща ми и той отвърна, че няма такова намерение. Нямало кръв на чаршафа, видите ли, а и невинните девици не изпитвали такова удоволствие като мен.
	Той сви ръце в юмруци, а главата му взе да пулсира от напрежение.
	— Казал ви е, че сте изпитали твърде голямо удоволствие?
	— Да — отвърна тя с равен глас. Куинт едва се сдържаше да не избухне. — Какво друго можех да сторя, освен да сведа глава засрамена и да си тръгна? Не можех да кажа на баща си, а и вече ми беше ясно, че не желая да се омъжа за Роб.
	Тя прехапа устна, но Куинт подскочи.
	— Роб? Роби? Робърт?
	При последното име тялото й трепна и я издаде.
	— Робърт кой? Благородник ли е бил? Явно да, щом сте смятали, че е подходящ кандидат. — Той се обърна по гръб и скръсти ръце под главата си. Дебютът й ще да е бил преди осем години. Започна да прехвърля през ум всички мъже на име Робърт, за които се сещаше. Не бяха малко, понеже името често се срещаше сред изисканото общество. Кой би могъл да е горе-долу на нейните години, неженен.
	— Престанете — побутна го Софи. — Знам какво се опитвате да направите. Спрете. Всичко приключи толкова отдавна.
	— Не мога да се сдържа. Искам да откъсна главата му. Но след като съм го бъхтил цяла седмица.
	Софи се надигна на лакът и преметна крак върху бедрото му. Прокара пръсти по гърдите му, през мекия мъх на корема му.
	— Нямах представа, че сте толкова кръвожаден. Разкривате непознати за мен страни на благородния учен.
	— Опитвате се да ме разсеете.
	Тя се подсмихна и плъзна пръсти по вътрешната страна на бедрото му.
	— Успявам ли? — Пенисът му се пробуди, кръвта се втурна в пещеристите тела, ерекцията му се надигна и Софи се разсмя с глас. — Май да.
	— Не сме приключили разговора, Софи. Настоявам да ми кажете името му.
	Тя се намести между бедрата му и обсипа хълбока му с целувки.
	— Няма да ви го кажа, Деймиън, затова се откажете. — Спря устни точно над члена му и плажният й, горещ дъх погали чувствителната кожа. Куинт потръпна. — Всичко е в миналото.
	_„Не, не е в миналото.“_ В момента обаче бе склонен да я остави да смята, че е спечелила спора.
	Особено след като езикът й бръсна главата на пениса му и той едва не подскочи.
	— О, да. Господи, направете го пак.
	Гледаше как връхчето на розовия й език се плъзва по чувствителната глава на пениса му и през ствола му пробяга пламък чак до тестисите.
	— Кажете ми какво да правя. Искам да ви доставя наслада, но не зная как.
	— Трудно е да сгрешите — отвърна той през смях. — Стига да не прекалите със зъбите. — Тя го гледаше, объркана, затова се опита да поясни. — Нали знаете кое се нарича клитор? Малката подутинка, която галите, за да си доставите…
	— Да — побърза да потвърди тя и страните й пламнаха.
	— Е, това — той посочи ерекцията си — е същото, но малко по-голямо. Така че важат същите принципи.
	— Имате предвид ласки с език?
	— Също и засмукване — добави Куинт и гласът му стана дрезгав при мисълта за устата й, поела пениса му.
	Софи навлажни устни и се наведе над него. Той се опита да не мърда, да я остави да го изследва, но насладата бе твърде мъчителна. Тя започна с леки целувки, после езикът й пробяга леко по цялата му дължина, за да изучи формата и вкуса му. И когато най-после го пое във влажната си топла уста и устните й обвиха главичката и я засмукаха, Куинт остана без дъх. Завъртя очи и в гърлото му се надигна мощно стенание.
	— Ще ме убиете, котенок.
	Окуражена, тя го пое по-дълбоко. Засмука го леко и отново плъзна устни нагоре. Искаше му се да я гледа, но усещанията бяха твърде силни, за да държи очите си отворени. Трябваше да се досети, че Софи бързо усвоява новостите. Тя движеше уста нагоре и надолу и дишането му секваше. Ако продължаваше така.
	Той протегна ръце, хвана я за раменете и я притегли върху себе си за гореща целувка. Тя преметна крака около хълбоците му и той едва се сдържа да не се плъзне в нея, както бе гол, незащитен. Но не можеше да рискува. Родът му бе прокълнат, никому не би пожелал да носи негово дете.
	— Софи, подайте ми кондома от масата.
	Тя се извъртя и гърдите й се притиснаха в лицето му. Куинт побърза да се възползва, да завърти език около зърното, да го притегли в устата си. Обсипа гърдите й с милувки, а Софи стенеше и се извиваше върху него. Когато взе да го умолява, той надяна кондома, повдигна ханша й и я отпусна върху себе си.
	— Какво да правя? — изстена тя и кафявите й очи блеснаха от възбуда.
	— Възседнете ме. Движете се отгоре ми, ето така. — Той хвана ханша й и я намести върху себе си. Очите й се разшириха. — Хубаво е, нали? Тази поза позволява да се стимулира…
	Тя повтори движението по-настойчиво и Куинт не довърши. Явно бе излишно да й обяснява втори път.
	После се оставиха на усещанията. Софи се извиваше отгоре му, гърдите й се люшкаха, пружината на леглото стенеше и протестираше. Тя гърчеше пръсти върху корема му, забиваше нокти в кожата, а той надигна таз да посрещне устрема й, потъна още по-дълбоко в топлината й, бедрата им се плъзгаха едно в друго. От челото му покапа пот и капките се стекоха в косата му. Усещаше как възбудата в основата на гръбнака му нараства неудържимо и му стана ясно, че няма да издържи още дълго.
	— Хайде, Софи. Господи, искам да ви докосна. — Той се пресегна и притисна палец върху клитора й и в същия миг стените на влагалището й пристегнаха ерекцията му като с обръч. Тя отметна глава и извика, разтърсвана от конвулсии, които ускориха собствената му експлозия. Оргазмът му сякаш нямаше край, гъстите струи сперма се изливаха на спазми от тялото му в защитната преграда, а той потръпваше безпомощно под тялото й.
	Софи рухна върху гърдите му, отмаляла, потна. На свой ред омаломощен, Куинт чувстваше как го залива покой и задоволеност. Не помнеше кога за последен път се е чувствал така безметежно. Вероятно никога.
	— Не мога да помръдна — промълви тя с притиснати в гърдите му устни.
	— Тогава не мърдайте. — Той уви ръце около тялото й и я целуна по косата. — Така сте си добре.
	Софи нямаше представа колко ще продължи усещането за лекота и сладка нега, но искаше да му се наслади докрай. Куинт явно също не бързаше. Лежеше върху тялото му, сгушена, преметнала крак върху неговия. Зарови пръсти в космите на гърдите му, а той взе да описва с длан бавни кръгове по голия й гръб.
	— Не помня кога за последен път съм се чувствал толкова добре — измърмори той.
	Тя се усмихна, долепила лице до рамото му.
	— В какъв смисъл добре?
	— Какъв е този внезапен пристъп на неувереност, София? — подкачи я той.
	— Все пак нямам вашия опит.
	— И слава богу. Ако имахте повече опит, сигурно щяхте да ме убиете.
	Тя го перна по рамото.
	— Дръжте се сериозно.
	— Котенок, почти винаги съм сериозен.
	Екзотичната дума я накара да потръпне, особено начинът, по който я изричаше — с нисък, гърлен глас.
	— И по-рано ме нарекохте така. Какво означава?
	— Котенце. На руски.
	— Харесва ми как звучи.
	— Забелязах — отвърна той шеговито. — А и ви подхожда — той посочи корема си и Софи се надигна. Върху изопнатата кожа на корема му личаха алени драскотини.
	— Аз ли го направих? — Тя затули уста ужасена. — Господи, Куинт, толкова.
	— Не се извинявайте — прекъсна я той. — Белязали сте ме, защото ви е било приятно, било ви е приятно с мен. Утре, когато видя драскотините, ще си спомня изражението ви в мига на екстаза. Софи, който не може да оцени подобно щастие, е пълен глупак.
	Той я притегли обратно в леглото и се приведе над нея.
	— Искам да се наслаждавате на всичко, което правя, както и на всичко, което правите с мен. Така е редно и се радвам, че ми го показвате. Жените трябва да получават точно толкова удоволствие от физическата близост, колкото и мъжете.
	— Но дамите…
	— … са преди всичко жени. Знам, учили са ви, че не е редно да харесвате интимните контакти, а първият ви партньор ви е внушил, че да изпитвате удоволствие, е неприлично, но знайте, че всичко онова, което правим заедно, не е нередно, стига да носи наслада и на двама ни. Дори да не ми вярвате за друго, повярвайте ми за това.
	Думите му звучаха разумно, но въпреки това не можеше да не се запита дали й има нещо — бе го издрала като лъвица.
	— Ще се опитам.
	— Чудесно. В колко часа трябва да тръгнете оттук? Вече е почти четири.
	Софи въздъхна. Никак не й се тръгваше, но и дума не можеше да става да остане.
	— Хубаво ще е да тръгна веднага, преди слугите да се събудят.
	Той я целуна — нежна, мека, дълга целувка, от която пръстите на краката й неволно се сгърчиха.
	— Благодаря ви за тази нощ.
	— Удоволствието беше мое. В най-буквалния смисъл.
	Той се засмя.
	— И мое. А сега да ви облечем и настаним в каретата.
	Двамата се захванаха да събират разпилените си дрехи от земята. Очите му потъмняха, когато Софи нахлузи мъжките гащи.
	— Никога не съм предполагал, че мъжкото бельо ще ми допадне толкова — отбеляза той.
	Тя стегна дрехата около кръста си.
	— Нямаме време, не и тази вечер.
	— Хубавото е, че знам къде да намеря сър Стивън.
	— Това означава ли, че следващия път ще ме пуснете само ако съм с мъжки дрехи? — Тя нахлузи панталона.
	Куинт бе я изпреварил — вече пъхаше ризата в брича си, далеч по-обигран в тънкостите на мъжкия тоалет.
	— Напротив. Харесвам ви, с каквото и да сте облечена. Всъщност най-много ви харесвам, когато сте разсъблечена.
	— И аз вас. Доста сте мускулест за човек, който не става от писалището.
	— Щом си падате по мускули, ще се старая да ги показвам по-често. — Той взе превръзката за гърдите й. — Жалко, че се налага да се увиете отново.
	— Няма нужда. Гърдите ми не са големи, а и ще се прикрия с палтото.
	Той спря зад гърба й, обхвана голите полукълба с длани и те мигом набъбнаха. Софи сподави стон.
	— Значи ще се люшкат свободно през целия път в каретата — изръмжа той и притисна слабини към дупето й. — Тази представа ми стига да се възбудя отново.
	Софи внезапно си припомни предишния им разговор — предложението му да я придружи по време на разследванията. Може би именно сега, когато бе спокоен и задоволен, беше идеалният момент да го подтикне да се изправи срещу страховете си.
	— В такъв случай най-добре да дойдете с мен, за да проверите лично.
	Той отпусна ръце и се опита да отстъпи назад, но Софи се извъртя и го сграбчи за ризата.
	— Ще се справите, Деймиън. Сигурна съм.
	Куинт се намръщи, готов да се признае за победен още преди да е опитал, но Софи не се отказваше.
	— Ще бъда с вас. Само аз. Никой друг. И обещавам, че ще галите гърдите ми през цялото време.
	Той се засмя въпреки нежеланието си.
	— Предложението е много изкусително, признавам. Но защо сте така решена да видите как ставам за смях?
	— Защото не виждам нищо срамно в тази ваша слабост. Смятам, че е напълно човешка. Страхувате се, Деймиън. И аз ви разбирам, вероятно по-добре, отколкото си мислите. Самата аз позволих на страха и срама да управляват живота ми твърде дълго, а вие ме освободихте от оковите им. Нека сега и аз ви помогна.
	Той я притисна в обятията си с такъв устрем, че тя остана без дъх.
	— В крайна сметка неминуемо ще ви разочаровам — прошепна в косата й.
	— Няма как да сте сигурен. — Той понечи да поклати глава, но тя го прекъсна. — Нали непрекъснато говорите за факти и доказателства. Докажете ми, че греша, Куинт. Да излезем навън и да видим какво толкова ще се случи.
	Куинт зарея поглед към градините и сърцето му препусна. Усещаше нарастваща болка в тила.
	— Ще съжалявате — каза на Софи, — когато се наложи да ме вдигнете и внесете на ръце в къщата. Да не кажете, че не съм ви предупредил.
	— Ще видим — отвърна тя упорито. — Каретата е в задната уличка. Помолих Дженкинс да гледа право напред и да не се намесва, каквото и да се случи. Ще се качим в каретата и ще обиколим съседните улици. После ще ви оставя да се приберете.
	Куинт издиша бавно и избърса влажните си длани в панталона.
	— Защо настоявате толкова?
	Софи замълча за миг.
	— Защото обожавам да слушам лекциите ви. Да гледам как се изправяте пред цяла зала учени и книжовници и идеите ви просто бликат. Как всички обръщат очи към вас, готови да поемат знанието, което раздавате така щедро. Истинска… привилегия.
	— Аз… нямах представа. Никога не сте идвали при мен след лекция. Защо не сте ми казали? — Не беше я забелязвал сред тълпата, не че изнасяше толкова много лекции.
	Не повече от една или две годишно. Но щеше да му е приятно да знае, че и тя е сред публиката.
	— Не съм казала на никого. Даже на Джулия. Глупаво е. Държа се като фанатичка, като някоя от преданите ви последователки. Спотайвам се на задния ред, само и само да чуя гласа ви.
	Думите й му подействаха като удар в слънчевия сплит. Всичко в него омекна и във вените му нахлу топлина.
	— Софи — възкликна той и посегна да я прегърне.
	— Не, никакви такива. — Тя се измъкна от ръцете му. — Съсредоточете се. Пък и сам знаете какво е определението за фобия. Ирационален страх, — а вие сте рационален, разумен човек. Можете да се справите. Ще се справите.
	Куинт издиша рязко и прокара пръсти през косата си.
	— Добре. Да приключваме тогава.
	— Гледайте в мен — Софи застана пред него и го хвана за ръцете. — Ще ви заведа долу. Съгласен ли сте?
	Той кимна и тя тръгна заднешком, без да пуска дланите му. Куинт взе да се препъва напред, но не сваляше очи от лицето й. От малкото, вирнато носле. От сърцевидната извивка на горната й устна, плътната, чувствена долна устна. Големите, кръгли кафяви очи, които го гледаха с такова доверие, с такова упование, та почти повярва, че е способен на всичко.
	Спуснаха се по стъпалата и излязоха в градината. Куинт усещаше как дробовете му се свиват болезнено, обзе го неистовото желание да се върне. Сърцето му думкаше, сякаш участваше в състезание.
	— Не отклонявайте поглед, Деймиън — напомни му Софи. — Помислете какво ще правите с мен, когато стигнем до каретата.
	Интересна идея. Замисли се за гърдите й, голи под жилетката и ризата, разлюлени, както докато пронизваше тялото й. Софи прехапа устна, сякаш се досещаше какво си мисли той. Всемогъщи Кадмий, прекрасна е. А устата й.
	Зовеше похотливи образи в съзнанието си, всичко, дето би искал да направи със Софи, стига да имаше време. В тялото му отново плъзна възбуда, подклаждана от паника и вълнение, като че не бе свършил два пъти през последния час. Искаше я отново. Смътно осъзна, че Софи протяга ръка назад, за да отвори портата. Постара се да не откъсва поглед от лицето й дори когато тя се извърна за миг назад.
	В следващия момент бяха в каретата и той едва не я изблъска в стремежа си да преодолее последното стъпало. Софи се свлече върху възглавниците и той скочи отгоре й, обгърна я с тялото си в тясното, тъмно пространство и колелата се завъртяха.
	Наведе се, за да обсеби устата й, обзет от лудешка жажда и необузданост, сякаш никога не бе я притежавал. Тя се вкопчи в него, отвърна на целувката му, плъзна ръце по гърба му. Той разтвори палтото й, разкопча жакета, измъкна ризата и жилетката от панталона, издърпа ги нагоре, за да се добере до голата плът. Свлече се на колене и пое едното й зърно в уста, засмука дълбоко.
	Пръстите й се сгърчиха в косата му.
	— О, Господи. Куинт!
	Той се отдръпна от гръдта й и отново трескаво зацелува устните й.
	— Ако не бяхме в карета, вече щях да съм във вас — прошепна дрезгаво и притисна твърдта си в сърцевината й.
	— О, да — изскимтя тя и вкопчи ръце в хълбоците му.
	— Не мога да ви се наситя. — Той се притисна в нея. — Колко жалко, че не сте с рокля.
	Софи дишаше тежко и се извиваше под него.
	— Следващия път.
	Желанието изригна в тялото му и ерекцията му натежа болезнено.
	— Докоснете ме, Софи. Моля ви. — Тя протегна ръка и погали члена му през панталона. — Още. Господи, Софи. Искам ви.
	С общи усилия разкопчаха копчетата и Куинт изстена, когато пръстите й намериха голата му плът.
	— Да. По-силно. По-бързо. Да. Точно така.
	Тя движеше ръката си нагоре-надолу, а той необуздано тласкаше члена си в тясната пролука. Усещането бе зашеметяващо.
	— Господи, да. Не спирайте.
	Не можеше да мисли, не можеше да диша и всичките му вътрешности се изопнаха мъчително. Софи шепнеше сподавени, сладостни, окуражителни слова и той не спираше да люшка хълбоци напред и назад. Вълната на удоволствие го заля, гърбът му се изви, тялото му се сгърчи и семето му се изля на горещи струи върху копринената й жилетка. Той потръпна и изстена името й, а конвулсиите още отекваха в крайниците му. Когато дойде на себе си, забеляза, че каретата е спряла.
	— Върнахме се — прошепна Софи.
	Куинт примигна. Господи. Надигна се, седна на седалката по-далече от нея, докато се съвземе напълно. За пореден път бе загубил самообладание в нейно присъствие. Издиша тежко и разтърка очи. Никога не бе се отнасял така непочтително към жена. А Софи определено не заслужаваше такова отношение. Унижил я беше, еякулирал бе върху нея. Исусе, какво ли си мисли за него? Не носеше носна кърпа, затова смъкна шалчето от врата си и се захвана да я почисти, доколкото можеше.
	— Е, сигурна съм, че Алис не очаква точно такива петна — отбеляза Софи шеговито.
	— По-добре да го свалите и да ми го дадете. Ще накарам камериера ми да го почисти.
	Той й помогна тромаво да свали първо жакета, после изцапаната жилетка. Сетне й помогна да облече пак жакета. Не я погледна в очите, докато закопчаваше панталона си.
	— Съжалявам.
	— Деймиън — тя обгърна лицето му с шепа и го накара да я погледне. — Нима забравихте? Всичко, което правим заедно, не е нередно, стига да носи удоволствие и на двама ни.
	— Съмнявам се, че ви е било приятно да ви използвам по този начин.
	— Грешите. Беше ви приятно да ми доставите удоволствие на верандата, нали?
	— Разбира се.
	— Е, и на мен ми е приятно да ви доставям удоволствие, твърдоглавец такъв. А сега слезте, та най-после да се прибера. Нуждаете ли се от помощ?
	— Не, ще се справя — отвърна той, макар да не бе съвсем сигурен. Ала Софи беше направила достатъчно. Не искаше да я товари повече. Хвана ръката й и я притисна към устните си. — Сладки сънища, котенок.


>	Шестнадесета глава

	Софи огледа балната зала от мястото си в дъното. От два дни се озърташе за лорд Толбърт, но така и не бе успяла да го открие. До тази вечер. Благодарение на контактите на Алис бе научила, че Толбърт възнамерява да посети бала у граф Портланд. Маркизата бе изпаднала във възторг, когато Софи изрази желание да я придружи на събитието.
	Слава богу, че мащехата й не бе наясно с истинските й мотиви.
	Не беше дошла да танцува или да води светски разговори. Не, бе дошла само за да наблюдава Толбърт, да провери къде ще отиде, след като си тръгне.
	Предния ден полицията бе открила Памела. Мъртва. Удушена, изнасилена, с отрязана дясна ръка. И следи от удар по тила. Захвърлена в реката. Снощи сър Стивън бе наминал през полицейското управление, за да види тялото. Въпреки че бе подпухнало от престоя във водата, момичето напълно отговаряше на описанието на мадам Хартли.
	А Софи бе убедена, че виновникът за смъртта й е Толбърт.
	За съжаление, той още не бе пристигнал. Нищо, ще почака.
	— Лейди София — херцог Колтън се поклони пред нея с безупречно вечерно облекло. Не беше трудно да разбере защо Джулия бе хлътнала по съпруга си.
	— Колтън — Софи направи реверанс. — Не очаквах да ви видя тук. Събитието не е ли твърде благопристойно за вас?
	— Така е, признавам, но защо от време на време да не отдадеш дан и на благопристойността — ей така, за разнообразие?
	— Предимството на титлата ви — отбеляза Софи.
	— Именно — ухили се той.
	— Имате късмет, че Джулия ви търпи.
	— Напълно съм наясно с късмета си и съм готов на всичко за съпругата си. Включително да оставя новородения си син и малката си дъщеря и да дойда до Лондон да се видя с вас.
	— С мен? Джулия ви е изпратила да се видите с мен?
	— Да — кимна той и скръсти ръце. Взря изпитателно сивите си очи в лицето й. — Тревожи се за вас. Казва, че й пишете твърде рядко и не казвате нищо съществено. А и отказахте да дойдете да видите Хари.
	Софи пристъпи от крак на крак и сплете облечените си с ръкавици пръсти.
	— Възнамерявам да ви посетя след няколко седмици. — _„След като докажа, че Толбърт е убиец.“_ — Честно казано, не разбирам защо отсъствието ми дава повод за тревоги.
	— И аз не разбирах, допреди няколко дни. А сега вече съм съгласен с Джулия.
	— Не ставайте смешен. Съвсем съм си добре. — Като се изключеха дуелите, раните, преследването на убиец и огнената й любовна връзка, разбира се.
	— София — подхвана сериозно Колтън, — с вас не се познаваме много добре, но за сметка това отлично познавам Куинт. И подозирам, че той е причината да избягвате съпругата ми.
	Софи впрегна всички усилия да не се издаде.
	— Какво ви е казал Куинт?
	— Нищо. Но е един от най-старите ми приятели. И поведението му ме кара да се тревожа и за двама ви.
	_Нима знае за пристъпите? Куинт едва ли би споделил подобна информация._
	— Излишно се тревожите. С Куинт сме приятели.
	— Да, така твърди и той — Колтън въздъхна. — София, повечето мъже са глупави, суетни същества. Повърхностни. Куинт… е по-различен. Не прилича на другите. Приема всичко много на дълбоко. И е изключително лоялен.
	„Това предупреждение ли е?“ Софи не знаеше как да реагира. Да не говорим, че бе излишно някой да й обяснява що за човек е Куинт. Бе го виждала и в най-добра и в най-лоша светлина.
	— И защо ми казвате това?
	— Защото забелязвам какво изпитва към вас. Никога не съм го виждал такъв през всичките двайсет и няколко години, откакто го познавам. А и той не е човек, който ще си играе с невинна жена.
	— С други думи, интересувате се какви са намеренията ми?
	— Може и така да се каже. Държи се странно, отказва да излезе от дома си. А вие явно го посещавате, когато ви се прииска, без придружителка. Смятате ли да се омъжите за него?
	— Ако толкова държите да знаете, Куинт не ми е предложил брак.
	— Аз… изненадвате ме — Колтън потърка брадичката си. — Смятах, че…
	— Че ми е предложил, а аз съм му отказала? — Излишен въпрос, имайки пред вид колко учуден бе херцогът.
	_„Девствеността ви не е единствената причина да не искам да ви любя, Софи. Има и по-важни неща. Например факта, че не бих могъл да се оженя за вас.“_
	Бе я заболяло от тези думи. Куинт не бе дал обяснение, но тя не биваше да го вини. Дъщеря на маркиз с осквернено име прекарваща вечерите си из игралните зали, облечена като мъж, далеч не бе подходящ избор за съпруга.
	Избягваше да се замисля за чувствата си към него. Съвсем съзнателно отказваше да се тревожи за бъдещето. И нямаше да позволи на Колтън — нито пък на Джулия — да я принудят да се изправи пред страховете си.
	— Няма да го нараня, ако от това се тревожите — заяви тя. — А и Куинт е много по-силен, отколкото мислите.
	Внезапно към тях се приближи мъж, когото Софи не бе виждала от осем години.
	Мъж, когото бе се надявала никога повече да не види.
	— Лейди София, отдавна не съм имал удоволствието да ви видя — лорд Робърт, понастоящем граф Редингтън, се поклони с многозначителна усмивчица. Как бе възможно да го е намирала за привлекателен със спретната му прическа и елегантно скроените дрехи? Цялото това привидно съвършенство криеше непочтеност и жестокост.
	Ушите й забучаха. Бавно си пое въздух.
	— Милорд — каза, без да го уважи с реверанс.
	— Колтън, не вярвах, че ще се върнете в Англия — Робърт кимна към херцога. — Чух, че вече сте порядъчен женен мъж.
	Колтън, видимо недоволен от прекъсването, кимна вежливо. Мъчителната размяна на безсмислени реплики продължи, докато домакинът дойде при тях и помоли Колтън да му отдели няколко минути. Херцогът се поклони на Софи.
	— Ще продължим разговора си по-късно, милейди.
	Софи понечи да го помоли да остане, но знаеше, че ще привлече внимание. Налагаше се да остане сама с Робърт. Да запази самообладание и да сложи край на разговора, колкото може по-скоро.
	— Софи — тя застина и Робърт се ухили. — Хайде, хайде. Нямате нищо против да ви наричам Софи, нали? Та ние сме стари приятели.
	Софи трепна при зле прикрития намек и по гърба й полази тръпка на отвращение.
	— Всъщност имам против — гласът й прозвуча глухо. — А и смятам, че не сме приятели.
	— Разбира се, че сме приятели. — Той се приведе към нея и тя отстъпи назад, но за жалост, гърбът й опря в стената. Дъхът му вонеше на бренди. — Някога бяхме много добри приятели.
	Как е могла да вярва, че е влюбена в този човек?
	— Някога, но това бе твърде отдавна. Кажете, как е съпругата ви? — попита Софи през зъби.
	— Скучна. Навремето смятах, че това искам, но постъпих глупаво.
	_„Точно така“_, едва се сдържа да не отвърне тя. Опита да го заобиколи, но той й препречи пътя.
	— Пуснете ме да мина.
	— Не може да си тръгнете точно сега, когато най-после се завърнах в града. Знаете ли, често се сещах за вас. — Той се наклони към нея и тя изопна гръб. Не искаше да се свива от страх пред него. — Така и не сте се омъжили — продължи той. — Чудя се защо.
	— Решението ми няма нищо общо с вас, ако това си мислите — отвърна тя остро.
	— Излишно е да ме лъжете, Софи. Забравяте, че ви познавам. — Той погали с пръст ръката й, точно над ръкавицата, и тя се дръпна, погнусена.
	— Не ме познавате ни най-малко, сър.
	Той се ухили подигравателно.
	— Хайде, хайде. Добре се позабавлявахме онзи път. Мислех си, че бихме могли да подновим познан…
	Софи вдигна крак и заби тока си в носа на тънката му официална обувка. Робърт изквича, а тя вдигна поли и го заобиколи, твърдо решена да се измъкне. Френските прозорци към верандата не бяха далеч и тя забърза нататък.


	Куинт не бе виждал Софи от две вечери и бе напълно наясно с причината. Заета бе да наблюдава лорд Толбърт. Тази мисъл смразяваше кръвта му. Не защото Толбърт е убиец. Не отричаше, че е възможно да е виновен за убийствата. Ала нямаше как да се знае със сигурност, не и преди да се съберат още доказателства.
	Измъчваше го мисълта, че Софи обикаля долнопробните лондонски квартали и се излага на всевъзможни опасности именно за да търси доказателства. А и той не можеше да я защити. Вярно, бе наел Дженкинс да вози сър Стивън из града, но щеше да е различно, ако я придружава лично.
	А чуеше ли отново хвалебствия за храбростта на сър Стивън, щеше окончателно да откачи. Ето защо реши да потърси отговори, макар и от пределите на собствения си дом.
	Знаеше, че Толбърт има неуредени дела със сър Стивън, неговия „братовчед“. Затова му изпрати бележка с двусмислено съдържание и го покани да се отбие, за да обсъдят дуела със сър Стивън. Така щеше да привлече вниманието му.
	Бележката бе свършила работа и Толбърт прие да намине на път към клуба.
	Когато Тейлър обяви, че е пристигнал, Куинт бе готов и го чакаше. Облечен с вечерни дрехи, Толбърт влезе в кабинета и го изгледа подозрително.
	— Добър вечер, Куинт.
	— Отлично — отвърна Куинт и мина пред писалището. — Добре дошли, Толбърт. Бренди?
	Графът седна в посоченото му кресло. Куинт се настани срещу него и го огледа набързо. Толбърт бе дребен за мъж, около метър и седемдесет. Токовете на обувките му бяха необичайно високи — явно за да изглежда по-висок, — и износени. Обикновена игла на вратовръзката. Не се виждаше ланец за часовник. От ръкавицата на дясната му ръка липсваше копче.
	Креслата бяха разположени край камината, в която играеха далеч по-буйни пламъци, отколкото бе нужно в пролетната вечер. Куинт наля на Толбърт щедра доза бренди и му подаде чашата. После си сипа и той. Двамата се облегнаха назад, всеки с питието си. Куинт се преструваше, че пие, докато разменяха първите няколко реплики. Толбърт, от своя страна, бързо се справи с първата чашка и с охота прие поканата за втора.
	Куинт напълни чашата.
	— Смея да кажа, че това е най-доброто бренди, което съм пил от доста време насам. Откъде го вземате?
	— От едно селце във Франция. Произвеждат само двайсетина бутилки годишно. Струва цяло състояние, но си заслужава. — Куинт издебна Толбърт и изля чашата си в саксията до креслото.
	— Така си е. Каква е вероятността да ми продадете една бутилка?
	— С удоволствие ще ви подаря една. — Куинт се изпрани и позвъни на Тейлър. Когато икономът се появи, му нареди да донесе бутилка на Толбърт.
	— Както кажете, сър. Останали са само три бутилки, милорд.
	— Няма значение, Тейлър. Ще се радвам Толбърт да получи една от тях.
	Тейлър кимна и се оттегли, а Куинт се върна при Толбърт, който видимо бе започнал да се отпуска. Чудесно.
	— Оценявам жеста ви, Куинт. Искам да знаете, че никога не съм давал ухо на слуховете по ваш адрес.
	— Радвам се да го чуя. Съжалявам, че си имате проблеми с младия ми братовчед.
	— Малко е безочливо хлапето.
	— Така е. Наследил го е от майка си, за съжаление — Куинт завъртя многозначително очи, сякаш майките са очевидната причина за всички проблеми в обществото. — Сигурен съм, че ме разбирате.
	— Струва ми се, че да.
	— И моята не беше стока — излъга с лекота Куинт и напълни чашата на Толбърт. — Неведнъж съм мечтал за родители, които не обръщат внимание на децата си.
	Толбърт издаде неопределен звук.
	— Моят баща беше по-страшен. Изключително строг. Нямах търпение да замина за „Итън“.
	„Където да тормози по-малките, естествено.“
	— Чух, че със Стивън сте се засекли в „Палавото коте“. Аз самият не съм ходил. Какво толкова е направило хлапето?
	Скришом изсипа още малко бренди в саксията и си доля.
	— Бях си поръчал момиче. Платих за цялата нощ, исках първо да си довърша играта. И изведнъж виждам сър Стивън да я води към горния етаж. Изчаках да се върнат и му поисках сметка.
	— Разбирам. В края на краищата, получихте ли каквото бяхте си платили?
	— О, да — Толбърт се ухили. — Момичето определено ми се отплати за недоразумението.
	— Охо. Накарал сте я да ви се издължи значи. Установил съм, че понякога момичетата обичат по-твърда ръка. — Куинт впи изпитателно очи в Толбърт.
	Толбърт сбърчи чело за миг и се размърда притеснено. Явно се чувстваше объркан, но не искаше да се издаде.
	— Нямам такива впечатления. Имам други начини да получавам отплата за парите си.
	Гледаше открито, без да примигва или да извръща очи. Казваше истината.
	Куинт удари чашата си в масата. Стана и отиде до вратата да позвъни на Тейлър. Сетне отвори широко вратата и едва не се сблъска с иконома. Тейлър отскочи назад и лицето му пламна. Куинт го изгледа изпитателно. Нима е подслушвал?
	— Тейлър, изпратете лорд Толбърт, ако обичате.
	— Почакайте, какво… — смая се Толбърт.
	Куинт се врътна и се върна при писалището.
	— Благодаря ви, Толбърт. Мисля, че разбрах каквото ме интересуваше — обяви Куинт и се отпусна на креслото си. Посегна към писмото, което бе захванал да пише, преди да дойде Толбърт, и взе писалката. — Тейлър ще ви изпрати.
	Толбърт изръмжа недоволно и си тръгна, несъмнено нетърпелив да разпространи поредния слух за чудатостите на Куинт. Останал сам, Куинт се замисли за Тейлър. Наистина ли е подслушвал на вратата? Вярно, че до момента не бе работил като иконом, но това не означаваше непременно, че се случва нещо нередно. И все пак някой от прислугата докладваше на Хъдсън и на другите в Министерството, а това никак не бе по вкуса му.
	Никак.


	Прохладният пролетен ветрец на верандата разхлади пламналите страни на Софи. Тук й беше добре, далеч от къщата. Далеч от Робърт. Ама че нахалник! На драго сърце би го сритала в топките, ако не бяха тия проклети фусти.
	Явно Робърт вече не се гнусеше от нея. Е, тя обаче изпитваше непреодолимо отвращение към него. Егоцентричен, тесногръд, предвзет сноб. А тя бе пожелала да се омъжи за него!
	„Никога не бих опозорил семейството си с подобен съюз.“ Дори след толкова години още я болеше от тези думи. Макар да го ненавиждаше, мисълта, че я смята недостойна за брак, все още я огорчаваше.
	Започна да диша дълбоко и лека-полека се успокои. Време бе да се върне в салона и да продължи да дебне за лорд Толбърт. Тръгнеше ли си от бала, щеше да го последва, макар да се налагаше да използва собствената си карета. Нямаше да успее да се преоблече като сър Стивън.
	В другия край на верандата се отвори врата и тя замръзна. Обърна се, очаквайки да види Робърт, но, за щастие, не беше той. На верандата се появи непознат мъж.
	— Извинете — каза тя и понечи да се върне в залата.
	— Ще ми отделите ли няколко минути, лейди София?
	Мекият му, изискан тон я накара да спре.
	— Познаваме ли се?
	— Не, и ви моля да ме извините за нахалството. Но тъй като сме сами, а се надявах да ви видя, смятам, че няма да е непростимо, ако престъпим това абсурдно правило на добрия тон — той се поклони. — Казвам се Хъдсън. — Косата му бе тъмна, ниско подстригана. В лявата ръка стискаше бастун и ясно се долавяше, че накуцва.
	— Надявали сте се да ме видите? Защо?
	Той килна глава и я изгледа изпитателно.
	— Нима е нужна специална причина един мъж да иска да се види с привлекателна млада жена в такава прекрасна вечер?
	— Предполагам, че не, но вече наистина трябва…
	— Разбирам. Нямате търпение да се върнете на бала. Вечно заета. Досущ като баща си. Питам се дали някой знае с колко много неща сте се захванали, лейди София.
	Софи се закова на място. Чувстваше се в изключително неизгодна позиция.
	— Какво искате да кажете, сър?
	— Вижте, аз съм човек, който полага големи усилия да е в течение с всичко. В крайна сметка знанието е истинската власт на този свят. Знанието — и способността да го използваш.
	Сърцето й затуптя тревожно. Мъжът умишлено се изразяваше крайно двусмислено. Ако действително знаеше нещо, Софи би предпочела да разбере веднага.
	— В какъв смисъл да го използваш? За изнудване?
	Мъжът отметна глава и се разсмя.
	— Господи, колко сте дръзка. Възхищавам ви се. Нищо чудно, че е така омагьосан от вас. — Той се приближи до Софи. — Нямам навика да изнудвам хората, скъпо момиче. Подобно занимание е твърде… — Той махна с ръка, сякаш се опитваше да намери правилната дума. — … вулгарно.
	— Тогава какво искате от мен?
	— Имаме общ приятел, лейди София. Човек, който върши доста работа за мен, и то деликатна работа. В момента приключва важен проект, който би бил полезен за мнозина. Но трябва да призная, че не разполагаме с много време. А вие… май го разсейвате.
	Значи става дума за Куинт? Явно намекваше за шифъра, за който Куинт бе й споменал преди няколко вечери. Записките, скрити в колоната на леглото му. Това означава ли, че човекът срещу нея работи за правителството? Предположението я успокои. За миг или два бе се притеснила, че може да е опасен.
	— Искате да стоя настрана от Куинт.
	— Доста неща искам. — Той сплете пръсти зад гърба си. — Предполагам има и неща, които вие искате. Прав ли съм?
	Раздразнението й се засили и тя понечи да възрази, ала той я прекъсна.
	— Наясно съм например че започвате да си създавате име с вашите разследвания. Много умно от ваша страна да се преобличате като мъж.
	Стомахът й се сви.
	— Откъде…?
	Ъгълчето на устните му трепна.
	— Както вече казах, старая се да съм в течение на всичко. И трябва да призная, че не очаквах да постигнете успех. Но вие ме изненадахте. Умно момиче.
	Дишането й се учести и корсетът се вряза болезнено в ребрата й.
	— Който ми помага, бива щедро възнаграден — продължи мъжът. — В състояние съм да осигуря много неща. Богатство, власт… почтеност. Дори и за дама детектив. Всъщност Министерството би имало голяма полза от някоя умна жена. С други думи, мога да бъда ценен приятел. Изключително ценен.
	Мислите й се завъртяха трескаво. Няма ли най-после да спре да увърта? Какво иска от нея? Министерството на вътрешните работи. Защо, за бога, я следят? И какво смята да прави Хъдсън с тази информация? Софи не искаше да създава неприятности на семейството си. Ако някой открие, че тя и сър Стивън са едно и също лице, с нея е свършено.
	— Не се нуждая от работа.
	— Още не сме обсъдили какво се случва с онези, дето отказват да ми помогнат.
	Софи се опита да преглътне, но установи, че устата й е пресъхнала.
	— Заплашвате ли ме, сър?
	— Скъпа моя, никога не бих паднал дотам, та да отправям заплахи. Аз просто представям фактите и всеки сам избира какъв път да поеме. Струва ми се обаче, че отнех достатъчно от времето ви. Истината е, че исках само да ви се представя. — Той се поклони. — Не предполагах, че сте толкова очарователна. Приятна вечер, лейди София.
	С разтреперани ръце, тя не изчака лорд Хъдсън да си тръгне, а се завъртя на токове и се втурна в залата. Чувстваше се премръзнала до кости. На верандата не беше студено, но по някаква причина не можеше да се стопли. Чашка бренди щеше да свърши работа.
	— Скъпа моя, търсих ви навсякъде. — Към нея се приближи баща й, свъсил тревожно вежди. Хвърли поглед към верандата, после към нея. — Навън ли бяхте? Сама?
	Софи изправи рамене, твърдо решена да не му дава повод за притеснение.
	— Съвсем за малко. Не се безпокойте, нямаше никого там.
	— Колко жалко — измърмори той. — Ако бяхте попаднали в компрометиращо положение, може би скоро щях да се радвам на внук.
	— Татко! Не говорите сериозно!
	Той се наведе и я целуна по челото.
	— Разбира се, че не говоря сериозно. Но нямам търпение да прегърна внук. Мащехата ви също. Пък и един брак ще ви осигури много повече свобода, Софи.
	_„Бог да е на помощ на мирните лондонски граждани в такъв случай“_, помисли си тя горчиво.
	— Вероятно сте прав, но се чувствам напълно доволна от живота си.
	— Наистина ли? — той килна глава и я изгледа изпитателно. — Не съм толкова сигурен. От известно време не сте онова безгрижно момиче, което познавах. Бих казал от три или четири години.
	Софи се постара да не се издаде, но баща й бе прав. Без да иска, бе налучкал онзи период, когато с Куинт се целунаха за първи път, когато бе поискал да я ухажва. Когато му отказа. А той се сгоди за друга. Тежък период, но тя бе го преживяла, бе се съвзела. Нали?
	— Чувствам се прекрасно, татко. Искате ли довечера да се спусна по перилата, за да ви уверя?
	Той се подсмихна.
	— Ще ми се да видя лицето на мащехата ви при тази гледка.
	Софи се усмихна. Маркизата никога не би одобрила подобно поведение.
	— Направо се чудя как се омъжи за вас навремето, с такава дъщеря мъжкарана.
	— Любовта превъзмогва много неща, Софи. Готови сме да затворим очи за много от слабостите на онези, на които отдаваме сърцето си.
	Тя го хвана под ръка и склони глава на рамото му.
	— Как успяхте да помъдреете толкова?
	— Вероятно благодарение на двайсет и осемте години, в които съм баща на най-умното и най-смелото момиче в цяла Англия. — Той я погали по ръката. — И понеже наистина съм мъдър, знам, че се надявате да размисля за женитбата ви.
	Софи замръзна и се опита да издърпа ръката си, но той я хвана здраво.
	— Не, няма да ми избягате. Вечно бягате, когато се опитам да поговоря по този въпрос. Трябва да се изправите срещу страховете си от брака и да ги преодолеете.
	— И смятате, че като ми поставите срок, ще ми бъде по-лесно?
	— Точно така. — Той посочи тълпата добре облечени господа. — Можете да избирате измежду всички достойни господа тук. Изберете си един и да приключваме с този въпрос, скъпа. А после живейте живота си, както знаете.
	Ала множеството от колосани, фризирани мъже не можеше да я развълнува. Съществуваше един-единствен мъж, когото искаше — с изпомачкани дрехи, разсеян, интелигентен, прекрасен мъж.
	Същият, който бе я предупредил, че никога няма да се ожени за нея.


>	Седемнадесета глава

	Колтън и Уинчестър пристигнаха малко преди десет на другата сутрин.
	Куинт беше в кабинета, пиеше чай и работеше, а Канис бе се свил в краката му. Двамата влязоха с решителна крачка. Носеха рапири — дълги, тънки, тежки остриета. Куинт остави писалката и разтърка чело. Не му ли се полага поне минута спокойствие?
	— Готов ли сте да претърпите поражение? — обади се Уинчестър и двамата с Колтън го зяпнаха в очакване.
	— Защо е всичко това? — попита Куинт.
	— Движение, Куинт, спорт. Помните ли какво означава? — Уинчестър вдигна рапирата и замахна към въображаем противник.
	— Да, знам какво означава движение. Но защо сега? И защо тук?
	— Ако предпочитате, ще идем в „Анджелос“ — каза Колтън. — Бих могъл да си освободя следобеда.
	— Аз също — додаде Уинчестър. — Може би даже ще е по-добре, понеже.
	— Не желая да ходя в „Анджелос“ — сопна се Куинт. — И нямам нужда от движение. Не и днес.
	— Всички се нуждаят от движение. Дори инатливи ерудити. Хайде, Куинт — смъмри го Колтън.
	Куинт въздъхна и разтри врата си. Явно бяха си поставили за цел да го разведрят и му бе неприятно, че ще ги разочарова. Ала нищо не можеше да му помогне.
	— Не знам какво се надявате да постигнете, но си губите времето.
	Колтън сръчка Уинчестър с лакът.
	— Аз обичам да си губя времето. А вие?
	— Доставя ми дяволско удоволствие. Не се сещам какво друго бих предпочел да правя днес. — И двамата се ухилиха. Палячовци.
	Куинт облегна глава назад.
	— Ама че сте деца.
	— Самата истина. Не забравяйте какво правят децата, когато не получат своето.
	— Сцена ли ще разигравате, Колтън?
	Херцогът сви рамене.
	— Не е изключено. Бог ми е свидетел, че Оливия доста често ми е давала нагледни уроци. А сега ставайте, мързеливецо. Отиваме в салона.
	— Затворен е — въздъхна Куинт. — Не е ползван от…
	— Откакто лейди София ви предизвика на дуел? — Уинчестър изви вежди. — Слугите ви са доста словоохотливи, Куинт. Хайде, да вървим.
	Явно нямаше да го оставят на мира, така че Куинт заключи документите в писалището си и ги последва към салона. Тейлър бе дръпнал завесите, а някои прозорци бяха открехнати, за да влезе чист въздух. Тримата свалиха жакетите, жилетките и вратовръзките и останаха по ризи. Куинт нави ръкави до лактите.
	Колтън му подаде рапира и се настани на едно от креслата. Куинт разкърши рамене, сгъна и разгъна колене и се замисли. Толкова пъти бяха се фехтували през годините, та знаеше как ще протече дуелът. Уинчестър бе с десет сантиметра по-висок, но бързо губеше търпение. Нужно бе само да запази спокойствие и да изчака херцогът да се измори.
	Уинчестър пръв атакува и двамата си размениха поредица мушкания и парирания. Куинт се отбраняваше с лекота и почти не се задъхваше. Такава бе тактиката му — да пести сили.
	— Как мина балът у Портланд снощи, Колт? — подхвърли Уинчестър с рязко движение на рапирата.
	— Скучноват. Добре че успях да разменя няколко думи с лейди София.
	Куинт запъна леко крака, залитна и се наложи да отскочи встрани, за да избегне острието на Уинчестър.
	— Така ли? — не млъкваше Уинчестър. — Каза ли ви нещо интересно?
	— Не. Прекъснаха ни, а скоро след това си тръгна с Маклийн и леля му.
	Куинт се намръщи. Защо се е съгласила Маклийн да я изпрати до дома? Нима не я е грижа за доброто й име?
	Уинчестър явно също се изненада.
	— Тръгнала си е от бала с Маклийн? Сигурен ли сте?
	— Видях я с очите си. Да не би да става нещо между тях?
	Куинт стисна зъби. Хвърли се напред. Преди няколко дни бе излязла на езда с Маклийн, а сега бе му позволила да я изпрати до вкъщи. Явно шотландецът я ухажва. Въпросът е дали Софи го насърчава.
	— Не бих могъл да кажа — отвърна Уинчестър. — Куинт, със София сте приятели, нали? Да не би да се е спряла на него?
	— Не — озъби се Куинт. Направи лъжливо движение вляво и нападна надясно. Уинчестър парира и Куинт реагира с неочакван за приятеля си рипост.
	— За бога, Куинт — рече Уинчестър, отстъпи назад и контраатакува.
	— Надявам се да е наясно с какво се захваща — отбеляза Колтън. — Ако може да се вярва на слуховете, Маклийн е оставил цяла върволица измамени девойчета.
	От челото на Куинт покапа пот. Редуваше движенията си и държеше Уинчестър на нокти.
	— София не се интересува от Маклийн — каза след малко, без никой да го е питал.
	— Навярно сте прав, макар все още да не разбирам защо шотландецът не я откара право в дома й.
	Куинт замръзна и острието на Уинчестър едва не прободе рамото му. Куинт се извъртя и изгледа Колтън студено.
	— И къде я е отвел?
	— Няма да повярвате — започна Колтън с безизразно лице. — Отидоха до „Палавото коте“. Маклийн влезе за няколко минути, а София и леля му останаха в каретата.
	В тялото на Куинт се надигна неприятна топлина, сякаш огън го бе погълнал. Гневът се разгоря в корема му, запълзя по гърлото и стигна до корените на косата.
	— Оставил я е в каретата? Пред „Палавото коте“?
	— И на мен ми се стори странно — каква работа може да има Маклийн в заведение на О’Ший, та една изискана дама да се съгласи да го придружи?
	Куинт изръмжа, завъртя се и възобнови дуела с още по-голямо ожесточение. Никога досега не бе изпитвал такава ярост. Нали уж бяха говорили. Казал й бе, че не бива да върши подобни безразсъдства. Че ако се нуждае от помощ, трябва да се обърне към него, а не към Маклийн. Към никого другиго, освен към него, дявол я взел.
	Сега и двамата вече дишаха тежко, потяха се обилно, а остриетата звънтяха остро. Куинт не можеше да се спре. Имаше чувството, че е обладан от зъл дух и съзнанието му не е в състояние да контролира тялото му.
	Едно е да следи Толбърт под зоркото око на Дженкинс. Но да тича из целия град в компанията на Маклийн? Какво ли му е обяснила, за да го накара да отиде до „Палавото коте“?
	Следващия път, когато я види… не знае какво ще направи, но няма да е зле да е готова за всичко.
	— Куинт!
	Викът бавно проникна в съзнанието му и той застина. Когато мъглата пред очите му се разсея, установи, че е притиснал Уинчестър до стената, а Колтън го е сграбчил за ръката. Задъхан, Куинт свали оръжието.
	— За бога, човече — изпъшка Уинчестър, като се преви на две и опря длани на коленете. — Да ме убиете ли се опитвате?
	Колтън внимателно, но решително измъкна рапирата от ръката на Куинт.
	— Май достатъчно се раздвижихме за днес.


	Луната тъкмо бе се потулила зад пелена от облаци, когато Софи влезе в градината на Куинт.
	Последните няколко дни бяха й донесли само разочарования. Миналата вечер бе изгубила следите на Толбърт в „Палавото коте“. Графът бе влязъл през главния вход и бе се измъкнал през задния — обстоятелство, което още повече засилваше увереността й, че именно той е убиецът. Знаел ли е, че го следят? С Маклийн бяха се постарали да не се набиват на очи, така че бе малко вероятно да ги е забелязал.
	Смяташе и тази вечер да го проследи, но първо искаше да се види с Куинт. На него можеше да разчита, че ще я разведри. Нямаше да се бави, щеше да остане само колкото да се отърси от лошото си настроение.
	Иззад един храст тромаво се появи Канис, радостен да я види. Тя се пресегна и го почеса зад висналите уши.
	— Грижиш ли се за него? — прошепна, когато кучето я близна по ръката. — Добро момче.
	В къщата не светеше нито един прозорец. Ако не бе срещнала кучето отвън, щеше да реши, че Куинт си е легнал. В съзнанието й неканен изникна образът му, легнал гол върху чистите бели чаршафи, и тялото й се изпълни с топлина, която се разпростря от корема до връхчетата на гърдите й. През изминалите дни неведнъж бе се замисляла за последната им вечер заедно. За това колко невероятно бе се чувствала. Всъщност така се чувстваше всеки път, когато Куинт я целунеше.
	Вече до стълбите към верандата едва не се спъна от изненада. Куинт бе се облегнал на перилата и я наблюдаваше със скръстени ръце. Бе мрачен, здраво стиснал челюсти, които не отпусна, когато го приближи. Софи усещаше тежкия му взор, докато се качваше по стъпалата.
	— Добър вечер — подхвана плахо. Куинт не помръдна, не продума. Разстроен ли е? Ядосан? Болен? — Искате ли да дойда друг път? Може би утре?
	— Не, останете. — Гласът му прозвуча изненадващо студено. — Останете, нека да поговорим за разследването ви. Искам да чуя какво точно сте предприели, за да докажете вината на Толбърт.
	— Уви, мога да ви обясня всичко за по-малко от минута. Оказа се, че е далеч по-трудно да го намеря, отколкото очаквах.
	— Нима? Дори когато ви помагат и други? — Той натърти последната дума и Софи се намръщи озадачено.
	— Вчера разбрах, че ще бъде на бала у Портланд. Оттам го проследих до „Палавото коте“, но го изгубих. Излязъл е през едната врата.
	— Сама ли го проследихте?
	— Не. Лорд Маклийн ме придружи.
	Настъпи оглушителна тишина и изведнъж Софи разбра.
	— Господи, ревнувате от Маклийн!
	— Не ставайте смешна. Чисто и просто съм бесен, че сте се изложили на подобна опасност. Да позволите на Маклийн да ви откара до „Палавото коте“, да останете в каретата, докато той е вътре. Как изобщо ви хрумна?
	— Не можех да не последвам Толбърт, а Маклийн настояваше да ме изпрати до дома. Нямах друг избор, освен да го помоля да ми помогне. А и не казахте ли вие самият, че е неразумно да обикалям онези части на Лондон сама? Ето, намерих си придружител, а вие пак сте недоволен. Решете най-накрая какво точно искате, Куинт.
	— Маклийн опита ли нещо?
	Софи примигна в недоумение, не схващаше рязката смяна на темата.
	— Да опита… О! — Тя сложи ръце на хълбоците. — Не, не опитваме нищо. Та нали бяхме с придружителка, твърдоглавецо!
	Куинт изсумтя подигравателно.
	— А, да. Придружителка. Леля му, която несъмнено е възрастна, глуха и вероятно е проспала цялата работа. Страхотно решение.
	Откъде знае такива подробности? Както и да е, Софи не смяташе да признава каквото и да било.
	— Няма значение, защото Маклийн изобщо не се интересува от мен. Всъщност спомена, че му напомням за сестрите му.
	— Не ми казвайте, че сте се хванали на подобни глупости.
	— Напротив, вярвам му. Но това също няма значение, защото не проявявам никакъв интерес към него. — Тя се отправи сърдито към стъпалата, готова да си тръгне и да забрави целия този разговор. — Ще дойда пак, когато се успокоите. Примерно идния месец.
	Ала щом стигна градината, една ръка я сграбчи и извъртя. Лицето на Куинт, сурово и неотстъпчиво, се надвеси над нея.
	— Не си тръгвайте, Софи. Не и този път. Искате придружител за среднощните си занимания? Добре тогава, да вървим. — Той посочи задната порта.
	— Искате да ме придружите? В каретата?
	— Точно така — процеди той.
	Софи усещаше, че целият трепери, виждаше пулсиращата вена на шията му. Дишаше учестено, но тя не можеше да прецени дали това се дължи на гняв, или на тревога, задето му предстои да напусне къщата. Вероятно и на двете.
	Искаше й се да го дръпне за ръката, да го вкара в каретата и да види какво толкова ще се случи. Но дали е готов? Не го ли притиска, не избързва ли?
	— Нима фактът, че съм била в една карета с лорд Маклийн, ви разстройва толкова много?
	Вместо да отговори, Куинт извади кафяво шишенце от джоба на жилетката си. Махна тапата, вдигна шишенцето до устните си, погълна съдържанието и прибра стъкълцето обратно в джоба си.
	— Какво е това?
	— Тинктура от корена на валериана. Днес следобед изпратих един лакей да ми набави известно количество.
	— Леля ми го ползваше за безсъние. Всъщност използва го само веднъж — мигновено заспа. Сигурен ли сте, че е разумно да го пиете?
	— Сигурен съм. Да вървим.


	Куинт седеше със затворени очи, облегнал глава назад, а каретата трополеше из лондонските улици. Засега не усещаше паника. Пулсът му като че бе нормален. Дишането — също. И същевременно усещаше главата си размътена, сякаш по мозъка му бяха полепнали паяжини.
	— Призля ли ви?
	— Не. Явно тинктурата действа.
	— А може би нямате нужда от тинктура.
	— Ще видим.
	Щеше му се да опита да се качи в карета, без да пие билката. Важно бе да намери дългосрочно решение, като спре всичко от сорта на валериана, портокалова вода, лауданум, спиртни напитки или каквото и да е средство, което с времето неминуемо щеше да притъпи сетивата му. Трябваше някак да укроти съзнанието без билки или алкохол.
	Но бе се почувствал… отчаян. Мисълта, че Софи и Маклийн са били в каретата, бе се оказала непосилна. Бе се вкопчил във временно успокояващата билка, за да може да я придружи. Сега се надяваше, че няма да му се наложи да прави сложни изчисления или да отговаря на задълбочени философски въпроси с този размътен мозък.
	Софи, натъкмена с одеждите на сър Стивън, се намести върху възглавниците и шумоленето на дрехите й го накара да настръхне. За щастие, бе затворил очи, защото при вида на Софи в панталон — с тези дълги нозе и стегнато дупе — кръвта му неизменно кипваше. Нямаше търпение да поемат обратно към къщи. Дотогава, надяваше се, ефектът от тинктурата щеше да е отминал.
	— Защо отиваме към Ковънт Гардън? — Макар да не виждаше накъде пътуват, Куинт мълчаливо броеше завоите. Пресметна, че току-що са се отклонили от Пикадили.
	— Научих от камериера на Толбърт, че господарят му се кани да посети „Уайтс“, а после и мадам Хартли. Смятам да стигна до заведението на Хартли преди него и да го причакам вътре. Така няма да го изпусна.
	— Губите си времето. Ако съдя по собствените си впечатления, Толбърт не е вашият убиец.
	— Струва ми се, че грешите — възрази тя. Куинт си я представи как вирва брадичка. — Той последен е видял Памела жива. Може да я е принудил да се измъкне тайно и да се срещне с него. Или да я е упоил и изнесъл през задния вход, а по-късно е напуснал заведението през предния, сякаш нищо не се е случило.
	Куинт изсумтя.
	— За такова нещо ще му е нужен огромен късмет. На втория етаж у Хартли непрекъснато има хора, а на задния изход дежури пазач. Вероятността да успее да отвлече момиче, без никой да го види, е нищожна.
	— Не знаех, че сте така добре запознат с вътрешното разположение у Хартли.
	Раздразнението в гласа й го накара да се усмихне.
	— Ревнувате ли, лейди София?
	Тя не отговори.
	Не му се нравеше, когато мълчи. Софи рядко мълчеше — едно от нещата, които харесваше най-много у нея. Присъствието й вдъхваше живот, където и да отидеше.
	— Държа да кажа — вметна той, понеже му се искаше да изтръгне някаква реакция, — че съм плащал за подобни услуги два пъти в живота си. Веднъж на осемнайсет и веднъж на двайсет. Първото момиче беше брюнетка на име Бет — владееше един трик с езика, при който…
	— Куинт!
	Куинт не отвори очи, но чудесно си представи колко възмутена и сконфузена е Софи. Ухили се широко.
	— Случвало се е и един-два пъти да измъквам Колтън и Уинчестър оттам. Тази вечер обаче май предпочитам да остана в каретата.
	— Сигурен ли сте? Нямам представа колко ще се наложи да чакате. По-добре да се приберете вкъщи.
	— Не, смятам, че не е безопасно да сте сама.
	— Забравяте, че се занимавам с този случай от почти година. Мога да се погрижа за себе си.
	— А вие забравяте, че неотдавна заших доста дълбока рана на крака ви. Предпочитам да не повтарям тази манипулация в скоро време. Ако се нуждаете от мен, можете да пратите Мълруни да ме повика.
	— Чисто и просто ви е страх, че пак ще помоля Маклийн за помощ — отвърна тя развеселена. Каретата забави ход. — Почти стигнахме. Ще се върна, веднага щом мога. Тогава ще проследим Толбърт и ще разберем къде ходи.


>	Осемнадесета глава

	— Дължите още два шилинга, сър Стивън.
	Софи направи гримаса. Играеше вист повече от час, а партньорът й бе възрастен граф, който трудно следеше картите. Заради неговата разсеяност сър Стивън вече бе изгубил пет лири. Добре че разполагаше със значителна сума спестени пари. Привичките на сър Стивън се оказваха дяволски скъпи.
	На влизане бе разменила няколко думи с мадам, която бе ужасно разстроена от смъртта на Памела. Мисълта, че нейно момиче е убито по такъв жесток начин, никак не й се нравеше. Софи бе я уверила, че виновникът ще бъде наказан.
	Трябваше само да докаже вината му.
	Гледаше картите в ръката си, когато чу глас:
	— Можем ли и ние да се включим?
	Не, не може да бъде. Софи вдигна рязко глава. До масата стояха Робърт и друг един мъж и чакаха отговор. Тя неволно сви ръце в юмруци, тялото й се скова. Преди да помръдне или да реши какво да стори, двама от мъжете на масата изразиха готовност да бъдат сменени, включително партньорът й. Триста дяволи.
	Робърт седна срещу нея, а приятелят му — от лявата й страна.
	— Граф Редингтън — съобщи Робърт. — Сякаш не се познаваме.
	— Сър Стивън Радклиф — смънка тя, като се стараеше да не обръща лице към него. Очилата биха заблудили повечето хора, но Робърт я познаваше добре. Твърде добре. Щеше да е неразумно да му позволи да я огледа.
	Раздадоха картите, направиха залозите. Софи гледаше да държи картите пред лицето си. Робърт като че се интересуваше повече от съдържанието на чашата си, отколкото от играта, което бе добре дошло за нея. Виждала бе приятеля му и друг път, но познанството им беше бегло, пък и двамата разговаряха предимно помежду си.
	Годините бяха се оказали по-благосклонни към Робърт, отколкото предполагаше. Все още бе привлекателен със сиво-сините си очи и трапчинката на брадичката. На челото му бе паднал кичур тъмна коса, но Софи знаеше, че тази привидна небрежност е резултат от преднамерени старания.
	В един момент заговориха за жени и Софи стисна зъби.
	— Редингтън, какво си намислил за довечера? Онази сладка блондинка от миналата седмица се оказа голяма палавница. Защо не я пробваш?
	— Не съм решил още — Робърт допи брендито си и размаха празната си чаша към един лакей. — Тази вечер може да си взема две.
	Две жени наведнъж?
	— Охо, в настроение си за по-буйно прекарване, така ли?
	— Винаги — с крайчеца на очите си Софи видя, че се хили. — Искам максимално да се насладя на Лондон, додето съм тук. Бог ми е свидетел, че в Уелс нямам забавления.
	Продължиха в този дух, явно здравата подпийнали, и Софи се опита да не им обръща внимание. Не й беше приятно да слуша как Робърт се оплаква от съдбата, която сам бе си избрал.
	_„Не е редно една дама да изпитва такова удоволствие.“_
	Обзе я злорадо задоволство, че бракът му не е щастлив. А също и огромно облекчение, че не бе се обвързала с него за цял живот. Очевидно изобщо не си подхождаха.
	_„Мъжът, който ви заслужава, би паднал на колене, за да благодари на небесата, че ви има в леглото си.“_ В гърлото й заседна буца. Куинт ценеше въодушевлението й. Насърчаваше я да не крие чувствата си, да не се преструва.
	И я желаеше толкова отчаяно, колкото и тя него. Приятно й бе да знае, че е в състояние да го възбуди, до полуда. Ако съдеше по погледа му, когато бе се появила като сър Стивън, очертаваше се и тази вечер да бъде пламенна.
	— … девица не си струва вниманието — чу в този миг гласа на приятеля на Робърт.
	— Съвсем не е така — възрази Робърт доста високо. — Просто трябва да знаеш как да я подхванеш.
	— Говориш, сякаш става дума за кон.
	— Именно.
	Кръвта на Софи кипна, ушите й пламнаха. Опита се да запази самообладание, изигра картата си и отпи от разреденото уиски.
	— На всяка жена — продължи Робърт — й е нужна твърда ръка, та да я насочва. Да й покаже как да дава израз на страстта си. Трябва внимателно да й наденеш юздата, за да я обяздиш.
	— И кое точно е юздата? Дръжката на помпата ти? — двамата се изхилиха и Софи заби нокти в бедрата си. И друг път бе чувала неприлични разговори, но това тук бе по-различно. Далеч по-унизително. Едва се сдържаше да не зашлеви пиянската физиономия на Робърт и да заличи усмивката му.
	— Ако се наложи — отвърна Робърт. — Ще кажа само, че от моето легло жените си тръгват с усмивка.
	— Щом е така, защо миналата вечер ми се стори, че красивата лейди София заби ток в обувката ти?
	Ушите на София писнаха, цялото й тяло потръпна от страх и гняв. Ако Робърт посмее.
	— Там ще е нужно малко повече търпение. Но аз си знам как да се оправя с нея. Съвсем скоро ще ми се моли да я ощастливя. В крайна сметка вече съм…
	С гневен вик Софи се хвърли през масата срещу Робърт, връхлетя отгоре му и го събори с все стола. Бе скочила, без да помисли, тласкана от заслепяваща, влудяваща ярост. По пода се посипаха чаши и карти. Никога не бе удряла човек, никога не би й хрумнало да го стори, ако Робърт бе замълчал. Но сега, побесняла, замахна и го халоса с юмрук право в окото.
	Нечии силни ръце я издърпаха назад. Робърт я гледаше в пълно недоумение. Тя се опита да се бори, но бързо се предаде и Мълруни, портиерът, я затегли към другия край на помещението.
	— Хайде. Тук не търпим скандалджии.
	Лицето на Робърт се разкриви грозно от ярост и изненада.
	— Очаквайте секундантите ми да ви посетят в най-скоро време! — кресна той.
	— Чудесно! — викна Софи. — Нямам търпение да вкарам куршум в сърцето ти, свиня такава!


	Вратата на каретата рязко се отвори.
	— С вас ли е този младеж, милорд?
	Куинт отвори очи и изгледа учудено Мълруни, който държеше смръщения сър Стивън за яката.
	— С мен е.
	Мълруни сграбчи сър Стивън и го натика вътре. Софи, разчорлена и зачервена, се покачи на седалката. Вирна предизвикателно брадичка, без да го погледне.
	— Какво става? — обърна се Куинт към Мълруни.
	Портиерът се опита да прикрие усмивката си.
	— Налетя на бой, Ваше благородие. Метна се през масата и прасна граф Редингтън право в окото — той смигна на Софи. — Крошето ви си го бива, сър.
	Софи кимна, но не продума.
	— Благодаря ви, Мълруни — прекъсна го Куинт и пъхна монета в ръката му. — Ще се погрижа хлапето да се прибере у дома.
	— Чудесно, милорд — Мълруни затвори вратата и тръгна към вертепа под светлината на уличната лампа.
	Софи седеше със скръстени ръце. Единият й крак потрепваше нервно.
	— Скочили сте да се биете с Редингтън? Защо?
	— Няма значение. Да тръгваме — тя почука с юмрук по покрива.
	Дженкинс побърза да отвори прозорчето.
	— Накъде да карам, сър?
	— Към къщи — нареди Куинт и каретата потегли.
	Софи се извърна и впери поглед през прозореца, явно твърдо решена да не отговаря на въпроси. Куинт я остави да се успокои, а когато усети, че диша по-равномерно, попита:
	— Кажете ми защо ударихте Редингтън, Софи.
	— Защото е свиня.
	— Същото може да се каже и за Колтън, но не помня някога да сте му налитали. Кажете ми с какво ви разстрои Редингтън.
	Софи поклати яростно глава, стиснала устни.
	— Ще ми трябва по-малко от час да разбера, нали знаете? По-добре ми кажете сама, котенок — настоя той меко.
	— Защото е противен задник.
	Куинт изви изненадано вежди и в ума му взеха да се стрелкат догадки. С кой акъл я остави да влезе сама? Ала вместо да дава воля на гнева към себе си, той се пресегна и я притегли в скута си. Тя оказа известна съпротива, но Куинт надделя. Обгърна с ръце тялото й, смъкна очилата й и я притисна до гърдите си. Искрено се разкайваше, че не бе отишъл с нея, за да я защити.
	Лека-полека Софи се отпусна в прегръдките му и сведе глава в извивката на шията му. Той я целуна по челото.
	— Да не би да ви е посегнал?
	Тя ахна.
	— Не, Куинт, не. Не беше това. Той… — Тя издиша треперливо. — Наговори куп лъжи.
	— По адрес на лейди София?
	Мълчанието й бе достатъчно красноречиво. Какво ли я свързва с Редингтън? Софи не би нападнала непознат на обществено място особено когато е преоблечена като мъж. Изведнъж прозря истината. Граф Редингтън бе наследил титлата преди около четири години, когато по-големият му брат внезапно бе починал. Преди това бе известен сред обществото като лорд Робърт Лангли.
	Всичко си идваше на мястото.
	Мъжът, който бе отнел девствеността й. Мъжът, когото бе обичала, за когото бе искала да се венчае.
	Редингтън бе мъжът, който бе я отхвърлил и бе я накарал да се срамува. Който бе я наранил.
	В гърдите му изригна буря, истинска вихрушка от гняв и страстно желание да я закриля, чувства, каквито не бе изпитвал досега. Софи не заслужаваше такава жестокост. Бе искрена и пламенна, а боклуци като Редингтън не биваше да ходят по същата земя. Този тип бе разбил сърцето й, а сега се осмеляваше да говори непочтително за нея пред хората.
	Не можеше да го допусне. Не можеше да го преглътне.
	Погали я по гърба, за да я успокои, да успокои себе си.
	— Гордея се с теб, psihi mou. Ти си най-силната, най-смелата жена, която познавам. Редингтън е глупак.
	Софи най-изненадващо избухна в ридания.
	Той я притисна по-силно, стреснат от сълзите й, възненавидял Редингтън, възненавидял себе си, задето не бе достоен да се ожени за нея. Трябваше да е до нея и да хвърли на Редингтън един хубав бой. А бе се крил в каретата като недъгав старец.
	Софи плачеше с дълбоки, раздиращи, неженствени ридания, които късаха сърцето му. Явно още таеше чувства към Редингтън. Затова и не бе се омъжила — страдаше по мъжа, който бе откраднал сърцето й. А сега, когато бе се завърнал, отново бе я наранил.
	Вече знаеше какво ще направи. Съдбата на Редингтън бе предначертана.
	— Съсипах ризата ви — прошепна накрая Софи.
	— Съсипете всичките, ако ще се почувствате по-добре. Облеклото ми няма значение.
	— Не мога да повярвам, че се разплаках. Никога не плача.
	— Всеки плаче, Софи. Отделянето на сълзи е напълно естествена, при това необходима функция. А и прекрасно знам, че не плачете за щяло и нещяло.
	Тя си пое мъчително въздух.
	— Благодаря ви.
	— На мен? Та аз нищо не съм направил. — Дори по-малко, ако това изобщо бе възможно извън математиката.
	— Стига ми, че седите тук. — Тя обгърна лицето му с длан. — И мога да ви слушам как говорите за „отделяне на сълзи“… действате ми така успокоително.
	— Искате ли да ви опиша как е устроен слъзният апарат? Да ви обясня как работи?
	— Да — въздъхна тя и се притисна в него. — Обожавам да слушам как говорите.
	Куинт с радост изпълни желанието й.
	Когато пристигнаха, настоя да я пренесе до къщата. Тя се опита да слезе сама, но той бе непреклонен, а след нежното му съчувствие по обратния път не й се искаше да спори. Затова сгуши лице в шията му и се вкопчи в него, вдиша успокоителния му аромат.
	Замисли се колко голям напредък бе постигнал Куинт през последните две седмици. Доскоро изпадаше в ужас при мисълта да прекрачи прага на дома си, а сега излизаше с каретата и се разхождаше в градината. Съвсем скоро щеше да е в състояние да язди из Ротън Роу с лондонските джентълмени.
	— Така и не намерихме Толбърт — възкликна тя, когато Куинт преодоля с лекота стъпалата към верандата.
	— Забравете Толбърт. Не е вашият човек.
	Как може да е толкова сигурен? Нещо в Толбърт я тревожеше. Дали заради собствената си неприязън към него, или инстинктивно долавяше нещо нередно?
	— Куинт, длъжна съм да помогна на момичетата…
	— И ще им помогнете. Но не тази вечер. — Той влезе в къщата с решителна крачка и затвори вратата с ритник. — Тази вечер ще сте само моя.
	Прислугата спеше, къщата тънеше в тишина. Куинт се качи по стълбите и секунди по-късно бяха в спалнята му. Положи Софи върху чаршафите, приседна до нея, колкото да изуе обувките си, сетне отиде до скрина, извади един кондом и го сложи на масичката до леглото. Софи, легнала настрани, с ръце под бузата, го съзерцаваше как сваля жилетката и вратовръзката, как изхлузва ризата през главата си и смъква панталона. Гледаше го жадно — едрото му, силно тяло, набъбналия член, който се полюшваше между мускулестите му бедра — и имаше чувството, че въздухът не й достига.
	Куинт издърпа ботушите й и се зае с дрехите, без да продумва, със сериозно, решително изражение. Когато Софи остана гола, се изтегна отгоре й, долепи голата си кожа о нейната. Усещането бе неописуемо.
	Потърси с уста нейната и я целуна, нежно, уверено. Искаше й се да разбере какво се върти в главата му, но за нищо на света не би го прекъснала, за да попита. И двамата съзнаваха, че думите са излишни, че в този миг жестовете са по-важни от всичко. Милваше с устни нейните цяла вечност и лека-полека гневът и обидата се стопиха под напора на ласките му.
	Този път не бързаха за никъде. Куинт галеше косите й, пиеше я с очи и всички съкровени чувства, които Софи криеше дълбоко заровени, бликнаха на повърхността с риск да я залеят. Направи всичко възможно да ги пропъди. Сега не е моментът да се държи като влюбена ученичка. Куинт ясно заяви намеренията си, пък и тя не се нуждае от съпруг. Не, отношенията им напълно я удовлетворяват.
	А очевидно и него, ако се съди по ерекцията му. Тя прехапа устни, развеселена от мислите си.
	— Смеете ли се?
	— Разбира се, че се смея. — Тя се изкикоти, неспособна да сдържи смеха си. — Аз съм гола, вие сте гол. Каните се да пъхнете нещо в мен. Не е ли абсурдно, като се замисли човек?
	Куинт се смръщи.
	— Нарича се пенис, Софи. Не „нещо“.
	Софи прихна още по-силно.
	— Престанете да се въртите — скастри я той дрезгаво и тя усети как членът му се втвърдява още повече. — Искам да ви е хубаво.
	Тя мигом спря да се смее. Обви с пръсти ствола му и започна да ги движи бавно, нагоре, надолу, като при всяко движение плъзваше палец по връхчето. Куинт потрепери.
	— Няма как да сгрешите. Никога не грешите.
	— Всемогъщи Меркурий — простена Куинт, когато палецът й отново го бръсна. — Обожавам как ме докосвате.
	— Тогава няма да спирам. — Тя го целуна леко по брадичката.
	— О, Господи, Софи — Куинт инстинктивно се надигна към ръката й. — Ще ме довършите.
	С всяко движение на ръката й огънят в тялото й се разгаряше все по-силно, възбудата в слабините й се разпалваше по-жарко. Куинт стенеше тихо със затворени очи и мускулите му потрепваха. Тези неволни звуци я очароваха, невероятно бе как успява да му въздейства. Да си в състояние да доставиш такова удоволствие на мъж — особено на вечно хладнокръвния Куинт — бе зашеметяващо.
	Той провря пръсти между нейните, за да я спре, и притисна сплетените им длани към леглото. Целуна я отново, бавно и дълго въпреки нетърпеливия натиск на ерекцията върху бедрото й. Софи обожаваше как я целува, толкова вглъбено, обожаваше как реагира тялото й, как се разтапя под неговото. И понеже не можеше да използва ръцете си, плъзна стъпало по крака му, за да го накара да побърза.
	— Деймиън — прошепна с устни, долепени до неговите, — престанете да ме дразните.
	— Няма — прошепна той. — Искам да чуя как се молите.
	Без да пуска ръцете й, той продължи да изследва устата й и тя започна да се извива под него. Плъзна уста към гърдите й и облиза едното й зърно. Засмука го дълбоко и чувствителното местенце между краката й запулсира от удоволствие. Дишаше тежко, зажадняла да го поеме в себе си, устремена да потуши сладостния пожар.
	— Хайде, Деймиън.
	Зъбите му драснаха леко зърното й и тя цялата потрепери.
	— Не още. Не сте съвсем готова.
	Тя поклати глава, макар да знаеше, че Куинт не може да я види. Напротив, чувстваше се съвсем, съвсем готова.
	Той се намести между краката й и пусна ръцете й. Тя зарови пръсти в гъстите му къдрици, вкопчи се в него, докато устните му обхождаха вътрешната част на бедрата й.
	— Толкова сте красива. Винаги ли сте толкова влажна? Дори когато сама си доставяте удоволствие?
	Въпросът му прозвуча съвсем естествено, сякаш най-искрено се интересуваше от отговора и нямаше за цел да я смути или шокира. Затова и Софи отговори искрено.
	— Нямам представа.
	Той притегли ръката й към влажната й интимност.
	— Ето, уверете се сама. Искам да видя как се докосвате. Покажете ми, Софи.
	Тя се надигна на лакът и съзря любопитните пламъчета в тъмните му очи. Гледката между краката й видимо го възбуждаше. Тази мисъл премахна напълно чувството за срам и неудобство. И все пак се колебаеше. Куинт я погледна в очите.
	— Между нас няма редно и нередно, котенок. Никога не бих ви съдил, нито ще ви накарам да се чувствате незначителна заради онова, което се случва в леглото. Искам да се наслаждавате наравно с мен. И да виждам, че се наслаждавате.
	Софи усещаше, че умишлено я предизвиква и се опитва да й покаже колко несправедлив е бил Робърт. Имаше нещо много убедително в думите му — простичка, ясна логика, плод на разсъжденията на един интелигентен мъж. И тъй като никога не отстъпваше пред предизвикателство, Софи се отпусна назад, затвори очи и плъзна пръсти през меките, хлъзгави гънки. Потопи ги в събралата се влага. Куинт изръмжа одобрително и тя още по-уверено пъхна пръст във влажната цепка.
	Куинт дръпна рязко ръката й и засмука пръста й в дълбините на топлата си уста. Стрелна език и жадно пое вкуса на възбудата й.
	— Обожавам вкуса ви — прошепна, после отново остави ръката й върху жадната плът. — Продължавайте — подкани я и се пресегна за кондома.
	С разтуптяно сърце Софи погали подутото възелче в горната част на цепката. През тялото й пробягаха тръпки на възбуда, изви гръб и не успя да сдържи стона си. Куинт, застанал на колене между краката й, за да постави кондома, не откъсваше очи от нея. Когато го закрепи, подхвана краката й и ги вдигна, така че сгъвките на коленете й да прилегнат върху сгъвките на лактите му.
	— Пъхнете ме в себе си, Софи.
	Софи протегна ръка между телата им и го притисна към отвора си. Куинт залюля тяло напред и бавно, внимателно си проправи път в недрата й.
	— О, Господи, да — простена след миг. — Дявол го взел, не мога да чакам. — Гмурна се рязко в нея, притегли я по-плътно, за да я изпълни изцяло.
	— Заболя ли ви?
	— Не. Невероятно е, Деймиън. Не спирайте.
	Движенията му преминаха в ритмични, мощни тласъци, мускулите на ръцете му се изопваха и играеха под кожата при всяко притегляне на хълбоците й. Софи се вкопчи безпомощно в покривката на леглото, отдала се изцяло на зашеметяващите усещания, а Куинт бавно се отдръпваше и отново я изпълваше.
	— Докоснете се отново — нареди й с нисък, дрезгав глас. — Искам да гледам.
	Тя се подчини и само след секунди достигна връхната точка, хлъзгавите й стени се свиха в спазмите на мощен оргазъм. Изкрещя името му и усети как застива в нея, докато тялото й се носи на гребена на неописуемо удоволствие. Хълбоците му потрепериха, движенията му станаха пресекливи и той отметна глава назад, простена и членът му взе яростно да пулсира в глъбините й.
	Когато стаята вече не се въртеше, Куинт се отдръпна от Софи и чевръсто свали кондома. Рухна на леглото до нея, все още запъхтян.
	— Господи, Софи. Ви сте… просто… нямам думи.
	— Нямате думи? Какво стана с прословутото ви красноречие? — подкачи го тя.
	Той обърна лице към нея.
	— За първи път в живота си не мога да намеря думи. Карате ме да губя контрол и същевременно намирам опора, и това хем ме плаши, хем ме изпълва с възторг.
	— Ако това ще ви успокои, знайте, че и аз се чувствам по същия начин. Куинт замълча за миг, сетне прошепна:
	— Не мога да се оженя за вас.
	— Зная. Не бих поискала такова нещо от вас, Деймиън. Не го и очаквам. — Вече неведнъж бе давал да се разбере какво мисли по въпроса. В известен смисъл разсъждаваше досущ като Робърт — че няма нищо против да я люби, но не и да се ожени за нея. Тази мисъл я жегна изненадващо силно.
	— Обичахте ли онази Пепертън?
	— Не. Поисках ръката й само защото бе най-ухажваното момиче, а съм достатъчно богат, та баща й да не ми откаже.
	Думите му не й донесоха утеха. Не беше я обичал, но все пак бе поискал да се ожени за нея. Защото е отговаряла на представите му за съпруга.
	— Но когато тя избяга, вие напуснахте страната. Нямаше ви месеци наред. Мислех… — Сега звучеше глупаво, но тогава Софи бе решила, че сърцето му е разбито.
	— Причините да напусна Англия нямат нищо общо с Елизабет. Признавам, не е приятно годеницата ти да избяга с коняр, но съм преживявал и по-страшни неща. Поводът да замина, бе друг.
	Тя чакаше да продължи, да обясни каква е била причината, но Куинт рязко смени темата.
	— Разкажете ми за Редингтън — попита меко.
	— Придаваше си важност, нищо повече. Заговори ме на бала у Портланд. Каза, че често се сеща за мен и иска да подновим познанството си. Имаше предвид.
	— Досещам се какво е имал предвид.
	Софи се покашля.
	— Залепи се за мен и не ме остави да си тръгна. Но аз го настъпих и побягнах. — Усети как Куинт настръхва и добави: — Нищо не ми е сторил. Противен е, но не е опасен.
	— А тази вечер?
	— Приятелят му го подкачи, че лейди София не приема ухажванията му. А Робърт заяви, че е въпрос на време да ги приема, че вече ме е имал и знае как да ме склони. И тогава скочих и го ударих.
	— Похвалил се е, че ви е имал? — Куинт стисна челюсти.
	— Не успя да довърши изречението, но определено го намекна.
	Куинт скочи и взе да крачи нервно из стаята, нищо че бе напълно гол. Софи впери поглед в него като хипнотизирана. Светлината на огъня играеше по изопнатите мускули и гладката му кожа. Обожаваше да го гледа. Да го слуша. Сети се как я прегръщаше в каретата, докато плачеше. Нещо бе се променило между тях тази вечер, нещо важно. Само дето не бе в състояние да.
	О! О, по дяволите!
	Прекрасно знаеше какво е това чувство, тази замаяност, която я изпълваше до пръсване. Глупавото й сърце преливаше от любов към Куинт. Тя стисна очи. Обичаше го. О, небеса!
	— Как смее дори да го намекне! Жив ще го одера за тая работа — изсъска Куинт и Софи се сепна.
	Пропъди наивните мисли за любов и взаимност. Мисли за сватби, споделени спомени и чорлави дечица.
	— Не се тревожете — рече тихо. — Редингтън предизвика сър Стивън на дуел и той прие.
	— Така ли? — Куинт се извърна към нея.
	— Точно така. А благодарение на вас вече знам как да си служа с пистолет.
	— Ще ви бъда секундант.
	Тя го изгледа внимателно.
	— Сигурен ли сте?
	Той кимна.
	— А как ще…?
	— Не мислете за това. Оставете на мен да се погрижа за подробностите.


>	Деветнадесета глава

	— Лорд Редингтън и лорд Прайс — обяви Тейлър.
	Куинт не каза нищо, когато графът и другият мъж влязоха в салона. Тейлър се поклони и излезе.
	Редингтън бе красив. Нищо чудно, че мъжествената му хубост е привлякла впечатлителната Софи. Имаше класически, аристократичен профил, изсечена челюст. Късо подстриган. Елегантни дрехи. Накратко, бе всичко, което Куинт не беше.
	Това изобщо не го разведри. Този мъж бе държал сърцето на Софи в шепи и бе го захвърлил. Какъв глупак!
	— Не разбирам защо ни повикахте. Бележката ви е крайно двусмислена, Куинт — Редингтън скръсти ръце.
	— Изпълнявам задълженията си на секундант на сър Стивън.
	Редингтън се намръщи.
	— В такъв случай ви е нужен Прайс. Разберете се с него.
	Куинт нямаше намерение да се дуелира с Редингтън, където и да било другаде. Вярно, вече бе в състояние да пътува в затворена карета в компанията на Софи и под прикритието на нощта, но да излезе на голо поле по изгрев-слънце бе съвсем друго.
	— Вече съм се разбрал. Нашата страна избира рапири. Ще се бием още сега.
	— Сега? — възкликна Редингтън и веждите му се стрелнаха нагоре.
	— Да. Сега. Тук. С мен.
	Редингтън видимо се смути.
	— Това е крайно нередно. Напълно противоречи на правилата.
	— Ще следваме моите правила, Редингтън. Желая да получа удовлетворение за обидата и вие ще ми го дадете.
	Редингтън се изсмя нервно.
	— Та аз не съм ви обидил с нищо, Куинт. Снощи бях нападнат безпричинно. Сър Стивън ми се нахвърли без никакви обяснения. Подобни обиди се решават на полето на честта.
	— Тогава нека приемем, че това е салонът на честта. Ще решим спора начаса.
	Куинт се изправи и отиде до масата, върху която лежаха две рапири. Взе едната.
	— Смятате да се биете вместо сър Стивън?
	— Точно така, явявам се вместо него.
	— Тогава какво правят тук тези двамата? — Редингтън посочи Уинчестър и Колтън, които ги наблюдаваха мълчаливо.
	Куинт тръгна към средата на помещението, впил очи в Редингтън.
	— Тук са, за да се погрижат да не ви убия.
	Редингтън поизправи рамене.
	— Ако смятате, че се боя от вас, грешите. Целият град говори зад гърба ви. Всички твърдят, че сте напълно смахнат.
	— В такъв случай няма да ви е трудно да ме надвиете.
	Редингтън хвърли поглед на Прайс и кимна към масата.
	— Какъв ви е сър Стивън? — попита, докато секунданта му разглеждаше рапирата. Предпазителите бяха махнати, оръжията бяха смъртоносни.
	— Братовчед — отвърна Куинт.
	— Не е зле да го държите по-изкъсо, ако ми позволите да изразя мнение.
	— Всъщност не позволявам. Вземете оръжието и ще ви покажа колко ми е неприятно мнението ви.
	Прайс донесе рапирата на Редингтън и той на свой ред я огледа.
	— Ако смятате, че ще ме затрудните, боя се, че ще ви разочаровам. От години тренирам с френски учител.
	— Чудесно. В такъв случай може и да се поизпотя, преди да ви победя.
	Редингтън присви очи и по страните му плъзна червенина. Подаде рапирата на Прайс и свали жакета си. Куинт вече бе съблякъл връхните си дрехи и го чакаше да се приготви.
	Колтън пристъпи напред и уточни разстоянието. Куинт и Редингтън заеха местата си и вдигнаха ръце в изходна позиция.
	— Allez! — викна Колтън и двамата атакуваха едновременно.
	Когато се биеше с непознат противник, Куинт неизменно започваше в отбранителна позиция. Предпочиташе да опознае противника си, за да прецени слабите му места. Редингтън не бе излъгал за тренировките, но движенията му бяха твърде театрални и помпозни. В елегантния свят на дуелите премерените движения винаги са за предпочитане, а Редингтън действаше с излишен замах, атакуваше с грациозността на слон. Пък и не правеше усилия да смени тактиката си, сякаш неспособен да импровизира извън заучените техники. Съвсем скоро Куинт прозря схемата на атаките му и можеше да предусети движенията му, преди да е замахнал.
	Редингтън губеше търпение, раздразнен от сдържаността на Куинт. Скочи напред, прицелил се в рамото му. За жалост, не премери добре движението си, Куинт замахна и острието му го резна под лакътя. Той изсъска гневно, а върху ръкава се появи алена ивица.
	Малкото му останало самообладание се стопи и движенията му станаха съвсем хаотични. Куинт замахна отново и поряза бедрото му. Усетил, че е крайно време да смени тактика, Редингтън отстъпи назад и в същия миг Куинт атакува. Графът изръмжа, от раните му покапа кръв и той направи отчаян опит да се защити.
	Само за секунди Куинт успя да порази първо лявата, а после и дясната половина на гърдите му. В горната част на ризата му разцъфнаха еднакви алени петна. Редингтън отново отстъпи, но този път Куинт го последва. Не му даде възможност да се окопити, нито дори да си поеме въздух, и само с едно завъртане на китката измъкна рапирата от ръката му и я запокити на пода. Насочи острието към сърцето на Редингтън.
	— Куинт, достатъчно — викна Уинчестър, скочил на крака. Прайс и Колтън също побързаха да се намесят.
	Ала Куинт не се отмести. Напротив, наведе се застрашително към Редингтън.
	— Лейди София е близка приятелка на братовчед ми, а и на мен самия. Да не сте посмели да се отнасяте с неуважение към нея, иначе ще си понесете последствията.
	— Лейди София? Значи всичко е заради жена? — объркването, изписало се на лицето му, отстъпи на цинична усмивчица. — Сега разбирам. Братовчед ви е дочул, че с дамата сме стари познайници и ревнува. Е, има достатъчно за всички.
	С рязко движение Куинт сряза бузата му. Редингтън изрева от болка.
	— Невъоръжен съм, проклет кучи син! — кресна той и вдигна ръка към лицето си.
	— Искам да я оставите на мира — изръмжа Куинт. — Да не сте посмели дори да изречете името й. Ако се осмелите — той насочи върха на рапирата към чатала на Редингтън, — ще ви направя евнух. Разбрахте ли ме?
	— Вие сте луд — прошепна Редингтън. — Хората са прави.
	— Разбрахте ли ме? — повтори Куинт мрачно и притисна върха на оръжието в слабините на Редингтън.
	— Да! Да, добре. Изобщо няма да я доближавам — Редингтън се озърна диво към наобиколилите ги секунданти. — Махнете го от мен, преди съвсем да е полудял.
	Колтън дръпна Куинт, а Уинчестър измъкна рапирата от ръката му. Прайс вече бе събрал дрехите на Редингтън и двамата побързаха да излязат от салона, без да поглеждат назад.
	Все още бесен, Куинт се хвърли на креслото и избърса чело с краищата на ризата си.
	Колтън се изкашля многозначително.
	— Струва ми се, че ми се губи късче важна информация. Кой е този сър Стивън? Та вие нямате братовчед в Лондон, Куинт. Доколкото знам, изобщо нямате братовчеди.
	— И какво общо има лейди София с всичко това? — додаде Уинчестър.
	— Чули са Редингтън да петни името й.
	Настъпи мълчание, докато приятелите му се опитваха да смелят информацията.
	— Кога най-после ще се венчаете за момичето? — изтърси Колтън накрая. — Тя твърди, че още не сте поискали ръката й.
	— Не мога да се венчая за нея. Не мога да се венчая за никого. — Не и докато не оздравее. Ако изобщо оздравее.
	Двамата се спогледаха.
	— Но бяхте готов да се ожените за Пепертън. Която беше пълна глупачка — изтъкна Колтън.
	— Това беше преди. — Преди дуела. Преди пристъпите. А и бе предложил брак на Пепертън само за да си докаже, че все някой е готов да го вземе за съпруг, дори и този някой да не е Софи. За щастие, годежът бе приключил съвсем скоро след обявяването му.
	_„Сам. По-добре да е сам“_, напомни си той.
	— Значи сте готов да съсипете доброто й име, така ли? — смръщи вежди Уинчестър. — Няма да ви позволя да го сторите, Куинт, нито пък Маги. Доброто име на една дама е твърде крехко, а вие рискувате да я лишите от правото да се движи в обществото с вдигната глава. И защо? За да си останете ерген?
	Куинт съзнаваше, че Уинчестър се гневи, защото още помни отношението към собствената му съпруга след някогашния скандал. И въпреки това.
	— Не разбирате — измърмори той.
	— Прав сте. Не разбирам — отсече Уинчестър. — Обяснете ми, Куинт. Защото в мига, в който Джулия и Маги научат какво става, ще се озовете пред свещеник — независимо дали сте готов да се венчаете, или не.
	— Вижда се, че я обичате, Куинт — обади се Колтън с умерен тон. — Никога в живота си не сте се дуелирали. Всъщност, доколкото си спомням, винаги категорично сте били против дуелите, а ето че сега защитавате честта й с риск за живота си. Да не говорим, че София не би допуснала такива отношения, ако не отвръща на чувствата ви. Тогава защо да не се венчаете?
	Куинт мълчеше. Съзнаваше, че е редно да им каже, че ще го разберат и ще му съчувстват. Ала думите чисто и просто не излизаха от устата му. Предпочиташе да го смятат за подлец, отколкото за побъркан.
	— Софи е наясно с мнението ми по въпроса. Стигнали сме до разбирателство, така да се каже.
	Двамата се стъписаха и потънаха в натежало от неодобрение мълчание. Накрая Уинчестър въздъхна тежко и поклати русата си глава.
	— Не вярвах, че някога ще кажа подобно нещо, Куинт, но вие сте позор за името си. Очаквах повече от вас.
	Куинт едва успя да прикрие огорчението си от думите му. Уинчестър се обърна към Колтън.
	— Не искам да отлагам повече — заяви той. — Със съпругата ви можете да действате, както сметнете за добре, но аз няма да стоя и да гледам как Софи и Куинт се излагат на опасност и страдания. — Той захвърли рапирата на земята и с гневна крачка напусна салона.


	Софи крачеше напред-назад из салона в „Черната кралица“, мъчейки се да си даде вид, че гледа пиесата. Всъщност обаче дебнеше сгоден случай да разпита някое от момичетата. Преди малко бе се опитала да поговори с едно от тях, но то бе се уплашило и отказало да каже каквото и да е. Боеше се, че О’Ший може да й стори нещо, ако разбере, че се е разприказвала. Както бе се случило с Моли.
	Ала Софи нямаше да се откаже. Трябваше да разбере дали Толбърт посещава заведението, тъй като поне една от жертвите бе работила тук. Ред, момчето за поръчки, на което плащаше за сведения, твърдеше, че минала седмица е видяло мъж, който прилича на Толбърт, но не беше напълно сигурно.
	Въздухът лепнеше от цигарен дим, пот и отчаяние, помещението кънтеше от викове и залагания. Тази вечер не бе помолила Куинт да я придружи. Състоянието му се подобряваше, но не искаше да го притеснява. След драматичния й сблъсък с Редингтън предната вечер Куинт не биваше да се вълнува повече.
	_„Сърцето ти също“_, рече си тя.
	Плахото гласче в съзнанието й вече я дразнеше. Не искаше да се влюбва в Куинт. Би било страшно глупаво. Връзката им нямаше да продължи дълго, а и той неведнъж бе повтарял, че не желае да се ожени за нея. Това ли заслужава всъщност? Мъж, който я люби всяка нощ, но отказва да я вземе за своя съпруга?
	Внезапно в гърлото й заседна буца, но тя я преглътна и седна на масата за фаро. Всички момичета бяха заети, та можеше да убие времето с малко…
	— Вие. Елате с мен — нечия тежка ръка я хвана за рамото.
	Софи потрепери, но се постара да не се издаде и да отвърне, както подобава на истински джентълмен.
	— Не, благодаря. Смятам да поиграя.
	— Не ме разбрахте — настоя мъжът. — Шефът иска да ви види.
	Дявол го взел. Дано да става дума за салонния управител, а не за собственика на заведението. Понеже собственикът е Джеймс О’Ший, нали?
	— Извинете — рече тя на останалите мъже на масата, които я наблюдаваха с любопитство, но с и ужас.
	Мъжът бе огромен — истинска планина от мускули. Каменен зид на два крака. Лицето му бе изпъстрено с белези — свидетелство за твърде много сбивания. Можеше да се опита да избяга, но се боеше, че няма да стигне далеч.
	— Водете ме тогава — заяви тя със сърцатост, която определено не усещаше.
	Поеха през салона, провирайки се между клиенти, маси и крупиета. Опасенията й нарастваха с всяка крачка. Къде ли я води? Кой е човекът, който иска да я види, и, още по-важно, защо? Куинт настояваше да не стъпва повече в „Черната кралица“, а тя не го послуша. Небеса, ако я убият, ще бъде напълно прав да каже, че я е предупредил.
	За бога. Що за мисли се въртят в ума й?
	Стигнаха вратата в дъното, пред която пазеше друг мъж, той се отмести, за да ги пропусне. Зад вратата имаше стълби и Софи неохотно пое нагоре. Сърцето й биеше лудо, устата й бе пресъхнала. Минаха през няколко коридора. Накрая придружителят й спря пред една врата, дръпна резето и я отвори с крак.
	Вътре седяха неколцина мъже. Някои играеха на карти около кръгла масичка, други, облегнати на стената, ги наблюдаваха с интерес. Зад грамадното писалище седеше едър, грубоват мъж, който й направи знак да влезе.
	— Заповядайте, сър Стивън. — Разнесе се хихикане и същата груба ръка я изтика към вътрешността на помещението. — Казвам се О’Ший, но предполагам, вече сте се досетили. Няма ли да седнете?
	Софи се покашля и се отпусна на стола.
	— Нямам удоволствието да ви познавам, но определено съм чувал името ви.
	— Ето как изискано говорят парите, момчета — рече мъжът с твърд акцент и се подсмихна. — Тук не се церемоним много-много, сър. По-добре да спрете с преструвките.
	Софи примигна. За какви преструвки става дума? По гърба й се стече капка пот.
	— Ще се опитам да го запомня, господин О’Ший.
	— Само О’Ший ще свърши работа. Ще пийнете ли нещо, сър Стивън?
	Очите й пробягаха из помещението. Всички я наблюдаваха съсредоточено, сякаш й предстоеше изпитание. Но откакто бе започнала да излиза като сър Стивън, Софи редовно пиеше алкохол, та вероятно щеше да се справи с една или две чашки.
	— Да, благодаря.
	Отново се чу хихикане, но тя не обърна внимание. О’Ший извади бутилка светлокафява течност от чекмеджето. Софи се поуспокои. С уискито нямаше да има проблеми.
	— Кажете ми — започна О’Ший, докато наливаше в две чаши. — Какво си говорехте с момичето преди малко?
	— Исках да си осигуря услугите й за вечерта — излъга Софи с лекота. — Нали затова са момичетата?
	— В повечето случаи — да. И въпреки това не се качихте на горния етаж — отбеляза той и й подаде чашата. — За ваше здраве.
	Гаврътна съдържанието на един дъх в очакване сър Стивън да направи същото. Софи метна щедро количество в гърлото си и мигом съжали за прибързаността си. Беше противно на вкус. Ала нямаше как да изплюе питието. Преглътна насила и цялата потръпна, когато огнената течност стигна до стомаха й.
	— Уф — издиша шумно, когато дробовете й заработиха отново.
	Мъжете избухнаха в гръмогласен смях.
	— И аз така реагирах първия път. Ще свикнете — О’Ший й направи знак да изпие останалото.
	Софи си пое дъх и изля остатъка от течността в гърлото си, като побърза да преглътне. Известно време не беше в състояние да диша. О’Ший я гледаше ухилен.
	— Още?
	— Не, благодаря — изхриптя тя.
	— Настоявам — отвърна О’Ший и кривите му зъби лъснаха. Напълни отново чашата й.
	Тя я пое с трепереща ръка и метна съдържанието й в устата си. Този път й се стори по-лесно, макар очите й да се насълзиха.
	— А сега — продължи О’Ший, — кажете какво всъщност искате от момичетата ми.
	Главата й се завъртя. Тялото й внезапно се отпусна. Омекна.
	— Търся мъж на име лорд Толбърт. Посещава ли заведението ви?
	О’Ший се залюля на стола и впи пронизващите си очи в лицето й, сякаш се опитваше да проникне в мислите й.
	— Много въпроси задавате. Не ми се нрави тая работа, особено като не знам причината. А докато си приказвате с момичетата, не ги чукате. Което означава, че не ми носят пари.
	Стаята сякаш бе потънала в мъгла.
	— Откъде знаете? — Софи едва не прехапа език, когато нелепият въпрос се изплъзна от устата й.
	— Защото знам, че не сте този, за когото се представяте — О’Ший изгълта остатъка от уискито и вдигна празната чаша като за наздравица. — Лейди София.
	Софи замръзна, дъхът й секна.
	— На мен нищо не ми убягва, Ваше благородие. Ако наистина искахте да намерите лорд Толбърт, щяхте да облечете някоя хубава копринена рокля и да му идете на гости във вашата си част на града. А това ме кара да се питам защо идвате в моята част, и то с панталон, и задавате въпроси.
	Вероятно заради алкохола, но Софи не се уплаши.
	— Подозирам, че е причинил зло на моя приятелка. Искам да разбера дали е наранил и другиго.
	— Така ли? И коя е тази ваша приятелка?
	— Не я познавате.
	О’Ший сви устни и се почеса по брадичката.
	— Тая работа има ли нещо общо с момичетата, дето ги извадиха от реката?
	Софи не успя да прикрие изненадата си.
	— Не — излъга тя.
	Погледът му подсказваше, че е прозрял лъжата. Поизправи се на стола, а лицето му се изопна и стана по-твърдо от кремък. Софи съзираше убиеца току под повърхността.
	— Трябва да знаете, Ваше благородие — подхвана той, — че когато някой си вре носа, където не му е работата, може и да си изпати. Ако искате да не ви се случи нещо лошо, гледайте да не се връщате повече тук. В противен случай ще ви хвърля на момчетата ми ей там — той кимна към групичката в другия край на стаята. — Случвало ли ви се е да ви се изредят седем-осем мъже за една нощ?
	Софи не бе в състояние да говори и само поклати глава. Не се и съмняваше, че О’Ший е способен на подобна жестокост.
	— Струва ми се, че няма да ви хареса. А сега защо не се приберете у дома? — Той направи знак на мъжа, който бе я довел. — Погрижи се приятелят ни да си намери карета, Томи.
	Софи последва Томи до вратата и хвърли последен поглед на О’Ший. Очакваше да я гледа злорадо, но видя как вади писалка, мастилница и пергамент от писалището. „Странно — помисли си. — Кой да предположи, че умее да пише?“
	— Томи — подвикна О’Ший. — Доведи ми Ред, като приключиш.
	Софи се облегна на възглавниците, твърдо решена да не заспи. Каретата се люшкаше, сякаш препускаше в нощта, макар да не бе помръднала от тротоара пред „Черната кралица“. Нощта далеч не бе протекла според плановете й, но трябваше да научи нещо важно, преди да се прибере у дома.
	— Ето го, милорд — обади се Дженкинс от капрата.
	Софи подскочи — явно все пак бе се унесла. Тръсна глава, отвори вратата на каретата и изскочи навън. Покрай каретата притича момче с яркочервена коса. Тя подвикна след него:
	— Ред!
	Момчето спря.
	— Добър вечер, шефе. Още ли сте тук?
	— Ей сега… ей сега си тръгвам — езикът й лепнеше, тежък и вдървен. — Какво държиш? — тя посочи листа в ръката му.
	— Бележка.
	— От О’Ший?
	Момчето се огледа уплашено.
	— Възможно е.
	— Къде я носиш? — Думите се сливаха и излизаха с мъка от устата й. Чувстваше се страшно уморена.
	— В Уайтхол.
	Софи примигна. Уайтхол? Защо, за бога, О’Ший ще праща бележка на някого в Уайтхол?
	— Благодар’ти, Ред — тя му подаде шепа монети. — Ако няк’га ти се налоши да ме намериш, питай са Алис в къщата на маркиз Арлингтън на Бъркли Шкуеър, тоест скуеър. Тя снае хах да ме намери. Хайде, бяхай.
	Момчето прибра монетите и хукна. Софи понечи да се качи отново в каретата, но се подхлъзна на стъпалото и едва не се свлече на земята. Опита отново. Втория път успя и се отпусна на седалката с въздишка. Затвори очи и реши да подремне по пътя към къщи.


	Куинт не вярваше на очите си. Сър Стивън спеше, проснат на седалката, и вонеше на уиски.
	— Дявол го взел — измърмори той.
	— Излезе от „Черната кралица“, пиян като талпа, милорд — обади се Дженкинс. — Реших, че ще искате да ми помогнете да го вкарам вътре. Не съм сигурен, че ще се справя сам.
	Гняв и раздразнение нахлуха във вените на Куинт с такава сила, че ръцете му се разтрепериха. Защо е излязла без него? При това не къде да е, а в „Черната кралица“? Последния път, когато бе отишла там, едва не бяха я убили на улицата, за бога. Какво й става?
	— Благодаря ви, Дженкинс. Ще ви помогна да го отнесем в къщата на маркиза. Да вървим. — „Преди да съм размислил.“
	Той се пъхна в каретата, твърде бесен на Софи, за да се уплаши от предстоящото кратко пътуване. А и искаше да опита да го направи, без да пие от тинктурата, тъй че ето сгоден случай. Седна на седалката, вдигна Софи и я настани в скута си. Миризмата на алкохол идваше на талази, плътна и остра, и той се питаше защо ли е допуснала да се напие в подобно заведение. Нима не я е грижа за собствената й безопасност?
	Стисна зъби, но не от тревога заради пътуването. Софи бе най-вироглавото, своенравно, неразумно.
	Тя се размърда, сгуши се до гърдите му и притисна лице в шията му.
	— Деймиън — прошепна и от гърлото й излезе нещо като мъркане. — Знаех си, че ще ви намеря.
	— Така ли? — попита той сухо. — Планирали сте цялата вечер, така ли?
	— Не — отвърна тя сериозно. — Нищо не върви по план. Не очаквах да срещна О’Ший.
	Куинт застина. О’Ший. Срещнала се е с Джеймс О’Ший! Заля го леден ужас и пулсът му се ускори.
	— Какво искаше О’Ший, Софи?
	— Накара ме да пия. Господи, колко гадна беше тази течност.
	— Така е — съгласи се Куинт, макар никога да не бе сядал на маса с О’Ший. Бе твърде благоразумен, за да попадне в подобна ситуация. Преглътна гнева и тревогата и се постара да запази самообладание. — Какво друго искаше?
	— Да стоя настрана от неговата част на града — отвърна Софи и взе да целува шията му. Не бе сложил вратовръзка, та за кратко време я обходи с устни почти цялата.
	— Престанете. Защо ви е казал да не припарвате до заведенията му?
	Тя го ухапа леко и засмука кожата. Сигурно щеше да му остави синина. Усещането го парна в слабините, и без това членът му бе се разбудил, щом я намести в скута си. Не биваше да се разсейва. Опита се да я отмести.
	— Софи, съсредоточете се.
	— Когато съм с вас, не мога да мисля. Ухаете божествено. — Тя прокара нос по челюстта му. — Искам да ви оближа.
	По гърба му пролази тръпка и се загнезди в топките.
	— По-късно, котенок — каза сподавено. — Кажете ми какво се случи при О’Ший.
	— Руският ми е любим — въздъхна тя.
	— Софи — скара й се той. — О’Ший.
	Тя размаха ръка в пиянски жест, сякаш информацията е без значение.
	— Каза, че само си говоря с момичетата, а не ги чукам. Каква грозна дума. Чукам.
	Куинт стисна клепачи и се опита да се овладее. Членът му набъбна и се втвърди под дупето й.
	Той тръсна глава. „Стегни се, човече. Та тя е пияна.“ Нима може да люби жена в такова състояние?
	— О’Ший знае, че разпитвате момичетата му?
	— Да. Всичко знае. — Тя се размърда и се настани на слабините му. Куинт изстена. — Каза ми също да спра да търся Толбърт. И ако не спра, ще ме даде на момчетата си.
	Куинт си пое рязко въздух. Та това означава.
	— Знае, че сте жена?
	— Да — прошепна тя и разлюля хълбоци върху него. — Мм, обожавам да съм отгоре, Деймиън. Твърд сте точно където аз съм мека.
	Паника и желание се надигнаха в тялото му. Искаше да я заключи някъде, за да я опази. И в същото време да я наведе над съседната седалка и да я накара да крещи името му.
	Тя се наклони напред и го целуна, плъзна език по устните му.
	— Целунете ме, Деймиън.
	Куинт извърна глава. Ако я целуне, няма да спре. Да не говорим, че каретата бе забавила ход.
	— Стигнахме — каза. — Трябва да ви помогна да влезете.
	— Не, аз ще ви помогна да влезете — рече тя и отърка слабини в него, та да не остане и капчица съмнение какво има предвид. Посегна към копчетата на панталона му, но той сграбчи ръцете й.
	— Не тук! — Пое няколко глътки въздух, опитвайки да обуздае разбушувалия се огън. Как успява да го възбуди толкова само за минути?
	— Пристигнахме, милорд — подвикна Дженкинс отвън.
	Куинт обгърна Софи, за да може да я носи. Дженкинс отвори вратата и той внимателно слезе на земята. Сърцето му блъскаше бясно, ушите му звъняха. Дали ще се справи? В същия миг Софи уви ръце около шията му, гризна ухото му и той забрави, че е на непознато място. Олюля се леко, когато влезе в парка зад къщата на семейство Барнс.
	— Престанете — прошепна. — Някой ще ви види.
	— Не ме е грижа — отвърна тя, но все пак спря и облегна глава на рамото му. — Обичам ви.
	Куинт едва не я изпусна, понеже тялото му отмаля от изненада. Правилно ли чу? Софи го обича? Обича? Отново пристъп на паника скова гърлото му. И през ум не бе му минало. Изобщо не бе се замислил… Няма ли поне малко разум това момиче, та да се влюби в човек, на път да изгуби ума си?
	В съзнанието му изплува образът на майка му, ридаеща, надвесена над постелята на баща му, който виеше и крещеше при поредното от безбройните кръвопускания. Ужасен, той наблюдаваше сцената от коридора. Майка му бе излязла да го прегърне с думите: _„Трябва да направим всичко по силите си, за да помогнем на баща ти, Деймиън“_.
	_„С мен няма да стане така“_, бе се заклел пред себе си. И категорично няма да постави Софи в същото положение. Няма да го допусне. Когато пропадането в лудостта стане неизбежно, ще скочи, без да се колебае, но сам.
	Уинчестър бе прав — Куинт позореше името си. Софи бе го дарила с нещо безценно, нещо, което изобщо нямаше право да приеме, а той бе го заграбил, без да се замисля за последствията. А сега отношенията им бяха стигнали твърде далеч и нямаше избор — налагаше се да постъпи според повелите на честта. Софи вероятно нямаше да го разбере, поне в началото, но постепенно щеше да проумее, че така е по-добре. Никоя жена не бива да бъде прикована към болен човек.
	Сведе поглед и видя, че се е унесла в прегръдките му. Или по-точно, алкохолът бе я повалил в несвяст. Алис изскочи от входа за прислугата.
	— Насам, милорд — подвикна тихо. — Елате оттук.
	Той я последва през тъмната кухня и по тесните стъпала в задната част на къщата. Усетил покрив над главата си, лека-полека се успокои. Наоколо не се мяркаха други слуги. Качиха се по още две стълби и поеха към спалнята на Софи. С повечко късмет нямаше да се натъкнат на някого от господарите.
	Алис отвори вратата и Куинт побърза да влезе. Стаята на Софи го изненада. Бе обзаведена в розово и бяло, цялата във фльонги и воланчета. Подобна крещяща женственост му се струваше напълно противоположна на характера й, особено предвид облеклото й в момента.
	Той я положи на леглото и отстъпи назад.
	— Благодаря ви, милорд — обади се Алис. — Ранена ли е?
	— Не. Пияна. На сутринта ще има ужасно главоболие. Имам лекарство.
	— Аз също, милорд — прекъсна го момичето и вирна брадичка. Бе забравил силното й собственическо чувство към питомката й. — А сега, ако Ваше благородие ни извини.
	— Разбира се. — Куинт хвърли последен поглед към Софи и излезе от стаята с натежало сърце.


>	Двадесета глава

	Софи присви очи срещу сивкавата светлина, която се стелеше през прозореца на каретата. Неприятно й беше дори да мига. Главата я болеше непоносимо, с несекващо мъчително пулсиране зад слепоочията. Никога повече нямаше да близне алкохол.
	Макар да й се губеха моменти от миналата нощ, разговора си с О’Ший общо взето помнеше. Предупредил я бе да стои настрана от заведенията му, заявил й беше в прав текст, че знае коя е и бе изпратил съобщение до Уайтхол. Последното бе особено интересно. Кого ли познава О’Ший в Уайтхол? Струваше й се невероятно, че принцът на лондонската утайка може да води кореспонденция с човек от правителството.
	Помнеше отчасти и как се прибра у дома с Куинт. Бе се появил ненадейно, бе я прегръщал и бе се оставил да го целува. В съзнанието й изплува смътният спомен как му казва, че иска да го оближе, и ушите й пламнаха. Сигурно я е сметнал за напълно разпусната.
	Не че в други случаи не бе окуражавал подобно поведение у нея. Май харесваше темперамента й.
	Сега обаче нямаше време за такива мисли. Двете с Алис се канеха да проследят лорд Толбърт. След като не можеше да го причака и някое от заведенията на О’Ший, бе решила да го следи през деня. Което означаваше, че се налага да е облечена като себе си и да влачи и камериерката си. Благоприличието бе голяма досада.
	В момента седяха и нает файтон пред дома на Толбърт. Не очакваше да го види скоро — джентълмените рядко излизат от къщи преди късния следобед. Ала не биваше да рискува да го изпусне отново.
	Тъкмо бе затворила очи да си почине за миг, когато Алис я дръпна за ръката.
	— Милейди! Ето го!
	Софи рязко отвори очи и видя как Толбърт слиза по стълбите и се качва в чакащата карета. Тутакси нареди на кочияша да го последва и му обеща двойно възнаграждение, ако успее да го проследи. Потеглиха и скоро стана ясно, че Толбърт се е отправил към пристанището. Сърцето на Софи се разтуптя от вълнение.
	Скоро каретата на Толбърт спря пред редица магазинчета. За миг изчезна от погледа им, но в следващия Софи зърна върха на цилиндъра му. Толбърт влезе в заложна къща.
	— Какво ли прави вътре? — учуди се тя.
	— Сигурно продава семейното сребро, ако слуховете за дълговете му са верни — отвърна Алис.
	Софи се сети за пръстена на Памела, сребърния пръстен с фалшивите смарагди. Ако Толбърт бе убил онези момичета, логично беше да се опита да продаде бижутата им. Дали затова е отрязвал ръцете им? Потръпна от вълнение. Беше на косъм да го хване, усещаше го.
	Десетина минути по-късно Толбърт се качи отново в каретата.
	— Да го последвам ли, мис? — обади се кочияшът.
	— Не. Изчакайте тук — отвърна тя и посегна към дръжката на вратата.
	— Къде мислите, че отивате, милейди? — чу острият глас на Алис зад гърба си. — Не може да влезете в такъв магазин.
	Софи махна пренебрежително с ръка.
	— Че кой ще разбере в тази част на града? Никой няма да ме види.
	— Би било изключително непристойно.
	— Алис, ако направим списък на всички непристойни неща, дето съм вършила през последната година, влизането ми в заложна къща няма да попадне в първата десетка. — Тя изви насмешливо вежда и Алис въздъхна.
	— Ще дойда с вас — отсече камериерката и двете слязоха от каретата. Звънчето над вратата оповести влизането им. Край стените се издигаха витрини с разни дреболии откраднати, укривани или продадени от отчаяние. Атмосферата бе подобаващо потискаща, поне според Софи.
	От задната стаичка се показа възнисък възрастен мъж с оредяла коса и очила.
	— Добро утро, дами. С какво да ви помогна?
	Софи смъкна качулката на наметалото, приближи се до най-близката витрина и остави чантичката си отгоре. Съзнаваше, че скъпите й дрехи и изисканият акцент веднага ще издадат общественото й положение. Надяваше се това да не попречи на собственика да говори. Малцина бяха мъжете, които приемаха жените сериозно. Това бе и причината да започне да се облича като сър Стивън.
	— Добро утро, господин…?
	— Бенджамин, милейди. Казвам се Бенджамин и съм собственик на заложната къща. С какво мога да ви услужа, Ваше благородие?
	— Търся един пръстен, господин Бенджамин, който моя приятелка неотдавна изгуби. Сребърен със зелени камъни, подредени във формата на детелина. Виждали ли сте нещо подобно?
	— Не и напоследък, милейди. Но може би Ваше благородие ще се заинтригува от този аметистов пръстен с формата на сърце — той отиде до една от витрините и понечи да я отключи.
	— Благодаря ви, господин Бенджамин. Интересува ме само пръстенът на приятелката ми. Сигурен ли сте, че никой не ви е предлагал такъв предмет?
	Широкото му чело се сбърчи.
	— Сигурен съм, Ваше благородие. Всичко, което влиза в магазина, минава през ръцете ми, а такъв пръстен не съм виждал.
	Софи не можа да прецени дали казва истината. Отвори чантичката си, извади един шилинг и го плъзна по плота, без да вдига пръст от монетата. В очите на мъжа припламна искра на алчност и той посегна, но Софи не отмести ръка.
	— С удоволствие ще махна пръста си, ако ми кажете още нещо. По каква работа бе дошъл мъжът, който току-що си тръгна оттук?
	— Негово благородие? — Мъжът я изгледа пресметливо. — Подобна информация ще ви струва повече от шилинг.
	— Я чакайте малко — понечи да го прекъсне Алис, но Софи я спря с ръка.
	— Колко?
	— Три шилинга.
	Алис изломоти нещо, но Софи бръкна отново в чантичката. Извади още две монети и ги пусна в дланта си.
	— Добре. Три шилинга.
	— Негово благородие ми продаде огърлица. Рубинена. Много добра изработка.
	— Може ли да я видя?
	— Простете, Ваше благородие, но ми се струва, че не е добре за бизнеса ми да давам сведения. Ако всичките ми клиенти.
	Софи бръкна за трети път в чантичката и извади още една монета.
	— Четири шилинга. Ще ви ги дам, когато видя огърлицата.
	Мъжът се поколеба, сетне забърза към задната стаичка. Върна се с малка кадифена кутия и й я подаде.
	Вътре лежеше тъничко златно синджирче с едър рубин, обграден от по-малки камъни.
	— Близо два карата рубини, Ваше благородие.
	— Благодаря ви, сър. Звънчето над вратата иззвъня.
	— Бенджамин, забравих.
	Софи се обърна и се озова лице в лице с Толбърт, който бе се заковал до вратата, напълно слисан. Свали шапка и се поклони, а тя се мъчеше да измисли какво да каже.
	— Лейди София — Толбърт влезе вътре. — Не очаквах да заваря точно вас в подобен магазин, особено в тази част на града. Купувате ли нещо? — Той се облегна на близката витрина и я изгледа недоверчиво.
	— Само разглеждам. Миналата седмица изгубих гривна недалеч оттук и се чудех дали някой не я е донесъл на господин Бенджамин.
	С облекчение видя, че той е побързал да прибере огърлицата.
	— Така ли? — Толбърт изгледа собственика, после се обърна към нея с подозрение. — Имахте ли късмет?
	— Не. Боя се, че гривната ми е изчезнала завинаги.
	— Колко жалко.
	Настъпи напрегнато мълчание. Никой не помръдваше и скоро положението стана нетърпимо неловко. Софи реши, че Толбърт не иска да си тръгне пръв. И понеже нямаше друг избор, каза на господин Бенджамин:
	— Ако гривната все пак се появи, свържете се незабавно с мен.
	— Разбира се, милейди — отвърна мъжът и избърса челото си с парче плат.
	— Лейди София — кимна Толбърт.
	— Приятен ден, лорд Толбърт.
	С треперещи крака, Софи излезе от заложната къща и Алис я последва. Двете забързаха към файтона.


	На вратата се почука и Канис се надигна от пода. Куинт протегна ръка да го погали по главата, без да откъсва очи от записките си.
	— Да, Тейлър?
	В кабинета влязоха Тейлър и Вандър, камериерът. Куинт присви очи. Не беше ли инструктирал Тейлър, че не желае да вижда.
	— Простете за прекъсването, милорд, но бихме искали да ни отделите няколко минути.
	Нима камериерът се кани да се оплаче, че е претоварен? Доколкото Куинт бе в течение, работата му беше да стои на долния етаж и да лъска ботушите му. Тейлър настояваше, че е важно да наеме камериер, и той неохотно се съгласи, но това не означаваше, че се нуждае от бавачка, която да го наглежда през цялото време.
	— Да?
	Тейлър се изкашля — знак, че е притеснен, както Куинт бе установил, — и влезе.
	— Вандър сподели с мен една теория, която, вярвам, ще се стори интересна на Ваше благородие.
	— Нима? — Куинт не съумя да потисне сарказма си.
	Вандър стоеше зад иконома и Куинт го огледа преценяващо. Едър мъж. Поне метър осемдесет и пет и около стотина килограма. Късо подстригана черна коса, неокосмено лице и тъмна кожа на човек с индийско потекло. Бе влязъл в кабинета с левия си крак, което означаваше, че е левичар.
	— Да, милорд. Вандър е от Индия. По-точно от Бомбай. И…
	— Предполагам, че може сам да говори.
	Ушите на Тейлър пламнаха, но той не каза нищо, само се поклони и отстъпи назад. Вандър изправи рамене и погледна Куинт в очите.
	— Както каза господин Тейлър, прекарал съм по-голямата част от живота си в Бомбай. Практикуващ хиндуист съм, милорд. Ваше благородие запознат ли е с учението ни?
	— В основата на вярванията са приемането на кармата и стремежът към чистота и сдържаност.
	— Точно така, милорд. Също така вярваме в идеята за самадхи.
	— От санскрит — „постигане на пълнота“ — отбеляза Куинт и веждите на Вандър се стрелнаха нагоре. — Поназнайвам нещичко и за културите извън нашите брегове.
	— В такъв случай Ваше благородие е наясно, че някои от нас медитират, за да постигнат тази пълнота.
	— Да, макар да не разбирам защо това би трябвало да ме заинтригува. Не съм последовател на никоя религия, Вандър. Ако смяташ да ме накараш да приема друга вяра, само си губиш времето.
	Камериерът погледна Тейлър и той пристъпи напред.
	— Не се и опитваме, Ваше благородие. Просто ви правим предложение.
	— Смятате, че трябва да опитам медитация.
	Двамата кимнаха, доволни, че Куинт разбира за какво иде реч и не се налага да му обясняват. Куинт се облегна и се замисли. Всъщност идеята не беше толкова лоша. До момента бе прилагал всевъзможни европейски методи — билки и други лекове, но източните култури от векове използваха медитацията като средство за успокояване на съзнанието. Практиката се смяташе за упражнение на ума, а нима Куинт не се нуждаеше именно от това?
	Въпреки това бе скептичен. Как ще му помогне медитацията? Как седенето под някое дърво със затворени очи ще му помогне да се почувства по-добре.
	— Милорд, напълно разбирам колебанията ви. Но медитацията е техника на дишането и вглъбяването — взе да обяснява Вандър. — Използваме я, за да постигнем състояние без мисли, състояние, в което царуват спокойствието и лекотата.
	Куинт въздъхна. Това не му говореше нищо. Подобни идеи нямаха количествено измерение в неговия свят. Не можеш нито да прецениш въздействието им, нито да ги представиш пред пълна зала. И реши, че е пълна загуба на време.
	„Обичам ви.“
	Ето пак тези думи, изплували за пореден път в съзнанието му. Твърде често си ги припомняше през последните дванайсет часа. Струваше му се напълно невъзможно, напълно невероятно, че една жизнерадостна, интелигентна жена като Софи би се влюбила в него. Вероятно и тя не бе във възторг от този факт. С него не бе лесно да се живее дори всичко да бе идеално, камо ли при сегашното положение. Какво ли е съзряла в него, та да я тласне към толкова дълбоко чувство?
	Нямаше значение какво чувства той самият, нито че за него никога нямаше да съществува друга жена. Знаеше, че не би могъл да бъде онова, от което се нуждаеше и заслужаваше Софи.
	През целия си живот бе търсил отговорите в книгите и научните експерименти. Вярваше, че всички обяснения се крият в науката и разума. Но ето че до момента не бе намерил отговори за състоянието си. Може би отговори чисто и просто нямаше. Но нима не дължи на Софи да продължава да опитва? Копнееше да бъде мъжът, когото тя смяташе, че познава, мъжът, в когото вярваше, че е влюбена. Защото, докато не се превърнеше в този мъж, трябваше да стои далеч от нея.
	_„Вие сте позор за името си, Куинт. Очаквах повече от вас.“_
	Да, Уинчестър бе прав, дявол го взел.
	— Виждал съм Вандър след медитациите му, Ваше благородие, и трябва да ви кажа, че изглежда много спокоен — Тейлър отново се изчерви, сякаш бе си позволил твърде много.
	— Добре, Тейлър. Ясно ми е, че работата е като с кутрето. Няма да мирясате, докато не стане това, дето сте си наумили.
	После се обърна към Вандър:
	— Бих искал да отделим спиритуализма от практиката. Възможно ли е?
	— Разбира се, милорд. Не е нужно да има песни или молитви, макар че без тях вероятно няма да постигнете мокша.
	— Свободата, към която се стремя, Вандър, не е свободата, която ти имаш предвид. Ще ми обясниш ли какво да правя?


	Същата вечер, дълго след като бе се стъмнило, Софи отвори портата към градините на Куинт. Щеше да се пръсне от вълнение.
	Ключът бе в пръстена. Същия следобед бе обиколила четири заложни къщи, за да търси пръстена на Памела. Ако успееше да го намери и да накара собственика на заложната къща да й опише мъжа, който му го е продал, Толбърт щеше да отиде на бесилото.
	Нямаше търпение да сподели с Куинт откритието си.
	Къщата му тънеше в мрак. Не се виждаше светлина от прозорците, а необичайното безмълвие я накара да настръхне. Колко е глупава! Вероятно просто си е легнал по-рано… по-рано откогато и да било. Е, човек все някога трябва да спи, нали?
	Опита вратата откъм верандата и установи, че е заключена. Измъкна един фуркет от косата си, изви го подобаващо и се захвана с ключалката. Нужна й бе само минута, за да задвижи пружината и да се озове вътре. Странно все пак, че се оказа заключена отвън. Хрумна й през смях, че вече възприема къщата на Куинт като свой втори дом.
	Тръгна из добре познатите пусти коридори и влезе в кабинета, който, за нейно учудване, също бе празен. Не че очакваше да завари Куинт да седи сам в тъмното, но решетката на камината бе напълно изстинала. Нима е в покоите си? Реши, че е за предпочитане да не я заловят как броди из къщата, затова отиде до библиотеката, където бе входът към тайните стълби, и задвижи механизма. Вратата се отвори и тя пристъпи в коридора. Може би щеше да го завари в леглото. Гол.
	Едва не облиза устни при тази картина. Последния път, нощта, в която я изхвърлиха от вертепа на мадам Хартли, сякаш бе преди цяла вечност. Копнееше за Куинт, копнееше да усети кожата му до своята, тежестта на тялото му, което я притиска в постелята. Без съмнение бе я превърнал в същинска развратница.
	Стигна горната площадка и взе да опипва в мрака за резето. Вратата се отвори с тихо поскърцване. В камината припламваше слаб огън и хвърляше сенки в мъждиво осветеното помещение. Куинт бе се изтегнал в леглото с дрехи, очите му бяха затворени, а Канис дремеше до него. Дали е заспал?
	— Буден съм — обади се той, сякаш прочел мислите й.
	— Чудесно. Трябва да поговоря с вас. — Усмихната до уши, Софи едва не подскочи от вълнение.
	— И аз трябва да поговоря с вас. — В гласа му имаше нещо, някаква сериозна нотка, която обикновено липсваше. Още не бе отворил очи да я погледне.
	Нима не се радва на присъствието й? Тя спря до леглото, внезапно обзета от неувереност.
	— Случило ли се е нещо?
	Куинт издиша бавно, дълбоко и отвори очи.
	— Не бива да сте тук, Софи.
	Пак ли старите терзания? Тя махна пренебрежително с ръка.
	— Никога не съм допускала да ме спре дреболия като заключена врата. А сега трябва да изслушате какво имам да ви казвам…
	— Вратата не беше заключена случайно.
	Софи неволно смръщи лице.
	— Какво искате да кажете? Не искахте да идвам?
	— Нещата отидоха твърде далеч. — Той приседна в леглото, изтегли се назад и опря гръб на стената. — Време е да сложим край.
	— На какво? — Разследванията й ли има предвид? Не може да й попречи да помага на нуждаещите се въпреки предупрежденията на О’Ший.
	— На нашата… на отношенията ни. На идването ви тук.
	Нещо се сви в стомаха й и болката запълзя към гърлото й, парлива и задушаваща. Вгледа се в лицето му, но изражението му си оставаше строго и сериозно. Изпълнено с решимост. Софи не разбираше. Какво се е променило?
	— Не разбирам. Не искате да идвам повече? Това ли се опитвате да ми кажете?
	— Да. Преминахме всички граници. Нямах право да се държа по този начин. Съзнавах, че не е редно, но допуснах разумът ми да се замъгли.
	„Съзнавах, че не е редно.“ Тя се помъчи да пренебрегне думите му.
	— Не съм се дърпала, Куинт — отвърна и се изненада колко равно бе прозвучал гласът й. — Излишно е да поемате цялата отговорност. — Всъщност нейната вина бе многократно по-голяма.
	— Напротив, трябва. Отговорността е изцяло моя. — Той прокара длан през лицето си. — Никога не съм смятал, че отношенията ни биха могли да прераснат в нещо повече.
	Нима…? Не, невъзможно. Не би могъл да знае какво изпитва тя. Значи става дума за него?
	— Какво искате да кажете?
	— Онази нощ ми признахте… — Софи замръзна от ужас. Куинт явно изтълкува мълчанието й като неразбиране, защото поясни. — Когато бяхте нетрезва. Казахте ми, че ме обичате.
	„О, не.“ Заля я унижение, тялото й пламна от срам. Не помнеше да е изричала подобно нещо, а само смътната представа, че го целуваше в каретата. И все пак явно бе разкрила, че го обича. Всемогъщи Боже, как е могла да се изпусне? Макар да беше истина, тя прекрасно съзнаваше, че Куинт не желае любовта й. Неведнъж бе заявявал, че не иска да се ожени за нея. Да я има в леглото си — да, но да любиш някого и да го обичаш, са съвсем различни неща — поне за него.
	Тя преглътна болката и се опита да свие нехайно рамене.
	— Казвам го на всички, когато съм подпийнала.
	— Съмнявам се, че е така. Не искам да ви нараня.
	Та тя вече бе наранена, ала гордостта не й позволяваше да го признае.
	— Ами разследванията? Предполагам, че няма да искате да ми помагате.
	— Можем да обменяме мнения чрез писма, както бе редно да правим от самото начало. — Той стисна челюсти и извърна поглед. Софи разбра, че никак не му е лесно, както бе й се сторило в първия момент. Може би все пак изпитваше към нея нещо повече от сласт.
	— Значи това искате — да не се виждаме повече?
	— Не го искам, Софи, но така трябва да бъде. Живеем в свят, в който не можем безнаказано да си играем с правилата. Рискувате всичко, като идвате тук всяка вечер и лягате в леглото ми. Нима искате да съсипете бъдещето си?
	— Забравете бъдещето ми. Забравете правилата. Питам какво искате вие самият, Куинт.
	— Няма значение какво искам. Нямам право на избор.
	— Защо?
	— Знаете защо! — изригна Куинт, скочи от леглото и взе да крачи нервно из стаята. — И докато не съм в състояние да избирам, няма да продължаваме по този начин.
	Явно се опитваше да я спаси от себе си. Но тя го желаеше повече от всичко, него, независимо дали е болен, или не. Прииска й се да изтъкне колко голям напредък е постигнал — можеше да пътува в карета и да излиза в градината, но знаеше, че ще я обори, ще каже, че подобни дребни стъпки са съвсем недостатъчни.
	— А ако се окаже, че никога няма да бъдете в състояние да избирате?
	— Тогава ще е по-добре да не бъдете с мен, повярвайте ми.
	Тя впи поглед в изопнатата линия на раменете му, в непреклонно изправения му гръб и сърцето й се сви. Куинт можеше да бъде страшно упорит, когато смяташе, че е прав. И все пак, трябваше да опита да го разубеди.
	— Не съм на това мнение, а и вие заслужавате да бъдете щастлив. Нека опитаме да бъдем щастливи заедно.
	— Не. И двамата ще се измъчваме. Допуснахме грешка. Не биваше да позволя да стигнем дотук.
	— Да позволите? — Обзе я гняв и тя го приветства със задоволство, разпали го още повече. — Да позволите? Наистина, Куинт, колко щедро от ваша страна! До гроб ще съм ви благодарна, че ми дадохте възможност да споделя постелята ви.
	— Не ви отива да сте дребнава. Прекрасно разбирате какво искам да кажа.
	— Не, не разбирам какво искате да кажете. Заявявате, че случилото се между нас е грешка, и смятате, че няма да споря с вас? Че послушно ще се оттегля? Грешите. Както грешите и за болестта си. Държите се все едно сте първият човек на земята, който е получил куршум и е оцелял. Да, имахте треска и едва не умряхте, но оцеляхте. Освен това.
	— За втори път споменавате треската ми. Откъде знаете за нея? — Той се взря в нея изпитателно и острият му поглед сякаш я опари. В същия миг разбра. — Господи, вие сте били. — Куинт потърка чело и се намръщи. — Сигурен бях, че съм си въобразил кой е непознатият в стаята ми. Бях убеден, че е някой от прислугата, а сте били вие. Триста дяволи!
	Ругатнята я вбеси още повече.
	— Да, спасих живота ви. Изтръгнах ви от ноктите на смъртта. Къпах ви, сменях чаршафите, храних ви… и ще го направя отново, ако се наложи. Това само доказва, че дори наистина да полудявате — а аз не го вярвам, е редно да се радвате на времето, което ви остава, а не да се отдавате на самосъжаление.
	— Не знаете какво говорите. Гледах как баща ми затъва в лудост. Гледах как майка ми се съсипва. — Той зарови пръсти в косата си. — Не искам да стана причина да се измъчвате като нея.
	— Вие не сте баща си — отвърна Софи с по-мек глас. — А аз не съм майка ви. Никой не знае какво ще му донесе бъдещето, а да обичаш някого, означава да си готов да се изправиш заедно с него пред несигурността.
	Означава, че с него ще се чувстваш по-добре, отколкото сам. Куинт поклати глава.
	— Няма да го направя, Софи. Няма да ви повлека със себе си.
	Явно хранеше чувства към нея, ала Софи искаше да чуе как изрича съкровените слова. Трябва да го попита, независимо какъв отговор ще получи, защото винаги е по-добре да знаеш истината.
	— Обичате ли ме?
	— Не. — Погледът му не трепна, не изразяваше нищо друго, освен съжаление заради болката, дето й причиняваше. — Дори да ви обичах, щеше да е без значение. Не мога да се венчая за вас. Нямах никакво право да оставям нещата да стигнат…
	Софи вдигна ръка, за да го спре. В гърлото й заседна буца, която едва не я задуши. Пое с мъка въздух, макар корсетът да се впиваше в ребрата й, и се опита да събере малкото сили, които й бяха останали. Какво повече би могла да каже? Внезапно закопня да побегне, но не и преди да си върне поне малко достойнство.
	— В такъв случай сте прав. Наистина заслужавам нещо повече. Заслужавам мъж, който ме обича и желае не просто да ме има, но и да ме направи своя съпруга. Повече няма да допусна тази грешка.
	Тя се врътна на токове и потъна в гостоприемния мрак на тайния проход. Обратно в нощта, сама, там, където й бе мястото.


>	Двадесет и първа глава

	Малкият площад срещу къщата на Софи пустееше в късната утрин. Само птиците, лишени от каквито и да било модни претенции, бяха будни в този ранен час. Софи се настани срещу Джулия и Маги и отвори чадърче да скрие лице от неочаквано силното предобедно слънце. Приятелките й бяха пристигнали ненадейно, вероятно стреснати от съпрузите си и разказа им за обяда у Куинт, та бяха настояли да се видят с нея. И понеже се досещаше накъде ще тръгне разговорът, бе им предложила да се измъкнат от къщата и вездесъщата армия от наострени уши.
	— Как е Хари? — попита тя Джулия.
	— Труден. Досущ като баща си — отвърна Джулия и красивото й лице се смекчи за миг. — Но е голяма душичка, а и Оливия е във възторг, че си има братче.
	Софи се усмихна, щастлива заради приятелката си, и се обърна към Маги.
	— А вашето сватбено пътешествие? Как беше?
	Херцогиня Уинчестър, ослепителна с черните си коси и зелените си очи, грейна цялата.
	— Прелестно. Кълна се, обиколихме всички колекции и музеи на континента. Саймън се оказа изключително търпелив.
	— Не се съмнявам, че богато си му се отплатила — рече лукаво Джулия.
	— Така си е — усмихна се широко Маги.
	Уви, след тази размяна на реплики настъпи напрегнато мълчание и вече нямаше съмнение какво ще последва. Приятелките й не бяха дошли да разменят клюки или да споделят истории. Дошли бяха да изтръгнат отговори. А чакането бе откровено мъчително.
	— С Куинт бяхме любовници, но вече всичко приключи — изтърси Софи.
	Джулия така сви устни, та чак побеляха.
	— Любовници? — повтори тя. — Ти и Куинт? Той… наистина ли е спал с теб?
	— Да. Защо се изненадваш толкова? Може и да съм стара мома, но…
	— Не си никаква стара мома — прекъсна я Маги и се пресегна да я погали по коляното. — Ти си красива и жизнерадостна, Софи. Кой мъж не би те пожелал? Струва ми се, че Джулия иска да каже друго.
	— Искам да кажа, че се учудвам, задето не си е издействал специално разрешително. — В сините очи на Джулия проблесна гневно пламъче. — Щом е отнел невинността ти, трябва да се ожени за теб. Да не би баща ти да му е отказал?
	— Не е говорил с баща ми. Но всичко това е без значение, тъй като няма да се виждаме повече.
	Маги примигна, а Джулия зяпна от смайване.
	— Той… прекратил е връзката ви, след като е отнел невинността ти? — Херцогинята скочи на крака. — Ще накарам Колтън да го призове на дуел! Та това е… нечувано! Никога не бих предположила, че Куинт е такъв негодник.
	— Не бива да караш Колтън да се бие с него. А и защо си сигурна, че не аз съм прекратила връзката? — Софи си пое дълбоко въздух. — Знам, че искате да ми помогнете, но това си е между Куинт и мен. — Или поне така бе доскоро. — Пък и не Куинт отне невинността ми. Случи се — тя махна неопределено с ръка — преди доста време.
	Джулия се отпусна тежко на пейката, напълно объркана и смутена.
	— Какво? Кога? Не си ми казвала. Кой беше?
	— Случи се по време на дебюта ми и беше грешка. Той… — Софи се усмихна безрадостно. — Убеди ме, че възнамерява да поиска ръката ми, че просто ще изконсумираме брачната си нощ по-рано. Но нямаше кръв, а на мен ми бе приятно, така че той…
	— Решил е, че друг е отнел девствеността ти — прошепна Маги и очите й блеснаха съчувствено. — О, бедничката ти.
	На Маги можеше да разчита, че ще я разбере — самата тя бе станала жертва на скандал по време на дебюта си, заради който бяха я омъжили за два пъти по-възрастен мъж, макар вината да не беше нейна. Софи им се усмихна тъжно.
	— Ожени се за друга и напусна града. Оказа се обаче, че е било за добро.
	— Не мога да повярвам, че не си ми казала — прошепна Джулия. — Значи затова така се противеше и не искаше да се венчаеш. Защото не си искала никой да разбере.
	— Да. — Софи усещаше колко болезнено е това разкритие за приятелката й, колко й е мъчно задето е крила тайни от нея.
	— Кой беше?
	— Няма да ти кажа. Доколкото те познавам, ще се изтъпаниш пред вратата му и ще го фраснеш по главата с тиган. — Не спомена, че самата тя бе нанесла кроше на Робърт и по всяка вероятност призори двамата щяха да се срещнат в някое поле. — Не си струва да се занимаваме с него.
	Маги поклати глава.
	— Разбирам всичко това, но ти не си нито вдовица, нито жена със съмнително поведение, Софи. Куинт е наясно с правилата на доброто общество. Щом е легнал с теб, значи трябва да се ожени за теб.
	Наблизо зачурулика птичка и в настъпилата пауза Софи се опита да прецени доколко да им разкрие истината. Дали Куинт е споменал пред Колтън или Уинчестър за болестта си? Не биваше да споделя чак такива подробности, при положение че Куинт правеше всичко възможно никой да не научи. От друга страна, приятелките й щяха да настояват, докато получат отговор. Така че им предложи единствения отговор, който бе по силите й да даде.
	— Направи ми предложение и аз отказах.
	Джулия се дръпна рязко назад.
	— Предложил ти е да се омъжиш за него и ти си отказала?
	— Да — изстреля Софи, макар лъжата да опари гърлото й.
	Явно и на двете им бе трудно да преглътнат новината. Размениха си тревожни погледи и Софи се видя принудена да продължи:
	— Не съм сигурна, че си подхождаме. От доста време съм сама и не искам на моята възраст да се впускам в нещо необмислено.
	— На Колтън си казала, че Куинт не ти е правил предложение.
	— Излъгах.
	— Ако е истина — отбеляза Джулия, — защо тогава изглеждаш толкова ужасно? Имаш вид, сякаш не си спала цяла нощ.
	„Защото не съм.“
	Джулия не й даде възможност да отговори.
	— Колтън ми разказа за онзи прословут обяд и как с Куинт сте се държали един към друг. Спомена, че никога не е виждал Куинт да се държи така с друга жена. Та дори се е дуелирал заради теб. А и аз те познавам, Софи. Не би се впуснала в нещо такова, не и с мъж като Куинт, ако нямаш чувства към него.
	— Дуелирал се е? — Стомахът на Софи се сви болезнено. — Кога? Срещу кого?
	— Не знаеше ли? — стъписа се Маги.
	— Не — прошепна Софи. Господи, можело е да загине! Защо, за бога, ще го прави, след като смята дуелите за варварство?
	— Дуелирал се е с граф Редингтън. В собствения си салон. С рапири. Едва не го е убил, доколкото разбрах. Колтън и Уинчестър са присъствали като секунданти.
	Софи загуби ума и дума. Дуелирал се е с Редингтън вместо нея — по-точно вместо сър Стивън — и е спечелил. Какво ли е обяснил на Колтън и Уинчестър за сър Стивън?
	Замисли се отново за предната вечер.
	_„Обичате ли ме?“_
	_„Не.“_
	Сега знаеше, че е излъгал. Куинт не би участвал в дуел, ако не я обичаше. Сякаш частица от мъката, изпълнила сърцето й, се изпари. Щеше й се да е била там, та да види как Куинт тържествува над онази свиня Редингтън.
	Не че това променяше нещо. Софи не бе излъгала — наистина смяташе, че заслужава мъж, който иска нещо повече от кратко боричкане между чаршафите. Наясно бе, че Куинт се опитва да я спаси от ужасна съдба, но тя се нуждаеше от мъж, който да не може да живее без нея, който би предпочел да се изправи пред житейските превратности заедно с нея.
	Мъж, който не би се отказал толкова лесно от нея.
	— През последните години Куинт и Саймън станаха доста близки — подхвана кротко Маги. — Съпругът ми се тревожи. Куинт е споделил, че не може да се ожени за теб, нито за която и да било жена, и Саймън смята, че това има нещо общо с нежеланието му да излиза напоследък. Знаеш ли за какво става дума?
	Трябваше да се досети, че няма да се откажат лесно. И все пак не искаше да заклеймят Куинт като негодник, готов да съблазни всяка срещната, нито да стане причина за напрежение между Куинт и двамата му най-близки приятели. По-добре да имат лошо мнение за нея.
	— Нека да е ясно, Куинт поиска ръката ми и аз му отказах. Нямам представа за какво говори Уинчестър. Само преди няколко дни излязох с Куинт на разходка с каретата, така че изобщо не се е затворил в дома си.
	Джулия въздъхна тежко, а Маги се намръщи. Софи се измъчваше от чувство за вина, както заради лъжата, така и заради другите тайни, дето криеше, например съществуването на сър Стивън. Настроението й съвсем помръкна.
	— И казваш, че всичко е приключило? — попита накрая Джулия, макар съвсем да не изглеждаше убедена.
	— Да. Окончателно. И двамата дойдохме на себе си.
	— Е, това поне е нещо — отбеляза Маги. — Предполагам, че до няколко седмици всичко ще се уталожи. Но ми се иска да размислиш. Куинт е чудесен мъж. Би бил прекрасен съпруг. Никога няма да ти е скучно, а и той никога не би си взел любовница.
	— Вече няма значение какво искам, маркизът ми е избрал съпруг.
	— Кой? — извика Джулия. — Обявен ли е годежът?
	— Не, ще го обяви в края на сезона. Отказва да ми каже името му. Убеден е, че ще намеря начин да го отблъсна от себе си.
	— Чакай, не схващам — прекъсна ги Маги. — Баща ти те принуждава да се омъжиш за човек, когото не познаваш, след като би могла да се омъжиш за Куинт? Та това е нелепо, Софи.
	Наистина е нелепо, но само ако знаеш какво мисли Куинт по въпроса.
	— Надявам се да разубедя баща си. Не ми се вярва, че наистина ще го стори. — Но какво значение има? Не може да има Куинт, а всеки друг би бил жалко негово подобие. Вероятно просто трябва да се предаде и да отстъпи.
	Подобни мисли само доказваха, че напълно е изгубила ума си.
	Маги и Джулия си размениха тревожни погледи. Сетне Джулия извърна очи, скръсти ръце и вирна брадичка — жест, който Софи добре познаваше. Джулия бе обидена.
	И този мълчалив упрек я жегна повече от всичко. Двете бяха се сближили почти веднага след запознанството им, всяка доловила у другата нещо, отличаващо я от останалите дами: Джулия, изоставена от съпруга си, макар и девствена, а Софи, изгубила невинността си и негодна за брак. Не можеше да си представи как би живяла без най-близката си приятелка.
	— Съжалявам — избъбри. — Давам си сметка, че ви залях с твърде много информация.
	— Така е — съгласи се Джулия, която хич не обичаше да увърта. — А и това не е всичко. Неотдавна Маги се видя с Пърл Кели. Тъй че бъди така добра да ни обясниш в какво си се забъркала този път?


	Куинт приключи с дълбокото дишане — усещаше тялото си отпуснато, съзнанието — обзето от покой. Пулсът му вече не бе така ускорен и го усещаше като равномерно, приятно почукване в гръдния кош. Стана, протегна се и се замисли, че наистина има полза от медитациите. Чувстваше се… по-спокоен. Всички стави и мускули бяха отпуснати, сякаш току-що бе се изпразнил в Софи.
	А тази мисъл го потисна донемайкъде.
	Тръгна по алеята към къщата. Нощта бе прохладна и тиха. Канис припкаше до нозете му, учудващо умърлушен. Обзе го нелепата надежда, че Софи ще забрави вчерашните горчиви думи и все пак ще дойде. Ще му се разкрещи. Ще му каже, че греши. Ще го целуне.
	_„Обичате ли ме?“_
	_„Не.“_
	Долна лъжа. Обичаше я, откакто преди близо седем години я зърна, облечена с розово-бяла бална рокля. Следеше го изпод гъстите си, тъмни ресници, гледаше го замислено и погледът й бе го жегнал до мозъка на костите. Нещо, което никога нямаше да й признае. Не можеше да се ожени за нея, а да продължава с този… флирт помежду им, означаваше да я нарани още повече.
	Когато се качи по стълбата към верандата, забеляза, че по коридора към кабинета му се движи мъждива светлинка на свещ. Някой от слугите? Но след случая с крадеца Куинт бе наложил строги правила по отношение на кабинета — никой не можеше да влиза там в негово отсъствие. Проследи с поглед как светлинката избледнява. Странна работа. Забърза напред, оглеждайки се на всяка крачка.
	Очите му бяха свикнали с тъмнината в градината, така че не му бе трудно да се ориентира в полумрака. Вратата към кабинета беше заключена. Пред нея нямаше никого, на стълбите — също. Надникна в тесния килер, в който държеше палтата си. Нищо. Тогава откъде се взе свещта?
	Разтри чело. Нелепа история. Видя я с очите си… нали? Но из коридорите нямаше жива душа, това поне бе сигурно. Нима умът му изкривява реалността? И то точно когато бе започнал да се надява, че е постигнал напредък.
	— Дявол го взел — измърмори на себе си.
	В същия миг чу хлопалото на вратата и едва не подскочи. Кой, за бога. Сърцето му препусна обнадеждено. Без да се замисли, се втурна към вратата и рязко я отвори.
	На прага стояха херцог и херцогиня Уинчестър. Лицето на Уинчестър бе изопнато, тревожна бръчица прорязваше челото на Маги.
	— Добър вечер, Куинт. Може ли да вляза? — започна Маги.
	Куинт отстъпи крачка назад.
	— Разбира се — отвърна той и задържа вратата.
	Двамата влязоха, но в следващия миг Уинчестър каза на съпругата си:
	— Ще те чакам в каретата, скъпа — целуна я по челото и хвърли предупредителен поглед към Куинт. Куинт кимна примирено. Ще я изслуша и ще се постарае да не я обиди.
	Уинчестър излезе и затвори вратата зад себе си.
	— Да седнем ли? — обърна се Куинт към херцогинята и извади от джоба си ключа за кабинета. Отключи вратата, отвори и я задържа. — Бих ви предложил питие, но нямам нищо под ръка.
	— Няма нужда. Изпих доста шампанско на скучното политическо соаре, на което бяхме допреди малко. — Тя свали наметалото си и го преметна на облегалката на канапето. Носеше смарагдово зелена вечерна рокля. — Това бе единственият начин да не умра от досада.
	— Боя се, че в бъдеще ви очакват много такива събития — отбеляза Куинт и се отпусна на креслото, след като изчака Маги да се настани на възглавниците.
	— Така е, аз пък го влача по изложби и лекции, тъй че не бива да се оплаквам. Като заговорихме за изложби, видяхте ли тази на Гуарди?
	— Не — Куинт се размърда притеснено. Какво ли е казал Уинчестър на съпругата си? — Напоследък работя усилено по един проект.
	Графинята сплете ръце в скута си — доста целомъдрен жест за жена, наречена от обществото „ирландската блудница“. Колко уместно, че тъкмо тя бе дошла да го види, след като съвсем млада бе минала през не едно и две премеждия. Куинт харесваше Маги. Беше интелигентна и честна, да не говорим, че съумяваше да усмирява Уинчестър. Трудно бе да ненавиждаш жена с такива способности.
	— Не съм съвсем сигурна защо съм тук, Куинт. Но определено не за да ви разоблича. — Тя се засмя и вдигна ръце, сякаш се предава. — Бог ми е свидетел, че съм последният човек, който ще хвърли камък по непристойността. Ала все пак ми се струва, че бих могла да погледна ситуацията малко по-обективно. Съпругът ми… как да кажа, рядко съм го виждал толкова разгневен и разочарован. Джулия също здравата се е разлютила. Решили са да ви заключат нейде със Софи и някой свещеник и да не ви пуснат, докато не се венчаете.
	Куинт въздъхна и поклати глава. Подобно нещо бе напълно в стила на херцогинята. И на Уинчестър.
	— Не мога да се венчая за нея.
	Маги кимна.
	— Интересно. Софи твърди, че сте й направили предложение, а тя е отказала.
	Гърдите му рязко се свиха, сякаш огън гореше дробовете му. Софи бе се опитала да го защити, да поеме вината. Жестът й го трогна, ала не биваше да допусне да лъже заради него.
	— Явно се опитва да попречи на Колтън и Уинчестър да ме удушат. Не съм й правил предложение и няма да го сторя.
	— И защо не?
	Гласът й бе спокоен, равен, а зелените й очи бяха изпълнени с любопитно, а не с гняв. Внезапно Куинт изпита непреодолима потребност да каже истината, вместо да се крие зад поредната стена от лъжи.
	— Знаете ли, че баща ми полудя?
	— Не, но той е починал, когато сте били на…
	— Шест.
	— Доста отдавна. Моите съболезнования, Куинт. Сигурно е било страшно болезнено за едно дете.
	— Така беше — съгласи се Куинт. — Майка ми се съсипа. Обичаха се много. Все се надявах, че ако полагам усилия, развивам ума си и чета много, ще избегна съдбата на баща си. Оказа се обаче, че греша.
	— Какво искате да кажете?
	Куинт й разказа за сполетялата го треска след огнестрелната рана, как за малко е щял да умре, разказа й за пристъпите и страховете си и нежеланието да излиза от къщи. Веднъж започнал, не можеше да спре.
	— Та това е ужасно — прошепна тя, когато той замълча. Безкрайно съжалявам. Нямах представа. Смятахме, че сте се възстановили, и през ум не ни минаваше. Много ни се искаше да присъствате на сватбата, разбира се, но Саймън избърза със специалното разрешение, пък и знаехме, че вие…
	— Не се извинявайте — прекъсна я Куинт. — Със Саймън бяхте на гребена на вълната, и то напълно заслужено. Съвсем естествено е в такъв момент да имате очи само един за друг, особено след дългите години раздяла.
	— А Софи? Къде е нейното място в тази ситуация?
	Куинт се поколеба и Маги продължи:
	— Знам за сър Стивън и за разследванията му. Знам също и че идва да се съветва с вас. Кажете ми какво пропускам.
	Куинт понечи да излъже, да заяви, че Софи не означава нищо за него, но не успя да отрони и звук.
	— Ясно — каза Маги и изражението й се смекчи. — Така и предполагах. Давате си сметка, че здравата сте оплескали нещата, нали? Баща й възнамерява да я омъжи в края на сезона. Софи ще се венчае за непознат, а би могла да се омъжи за вас.
	Куинт не искаше и да помисли за подобно нещо. Не би понесъл друг мъж да е между бедрата й, друг да й носи наслада… да я дари с деца. Огромна буца заседна в гърлото му. Софи заслужаваше да е щастлива. А той трябваше да свикне с мисълта, че ще е щастлива с друг.
	— Не мога.
	Вратата рязко се отвори и Тейлър се втурна в стаята. Бе се облещил от ужас.
	— Милорд, простете, но сметнах, че трябва веднага да ви повикам. Камериерката на лейди София е на задната врата. Отвлекли са сър Стивън.


	Алис кършеше ръце и беше бледа като платно.
	— Момчето от „Черната кралица“ ми каза. Софи му плаща за сведения. Видял да я отвличат, милорд.
	Стомахът на Куинт се сгърчи от ужас.
	— Говорихте ли с него?
	Алис кимна.
	— Няма и петнайсет минути. Дотичал право при мен.
	— Била е в „Черната кралица“?
	— Да. Случило се пред заведението. Казва, че я завлекли в задната уличка… — Гласът й пресекна, тя се разрида и затули уста с юмрук.
	— Куинт, пуснете я да влезе — обади се Маги иззад гърба му. — Алис, елате да седнете.
	Куинт я поведе към кухнята и й предложи стол. С Тейлър бе дошъл и Уинчестър, ала вниманието на Куинт бе изцяло насочено към Алис.
	— Каза ли какво се е случило с нея? — В съзнанието му се завъртяха всевъзможни сценарии, кой от кой по-страховити.
	— Вързали я, нахлузили чувал на главата й. Каза, че се е съпротивлявала, но я хвърлили в някаква карета. Поели към Бишъпс Гейт. Само това успял да види и хукнал към мен.
	— Кои са тези хора? Момчетата на О’Ший?
	— Някакъв непознат и лорд Толбърт.
	— Мили Боже — промълви Маги.
	— Ще ми обясните ли какво става? — обади се Уинчестър.
	Куинт безмълвно разтри чело. Бе толкова сигурен, че Толбърт няма нищо общо с убийствата. Явно е грешал. А ето че именно Толбърт я е отвлякъл. Но къде я е отвел?
	Помъчи се да превъзмогне обзелата го паника, да преглътне гнева, задето за пореден път не бе успял да я защити. Нямаше време за угризения сега, трябваше да я намери. „Мисли“, нареди си.
	— Толкова я молих да не отива отново там — проплака Алис. — Казвах й, че е твърде опасно. Ала не ме послуша — донесоха й вест, че тази вечер ще отвлекат още едно момиче. И отново хукна към „Кралицата“.
	— Отново? — извиси глас Уинчестър в недоумение.
	— Да, милорд. Миналата нощ Нейно благородие разбра, че О’Ший праща бележки на някого в Уайтхол. Реши, че тая работа е много странна. Мен ако питате, не е странна, а опасна.
	— О’Ший е в течение на всичко, случващо се в заведенията му — обърна се Уинчестър към Куинт.
	Значи трябва да започнат от него.
	— Да вървим тогава. Ще вземем вашата карета — и той се спусна към стълбите.
	— И аз идвам — викна Маги.
	— В никакъв случай — отвърна остро Уинчестър, но в следващия миг смекчи тона и й прошепна нещо. Куинт нищо повече не чу, тъй като вече тичаше към предната част на къщата.
	Отвори входната врата. Каретата на Уинчестър чакаше отпред с кочияш на капрата.
	— Милорд!
	Куинт се обърна и видя, че Тейлър бърза към него с два пистолета в ръце.
	— Вземете. Може да ви потрябват — момчето му подаде оръжията, които Куинт не бе виждал до момента.
	Той изгледа иконома озадачен.
	— Защо носите заредени пистолети?
	По лицето на Тейлър плъзна руменина.
	— За защита, милорд.
	Отговорът му се стори крайно незадоволителен, но реши да се занимае с него по-късно.
	— Дайте ги на Уинчестър, ако обичате.
	— Какво да ми даде? — попита Уинчестър, дотичал в този момент.
	— Пистолетите — Куинт кимна към оръжията и Уинчестър побърза да ги поеме. С крак върху стъпалото на каретата, Куинт си пое дълбоко дъх и стисна зъби. — Да вървим.
	Секунди по-късно двамата потеглиха към Източен Лондон. Куинт седеше със затворени очи и се стараеше да диша дълбоко и равномерно. Да не мисли за друго, освен за Софи. За кафявите й очи със златисти петънца. Дългите й мигли. Ведрата усмивка. Смеха й. Вкуса й. И как тръпне, когато я погали.
	— Пратих Маги да повика Колтън. Ще ни чака пред „Кралицата“. Куинт кимна, без да отвори очи. Трябва да я намери, преди да се случи нещо непоправимо. За всичко е виновен само той.


	Ако можеше да се срита, Софи тутакси щеше да го стори. Не можеше да повярва на собствената си глупост.
	По-рано през деня бе получила бележка от неизвестно лице, която уведомяваше сър Стивън, че вечерта Толбърт възнамерява да отвлече още едно момиче. Така че, когато Толбърт се запъти към „Черната кралица“, сър Стивън — въоръжен с пистолет и нож, го последва.
	Бе твърдо решена да не го изпуска от поглед. Допускаше, че твърдението в бележката може да е лъжа, в противен случай обаче държеше да види какво ще направи Толбърт.
	Толбърт прекара вечерта пред рулетката, където непрекъснато губеше пари. В един момент едър мъжага, когото Софи разпозна като човек на О’Ший, се приведе над него и му прошепна нещо. Толбърт кимна, събра нещата си и излезе от заведението. Софи бързо го последва, но видя, че вместо да се качи в каретата си, той поема по алеята, като си подсвирква и върти бастуна си. Тя тръгна на известно разстояние зад него, нетърпелива да разбере накъде се е отправил. Защо не се качи в каретата?
	Шум от стъпки зад гърба й бе единственото предупреждение, преди груба ръка да запуши устата й. Чифт яки ръце я сграбчиха и тя усети вонята на тютюн и пот — толкова силна, че едва не повърна. Отпусна се с цялата си тежест с надеждата нападателят й да я изпусне — и той наистина я изпусна, ала само за миг. Тя изкрещя, в случай че Дженкинс е наблизо, но непознатият изруга и светкавично я сграбчи пак, този път по-здраво.
	— Бива си те — изръмжа мъжът и така я стисна, че Софи остана без дъх. Опита да пъхне ръка в джоба и да измъкне ножа, но не успя и непознатият я затегли към близката уличка. После извади въже и тя започна яростно да се съпротивлява. Взе да рита във всички посоки, ухапа го по ръката. Извиваше се, крещеше, опита всичко, дето й хрумна… ала изотзад изскочи още един мъж и двамата бързо я надвиха. Със свито сърце видя как изхвърлят пистолета и ножа й.
	Сетне всичко се разви с бясна скорост. Завързаха ръцете й, запушиха устата й и нахлузиха чувал на главата й. Един юмрук в челюстта и тя се просна на твърдата мокра настилка. Вързаха краката й и грубо я вдигнаха.
	Метнаха я в каретата и потеглиха. Пътуваха дълго и когато каретата най-после спря, Софи нямаше представа къде се намира. Нахлузеният върху главата й чувал й пречеше не само да вижда, но и да чува и да долавя миризми. Когато отново я вдигнаха и понесоха нанякъде, в гърдите й се надигна мрачно предчувствие. Качиха се по няколко стъпала.
	Тя се помъчи да спре надигащата се паника „О, Господи. Ще умра.“ Ще умре и никога вече няма да види Куинт. Никога вече няма да види баща си и мащехата си, нито Джулия. Защо, о, защо бе тръгнала сама?
	Надяваше се, че Дженкинс е проследил похитителя й, но нямаше как да е сигурна. Можеше да разчита само на себе си. Трябваше да запази спокойствие, да не губи самообладание. Това бе единственият й шанс да се измъкне жива.
	Отвори се врата. Под чувала бе горещо и душно и тя с мъка си поемаше въздух.
	— Отлично. Сложете я ето там, ако обичате.
	Изисканият, плътен глас не се чуваше ясно под зеблото, но й се стори смътно познат. Бе го чувала и преди. Кой ли е този човек?
	В следващия миг някой я блъсна грубо и тя се стовари на пода. Пламналата болка я остави без дъх.
	Някой дръпна чувала от главата й. Очите и засмъдяха въпреки мъждивата светлина и тя неволно стисна клепачи. След секунди примигна и предпазливо отвори очи. Намираше се в спалня. До стена в единия край имаше грубо сковано легло, а в другия — дълга маса. Мебелировката се изчерпваше с няколко стола.
	Двама мъже я гледаха втренчено. Лорд Толбърт, със самодоволната си усмивчица, и лорд Хъдсън от Министерството. Онзи, който бе я заговорил на бала у Портланд. Усмихваше й се благосклонно, облегнат на бастуна, който стискаше в лявата си ръка.
	— Лейди София. Безкрайно съм ви благодарен, че се присъединихте към малкото ни празненство.


>	Двадесет и втора глава

	Куинт така и не разбра как Уинчестър и Колтън успяха да убедят О’Ший да се качи в каретата му. Напоследък се чувстваше по-добре, но се ужасяваше при мисълта да влезе в претъпканото заведение. Вероятно нямаше нищо да му стане, но не бе изключено и да му призлее. А да получи пристъп точно сега, когато трябваше да разсъждава трезво и бързо, за да помогне на Софи, бе риск, който не искаше да поеме.
	— Защо господата смятат, че знам какво се е случило с Нейно благородие? — изръмжа О’Ший от отсрещната седалка. Уинчестър седеше до Куинт, а Колтън и Фицпатрик, слугата на херцога, бдяха отвън.
	— Защото прекрасно знаеш, че и тя, и Толбърт са били в „Кралицата“ — натърти Куинт. — Ти ли му плати да я отвлече?
	О’Ший се изхили.
	— Не бих дал и пукната пара на Толбърт, та дори да ми обещае гърне със злато, дето бълва сапфири.
	— Но все пак си я видял.
	— Така си е, милорд, видях я. Хем я предупредих да не стъпва повече тук. — Той цъкна с език от възмущение. Бога ми, мислех, че е по-умна.
	— Кой я отвлече? — процеди Куинт.
	О’Ший бръкна в джоба на палтото си и извади плоско метално шише.
	— Дали да пийнем? Може пък да ме убедите да се разприказвам, стига да проявите малко повече уважение, милорд.
	— Няма да пия с теб. Дори да пиех алкохол — нещо, което не правя, — не бих изпил и глътка с човек, допуснал да избиват момичета му, без и пръста да си мръдне да ги защити.
	Уинчестър цял настръхна, ала О’Ший само се подсмихна и отвори шишето. Надигна го и отпи голяма глътка.
	— И защо според вас не съм си мръднал пръста, Ваше благородие? Може пък да се опитвам да намеря решение по моя си начин.
	— Не ти вярвам — отсече Куинт. — Ако беше така, виновникът щеше да виси от моста, обесен на червата си.
	— Нещата невинаги се решават с насилие, милорд. Може да се добереш до информация и по друг начин.
	— Да разбирам ли, че изнудваш убиеца?
	О’Ший изви уста иронично.
	— Схватлив сте, Ваше благородие. Хубаво е да знаеш, че някои слухове отговарят на истината.
	Куинт не му обърна внимание.
	— Значи не е Толбърт. — Толбърт не може да си позволи да плаща на изнудвач. Бил е прав през цялото време. Но ако не е Толбърт, тогава кой?
	— Не е Толбърт — кимна О’Ший и отпи още една глътка. — Лорд Уинчестър? — той вдигна шишето. — Искате ли да опитате пак?
	— Не — твърдо отказа Уинчестър. И не беше за чудене, защото последния път, когато пи с О’Ший, се наложи да го изнесат на ръце. — Кой е тогава? Кой отвлече лейди София?
	— Все пак Толбърт е замесен — каза Куинт, а мислите му препускаха. — Иначе нямаше да го пуснеш да припари до заведението. За какво ти беше? — Той стисна клепачи. — Изнудваш убиеца, а Толбърт… ти е носил сведения. Работил е и за двамата.
	— Как така за двамата? — съвсем се обърка Уинчестър.
	— За убиеца би било твърде рисковано да го виждат с всяко от момичетата — обясни Куинт. — Толбърт така и така ходи във вертепите, тъй че уговаря момичетата и се разбира с убиеца. А това обяснява защо точно него са видели последен с Памела.
	— Пипна три от момичетата ми, преди да се усетя — рече О’Ший. — Затова мина на уличниците на Хартли. Заплаших го, че ще хвърля топките му на прасетата, ако още веднъж пипне нещо мое. Но честно казано, Толбърт не знаеше, че онзи ги убива. Мислеше, че ги иска за по-груби игрички.
	— А когато взеха да вадят момичетата от реката? И да пишат по вестниците?
	— Повярва ми чак след последното. Не е от най-умните, нашият Толбърт.
	Сърцето на Куинт затуптя като лудо. Щом Толбърт е замесен, значи спокойно е могъл да натика Софи в ръцете на убиеца. Гърдите му се свиха, сякаш притиснати от непосилна тежест.
	— Тогава за кого работи Толбърт?
	О’Ший се почеса по брадичката.
	— Май имам нещо за вас, милорд. И ми се струва съвсем справедливо.
	— Хиляда лири.
	— Две.
	— Имаш ги.
	О’Ший прибра шишето и се облегна назад.
	— За лорд Хъдсън работи. Знаете ли кой е?
	Куинт замръзна, свят му се зави. Мили боже. Хъдсън. Министерството. Той потърка нос.
	— La Gauche. Трябваше да се сетя.
	— Левичарят? Какви ги дрънкате? — Уинчестър присви очи в пълно недоумение.
	— Едно от момичетата — каза Куинт, — третата жертва, е имала редовен клиент. Наричала го La Gauche. Съквартирантката й решила, че го нарича така, понеже членът му е извит наляво, но момичето явно е имало друго предвид. Хъдсън държи бастуна си с лявата ръка.
	— Мили Боже — прошепна Уинчестър. — Та Хъдсън е жесток човек. В парламента умират от страх от него.
	Куинт много добре знаеше колко жесток може да бъде Хъдсън. Трябва час по-скоро да открият Софи. Той изгледа О’Ший с присвити очи.
	— Къде води момичетата?
	О’Ший разпери ръце.
	— Знам само, че някъде при Блакфрайърс Бридж.
	Логично. Всички тела бяха извадени по-надолу по течението. Той кимна към вратата и Уинчестър я отвори.
	О’Ший се надигна.
	— Милорд — рече той на Куинт с крак на стъпалото. — Още не я е убил. Обича първо да си поиграе с тях, та хубавичко да ги сплаши.


	Софи се опита да преглътне, но затъкнатият в устата й парцал й пречеше. Пък и устата й бе пресъхнала от страх. А може би от ужас? От ужасен страх? О, Господи. Бе на път да изпадне в истерия.
	Ръцете й бяха изтръпнали, въжето се врязваше болезнено в кожата. Опита да разхлаби възлите, та да промуши ръце през клупа, но не успя. Да беше й останал поне ножът.
	— Много сте привлекателна — рече Хъдсън, сочейки краката й. — Не ми е хрумвало, че жена с мъжки дрехи може да е толкова съблазнителна. Браво на вас, София.
	Толбърт я изгледа похотливо и тя потрепери от погнуса.
	— Нищо чудно, че не искахте да се дуелирате — Толбърт потърка чатала си. — Ако бях се усетил по-рано, че вие сте сър Стивън, нещата щяха да се развият по друг начин. Мога само да съжалявам.
	— Аз пък само да се радвам. — Тъмните очи на Хъдсън блеснаха и Софи усети как я полазва хлад.
	— В такъв случай ви оставям да действате. — Толбърт се обърна и пое към вратата. — Утре очаквам двойно заплащане…
	В този момент Хъдсън светкавично измъкна от бастуна си дълга, тънка рапира. В следващия миг връхлетя върху Толбърт и Софи успя да види само рязкото движение на ръката му и червените пръски, бликнали към отсрещната стена. Толбърт размаха ръце, сетне се свлече на земята, а под тялото му бързо се образува локва кръв.
	Наистина ли го…? Софи зяпна от ужас. Никога не бе виждала да убиват човек. И със сигурност не бе виждала толкова кръв. О, Господи. В гърлото й се надигна жлъч и тя с мъка я преглътна. Опита се да диша през носа, но в дробовете й нахлу неприятна миризма на метал и съвсем я замая. „Дръж се. Не можеш да припаднеш точно сега.“
	Извърна поглед и си наложи да се стегне. Хъдсън се разсея за момент и тя отново се захвана с въжето около китките си. Ала то бе толкова стегнато, че при всяко движение се впиваше още по-силно в кожата й. Доплака й се от болка.
	— Излишно се мъчите да се освободите. — Хъдсън застана зад нея. Софи не го виждаше и нямаше представа какво се кани да направи, но подозираше, че ще е нещо неприятно. — Съвсем ненужно си причинявате болка. Ще видите как ще се позабавляваме двамата.
	Той се пресегна и развърза превръзката около устата й. Парцалът падна на земята и Софи раздвижи схваната си челюст.
	— Защо не пищите, София? — Той се подсмихна. — Не че има значение, ако го сторите. Наоколо няма никого.
	— Защо съм тук? — Гласът й бе пресипнал.
	— Реших, че е крайно време да се срещнем насаме. Напоследък започнахте да ме дразните. Бедничкият Толбърт. Доста го изнервихте тия дни.
	Наистина, бедничкият Толбърт. Софи се стараеше да не поглежда трупа.
	— Но щом е мъртъв, можете да ме пуснете. Нищо не мога да докажа.
	— Хайде, хайде. Мислехте, че Толбърт убива момичета, нали? Не ви ли се иска да разберете какво всъщност се случва?
	Колкото повече знае, толкова по-голям ще е рискът за него, ако я остави жива. Тя поклати глава.
	— Не. Ще приема, че е бил Толбърт. Истината не ме интересува.
	— Вече е твърде късно. Дойде време да бъдем заедно. — Той отиде до дългата маса и остави бастуна рапира върху нея. Софи, която се мъчеше да седне, зърна наредените отгоре инструменти. Скоби и ножове. Шишенце с течност. Господи, това трион за кости ли е?
	— Вратата е заключена — осведоми я той, забелязал движенията й. — Прозорец няма. Ако мислите да бягате, няма да успеете.
	Трион за кости. Отново жлъч се надигна в гърлото й и я задави. Едва се сдържаше да не ревне.
	— Имам няколко въпроса, преди да ви дам това. — Хъдсън застана пред нея с шишенцето в ръка.
	— Какво е това?
	— Мое изобретение. На крачка съм да направя съвършената комбинация. Ще държи ума ви бистър, та да можем да се забавляваме, и същевременно ще ви направи толкова покорна, че да развържа ръцете ви.
	По гърба й се стече вадичка пот. „Накарай го да говори, за да го разсееш.“
	— Какви въпроси?
	— Къде държи Куинт записките си? Знам, че не са в писалището му.
	— Значи вие сте влезли в къщата му!
	Хъдсън се намуси, сякаш бе го накарала сам да лъсне обущата си.
	— Скъпа моя, имам си хора, за да вършат такива неща вместо мен. Макар че, ако бях влязъл аз, със сигурност щях да намеря каквото търся.
	_„Съмнявам се.“_
	— За какво са ви притрябвали записките на Куинт?
	— Един познат, важен руски дипломат, разбра за… — той махна с ръка, мъчейки се да намери подходяща дума — заниманията ми с момичетата, които така упорито разследвате през последните месеци. За беда, изчезна някъде, но ми прати съобщение, че няма да ме издаде, ако му предам нещо важно за руското правителство. Разчитането на шифъра, върху който работи любовникът ви, ще свърши чудесна работа, стига да успее да го довърши.
	Софи се опита да не реагира на думата „любовник“.
	— Тогава помолете Куинт да ви предаде каквото е свършил до момента.
	— Помолих го. А той отказа, което е разбираемо. Хора като мен и Куинт се стремят към съвършенство. Не обичаме да оставяме нещата недовършени.
	Софи разбра намека, — че е в ръцете му и няма да се измъкне. Ушите й взеха да бучат.
	— Не зная върху какво работи, нито къде държи записките си.
	Изпитателният му поглед я плашеше. Имаше чувството, че чете мислите й.
	— Лъжете — отсече Хъдсън. — Както и да е. Съвсем скоро ще си кажете всичко.
	Той махна тапата на шишенцето и пристъпи, леко накуцвайки без бастуна.
	— Чакайте. — Софи опита да се дръпне назад, но не можа — ръцете и краката й бяха здраво завързани. — Сигурна съм, че не искате да го сторите. Баща ми…
	— Баща ви има известно влияние, но не може да се мери с мен. А и вече съм се научил да прикривам грешките си — той посочи тялото на Толбърт и отново пристъпи към нея.
	— Кажете ми — избъбри Софи, преди да я сграбчи. — И Роуз от „Палавото коте“ ли убихте?
	Усети, че въпросът й го свари неподготвен. Хъдсън се поколеба.
	— Да, макар да не успях да направя с нея каквото ми се искаше. Големи главоболия ми създаде. Наложи се да използвам бастуна си по нея и едва не го счупих.
	Софи трепна. Бедната Роуз.
	— И нейното тяло ли е в реката?
	— Точно така, но се постарах да не изплува като другите. Не заслужава да я намерят, след всичко, дето ми причини.
	Обяснението му прозвуча нелогично и Софи реши да не му обръща внимание.
	— Защо отсичате дясната им ръка?
	Устата му се изкриви в студена усмивка, зловеща и същевременно надменна.
	— Дяната ръка е най-ценният им инструмент, не мислите ли? Най-важният източник на наслада както за жената, така и за клиента. А и всяка ръка е неповторима. Честно казано, доста са красиви. Жалко, че не мога да ви ги покажа.
	Стомахът й се сгърчи от погнуса и тя задиша дълбоко.
	— Защо… защо убивате тези нещастни момичета?
	Хъдсън се изсмя подигравателно.
	— Нещастни момичета? Та това са най-обикновени уличници. Развличам се с тях от години и никой не дава пукната пара.
	Години?
	— Но телата започнаха да се появяват едва преди четири месеца.
	— Защото методите, които използвах, взеха да ме отегчават. Колкото и да е чудно, прасетата изяждат по-малко от очакваното. А що се отнася до другия ви въпрос, правя го, защото се забавлявам. Властта — той вдиша дълбоко и гръдният му кош се изду — е изключително възбуждаща. Когато държиш нечий живот в ръцете си… усещането е несравнимо.
	— Хайде сега — той поднесе шишенцето към нея. — Отворете уста като добро момиче.


	— Трябва да е близо до водата — каза Куинт. Барабанеше с пръсти по седалката в пресекливата симфония на едва сдържана паника. Тримата с Колтън и Уинчестър препускаха към Блакфрайърс Бридж. — В някоя изоставена постройка, за да не го издадат виковете.
	Колтън и Уинчестър се спогледаха. Куинт не им обърна внимание. Налагаше се да мисли хладнокръвно като Хъдсън, да не допуска страхът и яростта да размътят съзнанието му. Ако се остави на чувствата, те ще го сломят. И никога няма да намери Софи.
	— Не би се доверил на слуги, нито на нает файтонджия, така че вероятно сам кара каретата. С този крак и с труп на ръце, та макар и на жена, не може да изкачи много стъпала, така че трябва да се оглеждаме за първи или втори етаж. Постройка без прозорци, стига да е успял да намери.
	— Куинт — обади се кротко Колтън. — Дишайте. Ще я открием.
	Куинт затвори очи и задиша дълбоко.
	— Защо не сте я придружили, когато е излязла, предрешена като сър Стивън? — Бе логично Уинчестър да зададе този въпрос. Открай време обичаше да закриля жените. — Не ви ли хрумна, че може да се случи подобно нещо.
	Укорът в гласа му бе ясно доловим, Куинт стотици пъти бе се питал същото. „Как можа да допуснеш това?“
	— И защо трябваше да платим на О’Ший цяло състояние, та да дойде при вас, вместо да отидете в заведението? — обади се Колтън.
	Не можеше да крие повече. Просто не можеше. Нуждаеше се от помощта им, за да спаси Софи, а и бездруго им дължеше отговори. Куинт заговори със затворени очи.
	— Болен съм. Откакто стреляха по мен, имам припадъци.
	— Като баща ви? — попита Колтън И двамата знаеха с подробности за случилото се с баща му, така че бе излишно да обяснява.
	— Именно. Нямам представа до какво може да доведе пристъпът и гледам да си стоя у дома. Или в карета.
	— Дявол го взел, защо не ни казахте? — гласът на Уинчестър изплющя като камшик.
	— Защото се справям. Вероятно няма да намеря лек, но търся решение. Някои експерименти се оказаха сравнително успешни.
	— Кои например?
	Да се люби страстно със Софи.
	— Движение. И медитация.
	Каретата поднесе на поредния завой и коленете им се удариха.
	— И все пак беше редно да ни кажете — отбеляза Колтън, когато си възвърнаха равновесието — София явно е знаела.
	Куинт не отговори. Да, може би трябваше да им каже, но не искаше да ги тревожи. Стигаше му, че Софи бе научила.
	— Няма да ви сполети съдбата на баща ви, Куинт. Няма да го допусна — отсече Уинчестър решително. — Каквито и средства да са ви нужни, лични или политически, знайте, че ще ги имате.
	— Благодаря ви — отвърна Куинт сериозно. Тежката миризма на плесен, която се надигаше от Темза, бе се усилила. Почти бяха стигнали.
	— Излизали ли сте от къщи преди? — попита Колтън.
	— Едва напоследък. Един-два пъти се возих в каретата със Софи. — Тялото му се сгърчи, като изрече името й, и сякаш вътрешностите му се сплетоха от ужас какво ли става с нея в този момент. Ако и косъм падне от главата й, ще разкъса Хъдсън на парчета.
	— Колко още има до моста? — попита той, надничайки през прозорчето.
	— Пет пресечки. Или шест.
	— По-добре да вървим пеша. Хъдсън може да чуе тропота на каретата.
	— Ще можете ли? — попита го Уинчестър загрижено.
	Куинт имаше опасения. Сърцето му вече блъскаше в гърдите от страх, че няма да я намери навреме. Едно нещо бе сигурно — болестта му нямаше да попречи друг да я намери. Нямаше да допусне Уинчестър или Колтън да се забавят заради него.
	На следващия ъгъл подминаха спряла двуместна карета, която Куинт разпозна на мига.
	— Спрете, това е каретата на Дженкинс. Изглежда, е проследил Софи дотук.
	Уинчестър подвикна на кочияша да спре. След секунди тримата изскочиха навън, а Фицпатрик слезе от капрата. Усетил, че очите му се замъгляват, Куинт взе да мига трескаво. Не, дявол да го вземе. Опълчи се с всички сили срещу нарастващата паника и започна да диша дълбоко.
	Нечия ръка го тупна по рамото.
	— Добре ли сте?
	Куинт кимна на Уинчестър, а Колтън се провикна:
	— Каретата е празна. Мислите ли, че Дженкинс е влязъл вътре?
	— Най-вероятно да, щом не е тук. — Куинт посочи сградата две къщи по-надолу — голяма постройка без прозорци на втория етаж. Отпред стоеше двуколка — Куинт бе готов да се обзаложи, че е на Толбърт. — Започнете оттам. Единственият ни шанс е да го изненадаме, но трябва да сте бързи и тихи. — Сърцето му биеше твърде силно, твърде припряно. Ушите му бучаха. Тримата го погледнаха нерешително. Софи, трябва Софи да спасят, не него. — Вървете!
	Въоръжени с четири пистолета, мъжете хукнаха нататък. Куинт пое бавно след тях, обзет от ненавист към себе си и към безсилието да й се притече на помощ. „Софи се нуждае от теб, безполезен човеко!“
	Помъчи се да върви напред, макар да му се струваше, че сградите се люлеят. Имаше чувството, че е попаднал във водовъртеж. На челото му изби пот. „Не мога да се справя.“ Копнееше за Софи. Копнееше да я докосне и да почерпи от силите й. Копнееше да чуе гласа й. Да чуе как го уверява, че болестта не го е победила.
	Протегна ръка към тухлената стена вдясно, та да се задържи. Вдиша дълбоко. Въздухът не му стигаше, гърдите го стягаха. Опита да си вдъхне увереност, че ще я намерят. Софи е умна. Ако е имало начин да остави следа, която да ги насочи къде са я отвели, щяла е да го направи.
	Внезапно, докато пресичаше тясната улица пред сградата, му хрумна нещо. Как е дошъл Хъдсън дотук? Нима е пътувал с Толбърт? Нещо го караше да се съмнява, че Хъдсън ще се качи в една карета с Толбърт. А и телата неизменно се озоваваха във водата. Далеч по-лесно е да ги хвърли от лодка, отколкото от брега или пристанището. Така би било по-трудно да го забележат.
	Присви очи през тесния проход към разпенената река отсреща. Оттук се чуваше само тихото й бучене. Небето бе ясно и луната стелеше бледата си светлина над града. Успя да види, че задната фасада на сградата почти опира в брега.
	В същия миг долови раздвижване край водата. Напрегна взор. Пазач? Крадец? Бракониер? Не, сякаш мъж… понесъл човешко тяло.


>	Двадесет и трета глава

	Без да се замисли, Куинт хукна по тясната алея колкото може по-тихо. Ако отпред наистина бе Хъдсън със Софи — а вероятността беше огромна, — бе много важно да го изненада, преди да я нарани. Нищо не би спряло Хъдсън да я убие, ако усети, че е попаднал в клопка.
	Стига тя да не е вече мъртва.
	Потъна в сенките и страхът го сграбчи за гърлото. Не може да е мъртва. Трябва да е жива. Не бива да я загуби точно сега, не и след всички тези години.
	_„Обичам ви.“_
	Дали изобщо се досещаше какво означават тези думи за него? Означаваха… всичко. Ключ към нерешимо уравнение, нова планета на небето, доказателство за теорема, лек за нелечима болест. Куинт бе решен да ги чуе отново.
	Стараеше се да диша дълбоко и да напредва колкото може по-бързо, впил поглед във фигурите на брега. Когато приближи, видя, че мъжът, преметнал тежкия вързоп на дясното си рамо, крачи вдървено към малка лодка, привързана на брега. Със сигурност бе Хъдсън, но вързопът в ръцете му бе така омотан, че не можеше да разбере дали е Софи.
	През задната врата на сградата, която сега се падаше вляво от Куинт, изскочи Уинчестър.
	— Спри! — кресна той.
	Хъдсън се стресна и ускори ход към лодката. Куинт хукна към реката, но Уинчестър го изпревари. Хъдсън захвърли вързопа на брега и понечи да се качи в лодката, ала Уинчестър го сграбчи и го повали на земята. Останалото се случи твърде бързо. Хъдсън бръкна във вързопа и извади бастуна.
	— Има рапира! — извика Куинт и се втурна напред.
	Но закъсня. Хъдсън измъкна рапирата, която проблесна на лунната светлина, когато той връхлетя Уинчестър. Херцогът едва успя да отскочи. Острието не го прониза, но го удари странично и той се олюля.
	Куинт вече бе стигнал до размекнатата пръст на брега. Хъдсън впи очи в неговите със стъклен блясък. „Сигурно това е лудостта“, рече си Куинт и гърбът му се вледени. Без да изчака какво ще последва, Хъдсън бързо пое към няколко скупчени край реката сгради.
	— Хванете го, Куинт! — викна Уинчестър с пресеклив от болка глас.
	С една ръка притискаше ребрата си, а с другата се мъчеше да махне одеялото от Софи.
	— Жива е! — извика. — Упоена, но жива. Ще остана с нея. А вие вървете, Куинт! Трябва да го настигнете.
	При думата „жива“ краката на Куинт едва не се подкосиха от облекчение. Хъдсън ще си плати.
	— Погрижете се за нея — подвикна той на Уинчестър и се втурна след Хъдсън, който бе потънал в тъмните улички между сградите. Стига да не припадне, няма да го остави да му се измъкне. Хъдсън вероятно щеше да опита да се шмугне в някоя сграда, но Куинт бе решен да не му даде такава възможност.
	Излезе на улицата и видя как Хъдсън свива зад ъгъла. Хукна с всички сили и ботушите му затрополиха по мократа настилка. Помъчи се да диша равномерно и да не откъсва взор от Хъдсън. По това време кварталът бе напълно опустял, но из уличките още просветваше някоя и друга кръчма или публичен дом. Ами ако Хъдсън опита да се вмъкне някъде? И ако наистина хлътне в някое заведение, какво ще прави Куинт?
	Хъдсън тръгна към една широка врата от другата страна на улицата и изчезна зад нея. Постройката бе масивна, без табела и прозорци, а отпред бяха завързани няколко коня. Вътре явно имаше много хора. Дали Хъдсън влезе с някаква цел, или бе тласкан от отчаяние?
	Куинт нямаше друг избор, освен да го последва.
	Бутна вратата, без да знае какво да очаква. Отвътре изригнаха викове като при конно състезание. Преддверието бе ярко осветено, но Хъдсън не се мяркаше никъде. Куинт спря нерешително пред втората врата и разтърка слепоочия. „Може би не е толкова страшно — каза си. — Може би ехото усилва крясъците.“
	Застави се да прекрачи прага и още в първия миг му стана ясно, че положението е далеч по-страшно, отколкото се опасяваше. Бе се озовал насред боксов мач. В средата на подобното на пещера помещение се издигаше площадка, на която двамина голи до кръста мъже се дебнеха един друг, заобиколени от развълнувано множество. Магистратите не гледаха с добро око на боксовите мачове, затова любителите им ги провеждаха тайно или извън очертанията на града, а славата им се носеше надалеч. Бяха се събрали поне стотина души, които крещяха и пляскаха с ръце.
	_„Откажи се. Върни се при Софи. Кажи, че си го изгубил.“_ Но така може да пострада още някое момиче, та дори Софи.
	Няма да допусне това, щом има и най-малката възможност да го предотврати. Хъдсън бе някъде в залата. От Куинт се искаше само да се държи на крака, за да го намери. Вперил поглед в площадката, той взе решение.
	Тръгна напред. В помещението бе горещо и душно, вонеше на алкохол, тютюн и потни тела. Напредваше крачка по крачка, а пред очите му прехвърчаха искри, щом се докоснеше до нечии рамене. Главата го болеше, всеки удар на препускащото му сърце отекваше в главата му, ала той не спираше да се оглежда сред навалицата. „Никой не ти обръща внимание — повтаряше си. — Всички гледат мача. Никой не го е грижа, че се потиш и си на път да се свлечеш на пода.“
	Дробовете му се свиваха болезнено и Куинт не можеше да диша, но не се предаваше. Трябва на всяка цена да се добере до ринга, независимо какво ще му случи. Бе готов да го завлекат в лудницата, стига да е сигурен, че Софи не е в опасност. Ала цяла вечност му отне да си проправи път до ринга. Надяваше се поне Хъдсън да има същия проблем, опитвайки да се измъкне.
	От ринга го деляха не повече от три метра, когато усети тежка ръка на рамото си. Подскочи, вдигна глава и видя лорд Маклийн.
	— Куинт, не съм предполагал, че ще ви срещна на такова място. Ще ви се да гледате по-отблизо, а?
	— Ринга — викна Куинт. — Трябва да се добера до ринга.
	Маклийн го изгледа с недоумение.
	— Защо?
	— Лорд Хъдсън. Нападна лейди София. — Бе излишно да продължава, защото Маклийн тутакси се втурна, избутвайки хората от пътя си, повлякъл Куинт след себе си.
	— Сторете път, господа — крещеше той. Никой не смееше да се възпротиви, дори и в долнопробен квартал като този, прочут с избухливите си жители, така че след броени секунди стигнаха до площадката.
	Куинт се изкатери с помощта на въжетата и Маклийн го последва.
	— Търсете го сред тълпата — викна Куинт на Маклийн. — Тъмна коса, късо подстригана. Накуцва.
	— Ей — възмути се единият от боксьорите с подута устна и окървавено лице. Двама от съдиите също се впуснаха да ги спрат.
	— Не може да се качвате тук.
	Тълпата закрещя, настояваше франтовете да слязат от ринга, та боят да продължи. Несъмнено бяха заложили пари за изхода от двубоя, а присъствието на Куинт и Маклийн пречеше на естествения развой на събитията. Куинт обаче пет пари не даваше за негодуванието им, остави Маклийн да се разправя с гневната тълпа, взирайки се напрегнато в залата. Насреща му се вълнуваше море от недоволни лица, отправили взор към него — всички, освен едно.
	Зърна тила на Хъдсън, който се промъкваше през стълпотворението в дъното на помещението.
	— Спрете го! — викна той и го посочи. — Това е ковчежникът, бяга с парите ви! — Да изобличи Хъдсън като убиец, едва ли би смутило тази сган, ала опасността да изгубят парите си, на мига привлече вниманието им.
	Онези, които стояха най-близо до въжетата, замлъкнаха. След миг се разнесоха ядовити гласове — явно предаваха думите му на хората отзад. Виковете преминаха в ропот, който се разля като вълна. Очевидно Хъдсън долови, че нещо става, и опита да ускори крачка, но тълпата пресече пътя му — бе го осъдила, без да се интересува от подробности.
	— Не го оставяйте да се измъкне, момчета — отекна гръмовният глас на Маклийн. — Не го оставяйте да отмъкне парите ви!
	Той понечи да си пробие път напред, но безуспешно. Подобно на случилото се на Площада на революцията преди няколко години, ситуацията скоро излезе извън контрол и човешката маса се струпа около хванатата в капан плячка. Всички, жадни за кръв и зрелища, се струпаха в задната част на залата, където един добре облечен господин се мъчеше да избяга. Куинт вида как Хъдсън се бори и крещи срещу нападателите си, опитвайки да се отскубне.
	— Най-добре да вървим, преди да го разкъсат — подвикна на Маклийн.
	Двамата скочиха от ринга. Куинт остави Маклийн да го води и шотландецът се захвана да избутва хората от пътя им. Бе странно, че бърза да спаси Хъдсън, ала Куинт предпочиташе да го види изправен пред магистратите, а не смазан от тълпата.
	Маклийн крачеше решително напред и за броени минути стигнаха до другия край на помещението. Тълпата вече се отдръпваше с радостни възгласи. Куинт преодоля последните няколко метра и разбра защо крещят. Хъдсън, намушкан многократно и стъпкан от безброй нозе, лежеше на пода с втренчени в тавана безжизнени очи.


	Куинт бе в каретата и се мъчеше да се успокои. Да диша дълбоко и равномерно. Да пропъди мислите от съзнанието си. Колтън бе откарал Софи у дома. Куинт така и не можа да я види, но го увериха, че е само упоена и се нуждае от здрав сън.
	Уинчестър още не беше си тръгнал, бе зает с властите. Хъдсън беше важна фигура в правителството на Негово величество и на мястото на инцидента пристигнаха неколцина висши служители, за да овладеят ситуацията. Тъй като никой не проявяваше интерес към Софи, Куинт нямаше нищо против да седи в каретата и други да се занимават с обстоятелствата около смъртта на Хъдсън.
	Вратата на каретата се отвори и по стъпалата се качи мъж с нахлупена над лицето шапка. Куинт вдигна глава и го зяпна смаян.
	Маркиз Ардингтън. Бащата на Софи.
	Куинт загуби ума и дума — нещо, което му се случваше изключително рядко.
	— Виждам, че не ме очаквахте — маркизът седна и свали шапката си. Имаше усмивката на Софи и същата светлокафява коса. — Как се чувствате, Куинт?
	— Добре, сър — отвърна машинално Куинт и поизправи рамене. — Какво ви води тук? — Дали знае за връзката му със Софи? За сър Стивън и разследванията му? В съзнанието му се завъртяха безброй въпроси, но той се постара да ги пропъди.
	— Изглежда, съм ви много задължен — подхвана Ардингтън.
	Гърлото на Куинт се стегна от тревога. Задължен?
	— Защо?
	— Задето разкрихте тайната на Хъдсън. Дори не подозирахме за истинската му същност. Малцина проявиха интерес към убитите момичета, захвърлени в реката. Но явно, по една или друга причина, сте решили да разследвате убийствата им.
	Куинт едва се сдържа да не го поправи. Заслугата бе изцяло на Софи. Та нали тя бе събирала доказателства и бе разпитвала близките на изчезналите, тя бе накарала Хъдсън да излезе от скривалището си. Ако не беше Софи, Куинт никога нямаше да се захване с подобно нещо. Но нямаше как да го каже на баща й.
	— Имах помощник — успя да каже.
	— Дочух. Младеж на име Стивън. Поздравявам и двама ви. — Ардингтън кимна доволно. — Негово величество ви е много задължен, както и аз.
	Ардингтън знае за сър Стивън? Ама че абсурден разговор. Нямаше търпение да го предаде на Софи.
	— Защо?
	Ардингтън сложи шапката на коляното си и скръсти ръце.
	— Куинт, Хъдсън не беше единственият, който знаеше над какво работите.
	Шифърът.
	— Макар че не научих за усилията ви от него — продължи Ардингтън. — Когато разбрах с какво сте се захванали, се питах защо Хъдсън не е споделил с никого. Разчитането на шифъра на Виженер би било от огромна полза за кампаниите на Негово величество и въпреки това Хъдсън е скрил информацията.
	— А вие как разбрахте? — полюбопитства Куинт, неспособен да сдържи любопитството си.
	— Сложих свой човек в къщата ви. Някой, който да ви наглежда.
	За част от секундата Куинт помисли, че Ардингтън има предвид Софи, но в следващия миг се досети.
	— Тейлър.
	Ардингтън се усмихна.
	— Именно. Исках, наред с другите си задачи, да ви държи под око. Признавам, твърде млад е, а и не е особено добър като иконом, но е дяволски умен и е отличен агент.
	Агент?
	— Това означава ли…?
	— Точно така. От години работя за Министерството, макар напоследък да не съм много активен. Втората ми съпруга предпочита да не се излагам на опасност.
	— А Соф… Лейди София знае ли?
	Устата на Ардингтън трепна.
	— Не, не знае. Не исках да я тревожа. Винаги съм се старал да я пазя и в крайна сметка може би я разглезих. Но ми се искаше да води нормален живот на младо момиче.
	Куинт с мъка се сдържа да не прихне. Нима Ардингтън няма и бегла представа какво се случва под собствения му покрив? Бе чувал да казват, че гледаш ли надалеч, често пропускаш онова, дето се случва под носа ти. За късмет на Софи.
	— Какво е смятал да направи с шифъра, след като не е имал намерение да го предаде на министерството?
	— Предполагам, че е успял да го продаде на чужда сила — Франция или Русия — и тъкмо по тази причина ви е притиснал да побързате. Отдавна подозирах, че продава държавни тайни, и се опитвах да го хвана. Но ето че вие свършихте тази работа. — Ардингтън се приведе напред и свъси вежди.
	— Между другото, отказват да ми съобщят името на момичето, което е отвлякъл. Изглежда, са я завели на сигурно място, преди да пристигнат властите. Знаете ли коя е?
	— Не — излъга Куинт, гледайки Ардингтън в очите.
	Маркизът кимна.
	— Вероятно някое от момичета на О’Ший. Е, исках само да ви благодаря и да се уверя, че сте се съвзели. Ще ви оставя да се приберете и да почивате. — Той посегна към дръжката на вратата.
	Това ли бе всичко? Излиза, че Тейлър не е издал Софи и среднощните й посещения. Ако бе казал на Ардингтън, той вече щеше да е обявил годежа им — или да е поискал главата му на тепсия.
	Може би присъствието на младия Тейлър имаше своите предимства.
	— Искам да задържа Тейлър — изтърси Куинт.
	Маркизът не трепна.
	— Ако и той е съгласен, нямам нищо против. Но ще трябва да вдигнете заплатата му. Слугите ви получават възмутително ниска надница.
	Така ли? Куинт изостави и тази мисъл — щеше да разсъждава по въпроса по-късно.
	— А белегът му? Забелязах го, когато дойде за интервю.
	Ардингтън явно се отказа да слезе и се облегна назад развеселен.
	— Съвсем повърхностен е. Идеята бе моя. Знаех, че ще го забележите и ще събуди съчувствието ви.
	Хитро.
	— Така беше.
	Маркизът се почеса по бузата.
	— Куинт, знаете ли, че познавах баща ви?
	Куинт трепна. Никой не зачекваше темата за баща му пред него.
	— Не, сър.
	— Не знам дали сте осведомен за злополуката, която той претърпя, но смятам за уместно да ви разкажа, предвид… — Ардингтън се покашля многозначително.
	Куинт усети как лицето му пламва. Явно Тейлър бе любопитствал и за други подробности от живота в дома му, освен шифъра и прането.
	— Злополука?
	— Падна от кон и удари лошо главата си. Имаше тежко сътресение. Лекарите не очакваха да оживее, но той се съвзе. Кълна се, след този случай не бе същият. Мисля си, че мозъкът му така и не се оправи. — Той поклати глава. — През следващите години състоянието му се влошаваше. Може да мислите каквото си искате, но аз го познавах преди злополуката. Не беше луд, Куинт. Съвсем не.
	Куинт се отпусна върху възглавниците и мислите му препуснаха. Вярно ли е? Нима това, което смяташе за лудост, е било вследствие на мозъчно сътресение? Мозъкът бе загадъчен орган, лекарите тепърва щяха да изучават пораженията от черепните травми.
	Маркизът го потупа по коляното.
	— Вървете да се наспите, момчето ми. Изглеждате ужасно — той завъртя дръжката и понечи да излезе.
	— Още нещо — спря го Куинт. — За кого се каните да сгодите лейди София в края на сезона?
	Ардингтън вирна вежда.
	— Не сте ли се досетили още?


	Софи бавно дойде на себе си. Нещо познато — бегло докосване, ухание — сякаш я топлеше отвътре и лека-полека изтръгваше тялото й от прегръдките на съня. Нечия силна, нежна ръка я галеше по главата. Тя измърка доволно и се сгуши в завивките.
	Над нея се разнесе мъжки смях.
	— Хайде, котенок. Събудете се.
	Познаваше този дрезгав глас. Клепачите й изпърхаха и тя видя Куинт, седнал на ръба на леглото.
	— Куинт — прошепна. Заля я облекчение — толкова силно, че очите й се наляха със сълзи. Когато Хъдсън бе я затиснал с цялата си тежест, за да излее течността в устата й, за момент бе загубила надежда, че отново ще види Куинт и ще усети ръцете му върху тялото си.
	— Шшт — прошепна той, изтегна се до нея и я притегли в силните си прегръдки. Тялото му бе топло и ухаеше на сапун. Софи зарови лице в шията му и вдиша дълбоко, борейки се със сълзите. Никой не обича ревливи жени.
	— Хайде, поплачете си, щом ви се плаче. Знам, че едва се сдържате. Да не мислите, че ще променя мнението си за вас? — Обхвана брадичката й с шепа и вдигна главата й. — Нека ви кажа, че нищо не може да промени мнението ми за вас, Софи. Вие сте всичко за мен.
	Трепереща, Софи си пое въздух и в следващия миг той впи устни в нейните. Макар и под завивките, той я притегли към себе си, целуна я нежно, страстно, сякаш искаше да запечата истината върху устните й. Софи се разтопи, изпълнена с дълбока благодарност, че е жива, и отново го целува. Сграбчи финия плат на ризата му, да не би да го изпусне, да не би да се окаже само сън.
	Да не би да сънува? Как е възможно да е тук, в спалнята й? Тя се отдръпна и Куинт направи пътека от целувки по устните и лицето й.
	— Наистина ли сте тук? Или още не съм се събудила?
	Куинт дръпна завивката и погали гърдата й през тънката риза.
	— Смятам, че сте напълно будна — прошепна в шията й, притисна зърното й между пръстите си и Софи ахна.
	Вълна на чувствена наслада заля тялото й и между бедрата й лумна огън.
	— Ако е сън, не искам да се събудя — обяви тя и изрита завивките.
	— Тогава не отваряйте очи — отвърна Куинт и продължи да я целува все по-надолу и надолу. Гърдите й натежаха под устните и ръцете му, а когато засмука едното й зърно през ризата, неволно изви гръб върху постелята.
	Той я пусна със стон и се надвеси над нея.
	— Магьосница. Трябва да поговорим, а тялото ви е твърде изкусително.
	Тя преметна крак през хълбока му и от досега с грубата материя на панталона му кожата й настръхна.
	— После ще говорим. Желая ви, Куинт. — Признанието ни най-малко не я смути. Само допреди минути бе уплашена до смърт, за малко не бе умряла и искаше Куинт да я накара да забрави. — Накарайте ме да забравя.
	Куинт потрепери — явно бе си помислил същото. Колко бе се страхувал! Но бе победил страховете си, за да я спаси. По пътя към дома й Колтън търпеливо бе отговорил на всичките й въпроси, обяснил й бе как са я намерили. С Куинт наистина имаше за какво да поговорят, но приказките можеха да почакат. Точно сега искаше да усети голата му плът до своята.
	Тя се обърна по гръб, изхлузи ризата си през глава и я захвърли на пода. Очите на Куинт потъмняха, заискриха, обхождайки голото й тяло. Хвана ръката й, за да огледа китката там, където въжетата бяха охлузили кожата. Раните бяха ужасни, възпалени, но щяха да минат. Той притисна устни към ожулената плът.
	— Безкрайно съжалявам, че ви причиниха всичко това. Трябваше да съм до вас.
	Софи се замисли за Толбърт и как Хъдсън бе прерязал гърлото му.
	— Нямаше да се учудя, ако беше ви убил.
	Сетне, без да чака отговор, го притегли върху себе си и притисна устата му върху своята. Куинт се намести в извивката на бедрата й, а тя захапа плътната му долна устна и уви крака около стройната му талия.
	Нещо припламна между тях и целувката се промени. Стана по-жадна. Ненаситна. Куинт я притисна към леглото и пое устата й със своята, езикът му настойчиво, трескаво се увиваше около нейния. Софи изнемогваше, извиваше се, изгаряше. Мъчително копнееше за нещо повече.
	— Моля ви, Куинт — прошепна и отърка слабини в твърдия му член. Куинт трепна и опита да се дръпне, но тя затегна хватката с бедра.
	Победен, той затвори очи.
	— Софи, ранена сте. Упоена. Уплашена до…
	— Нищо ми няма. Не спирайте само защото смятате, че съм твърде крехка. Умолявам ви.
	Куинт се плъзна надолу и се настани между краката й.
	— Хванете коленете си. Разтворете се за мен.
	Софи послушно хвана коленете си и ги разтвори. Куинт впи очи в най-интимните й части.
	— Прекрасна сте — прошепна той и наведе глава. Софи усети как прокарва език по сърцевината й и едва не експлодира. — Толкова вкусна — мълвеше той и отново я облиза. — Обожавам колко влажна ставате заради мен, любов моя.
	Сетне пое малката пъпка, засмука я нежно, притегли я в устата си и краката й се разтрепериха. В следващия миг езикът му взе да описва бавни, безкрайни кръгове. Софи едва си поемаше дъх, обезумяла от желание, и той притисна устните си по-силно. Продължи да редува движенията, отново и отново, като всеки път променяше ъгъла, за да не й позволи да свърши. Направо я побъркваше.
	— Куинт! — изстена Софи, когато той дъхна върху издутата плът, за да я подразни още повече.
	— Кажете ми къде боли най-много? Тук? — Той захапа леко вътрешната част на бедрото й. — Или тук? — Целуна долната част на корема й. — А може би тук? — Плъзна два пръста в нея и Софи прималя от великолепното усещане за пълнота. Надигна бедра, за да го допусне по-дълбоко. Да, о, да!
	Сладостното напрежение нарастваше все повече и повече с всяко движение на пръстите му. Тя мяташе глава на възглавницата, а жаждата се усили — остра и съкрушителна, едва издържаше. Тялото й се изопна като тетива, всеки мускул бе обтегнат до скъсване.
	— О, Боже. Моля ви!
	— Тихо. Нали не искате да разбудим цялата къща. — Той й подхвърли една възглавничка и отново я покри с целувки. Още при първото плъзване на езика му Софи се захлупи с възглавницата, за да заглуши виковете си, защото в същия миг изригна в конвулсии, раздирана от чувствени тръпки, а екстазът прогори тялото й като пламък, по-силен от всякога. Усещането трая цяла вечност, а Куинт не откъсна устни от нея, докато изтръгна и последната тръпка от тялото й.
	Когато Софи най-после дойде на себе си, той се излетна до нея. Целуна я по челото.
	— По-добре ли се чувствате?
	— Доста по-добре — промълви тя. — Но не спирайте, моля ви. — Тя посегна да съблече дрехите му колкото може по-скоро.
	Куинт хвана ръката й.
	— Почакайте. Спрете.
	Тя го изгледа — пламналата му кожа, тъмните очи, пулсиращата вена на шията. Макар да не усещаше ерекцията му, бе очевидно, че я желае.
	— Защо?
	— Тази вечер няма да ви любя. Искам да изчакам.
	Софи го изгледа, смаяна.
	— Какво да изчакате?
	Куинт поднесе ръката й към устните си и я целуна по кокалчетата. Сетне преплете пръсти с нейните.
	— Ще ми окажете ли честта да станете моя съпруга, лейди София?
	Тя зяпна от изненада. И през ум не бе й минало.
	— Моля?
	— Не мога да обещая, че ще ви е лесно с мен. И не знам дали някога отново ще бъда такъв, какъвто бях. Но не искам да прекарам нито минута далеч от вас, нито миг, в който няма да сте до мен.
	— Но нали… баща ви, заболяването?
	— Друг път ще ви обясня, но знам, че страданието му вероятно е било причинено от нараняване. С други думи, възможно е да не ме очаква същата съдба. — Обхвана брадичката й и доби сериозно изражение. — Но както и да е, независимо дали разполагам с две минути, или два века на тази земя, независимо дали ще ги изживея, със здрав, или болен разум, искам да ги споделя с вас. Не мога да се откажа от вас, Софи.
	Гърлото й се стегна от вълнение. Въпреки това искаше да чуе заветните думички.
	— Обичате ли ме?
	Куинт се намръщи леко и веждите му се събраха от усилие.
	— Чувствата ми към вас… толкова са дълбоки, толкова различни, че с нищо не може да се мерят, нито да се опишат. Трябва да бъде измислена нова дума, която да изрази тяхната дълбочина и безмерност, защото „обич“ е твърде слаба.
	Софи издиша на пресекулки, готова да прихне, но и да заплаче.
	— О, Куинт — прошепна и уви ръце около шията му. — Обичам ви.
	Той я притисна към себе си.
	— Това означава ли, че ще се омъжите за мен?
	— Да. Ще се омъжа за вас.
	Той я прегърна още по-силно, сетне я целуна по слепоочието.
	— Слава богу.
	— А сега ще свалите ли най-после дрехите си?
	— Не.
	Софи го погледна възмутено.
	— Не? Току-що казах, че ще се омъжа за вас. Което значи…
	— Което значи — прекъсна я той, — че няма да ви любя преди церемонията.
	— Та това е абсурдно — възкликна тя. — Та нали досега сме били интимни, а и знам, че го искате.
	— Веднъж споменахте, че заслужавате мъж, който ви обича и желае не просто да ви има, но и да ви направи своя съпруга. Аз съм този мъж, Софи, и ще ви го докажа.
	— Куинт — възрази тя, трогната, но и объркана. — Жестът ви е много мил, но напълно излишен. Току-що ми предложихте да се омъжа за вас, тъй че не бива да ми доказвате каквото и да е.
	Куинт я целуна кратко и решително, сетне се обърна и стана.
	— Напротив, трябва. Готов съм да чакам и да изтърпя всякакви неудобства. Не искам да смятате, че не заслужавате да бъдете ухажвана. Това — той посочи леглото — бе последната ни среща, докато не станете моя жена.
	Софи въздъхна, готова да го смъмри, но в този момент забеляза стиснатите му юмруци, трепкащото мускулче на челюстта. Очите му опипваха голото й тяло. Тя се изтегна чувствено, изложи тялото си на показ с надеждата да го накара да размисли. Куинт си пое рязко въздух и на лицето й се изписа усмивка.
	— В такъв случай се надявам, че ще поискате специално разрешение.
	— Да — отвърна той с плътен глас. — Но само защото искам сватбата да се състои в моя дом. Все пак ще се наложи да почакаме един месец, така че ще имате време да натъкмите всичко, както пожелаете.
	Софи плъзна изкусително ръце по тялото си, обгърна с длани гърдите си.
	— Май ще мога да ви накарам да размислите.
	Куинт изруга на непознат език и се отправи към вратата. Софи се разсмя. После й хрумна нещо.
	— Няма ли да поискате ръката ми от татко?
	С ръка на дръжката, Куинт се обърна през рамо.
	— Струва ми се, че вече я получих.


>	Двадесет и четвърта глава

	Верен на думата си, Куинт наистина не се люби с нея до деня на сватбата им. Софи правеше всичко възможно да го съблазни, но той не се поддаваше. През повечето нощи тя се прокрадваше през уличките под прикритието на лунната светлина и се промъкваше в къщата му. Куинт я целуваше с неизменна страст, но през тези седмици прекарваха времето си в разговори и разходки из градината, ръка за ръка. Времето бе необичайно топло за сезона и Куинт като че ли предпочиташе да е навън. Софи с радост му угаждаше, щастлива, че състоянието му се подобрява.
	След онази нощ в спалнята й той си стоеше у дома. Бързаше да довърши работата си по шифъра. Бе й казал, че би желал да излизат след сватбата, когато тя ще може официално да го придружава. Но все по-често канеше приятелите им и Софи ликуваше, като виждаше как се смее и шегува с Колтън и Уинчестър. Не беше готов да отиде на бал или на разходка по „Бонд Стрийт“, но изглеждаше по-спокоен и щастлив. Ще се оправи. Тя ще се погрижи за това.
	Веднъж нощта ги свари, седнали на каменна пейка в градината сред сладостното ухание на жасмин. Куинт й разказваше как веднъж Колтън цапардосал Уинчестър насред „Уайтс“ и двамата се смееха. Софи облегна глава на рамото му.
	— Днес сте в отлично настроение.
	Той я целуна по главата.
	— Разчетох шифъра. И го предадох на баща ви.
	Тя вдигна очи.
	— Така ли? Та това е чудесно!
	Бе се изненадала, като научи, че баща й работи за Министерството и е криел толкова много тайни! Ала напоследък двамата често разговаряха и макар да не бе му разкрила истината за сър Стивън, все пак бе почувствала известна утеха, когато разбра за работата му. Явно страстта към разследванията и шпионирането беше в кръвта й.
	— Какво каза?
	— Остана много доволен, естествено. След няколко седмици ще се наложи да го обясня и на шифровчиците в Министерството, но засега приключих.
	Софи се сгуши върху широките му гърди. Господи, колко го обичаше. Канис изприпка до тях, подуши нозете й и се настани до Куинт. Облегна глава на коленете му и Софи със задоволство отбеляза, че той протяга ръка и го гали по шията. Уж не обичаше животни, а се разбираше чудесно с кутрето.
	— Как според вас е разбрал, че ще си подхождаме? — попита тя, без да отмества поглед от кучето.
	— Видял ни е заедно.
	— Нима? Кога?
	— На бала. Онзи път, когато ме последвахте в библиотеката и ме помолихте да ви целуна. Каза, че е разбрал по погледа ви.
	Нима е било толкова очевидно?
	— Но как е могъл да знае, че отвръщате на чувствата ми, при положение че се сгодихте за Съвършената Пепертън едва месец по-късно? — В гласа й се прокрадна горчивина.
	Куинт обхвана с шепи брадичката й, вдигна главата й и я погледна в очите.
	— Поисках ръката й само за да привлека вниманието ви. Най-глупашки се надявах да ви накарам да ревнувате, та да ме приемете като ухажор.
	Софи така се изненада, че едва не падна от пейката.
	— Чакайте, направили сте го нарочно? Давате ли си сметка колко е глупаво? Та аз едва не умрях от мъка. — Тя си пое рязко дъх. — Ами ако не беше избягала с коняря? Щеше да се наложи да се ожените за нея.
	Куинт изви вежди, сякаш учуден, че още не се е досетила.
	— Софи, кой според вас им даде пари и карета да избягат?
	Софи го сръчка в рамото.
	— Куинт! Не мога да повярвам, че чак сега ми казвате. След толкова време.
	— Не исках да знаете. Планът ми се провали и ме отдалечи още повече от вас. Постъпих като истински глупак. Реших, че съм ви загубил завинаги, затова и заминах за континента.
	— Ами ако бях се омъжила за друг?
	— Но не го направихте — изтъкна той.
	— Но можех — възрази тя.
	Куинт я вдигна и я намести в скута си, обгърна я със силните си ръце.
	— Тогава щях да намеря начин да ви спра. — Искреният му тон я трогна. Вярваше му. Обгърна главата му с длани и го притегли към себе си за омайна целувка.
	Той тутакси се отдръпна и отвърна с широка усмивка на раздразнението в очите й.
	— Още шест дни, котенок. Ще издържите.
	— Продължавам да твърдя, че никой няма да узнае.
	— Аз ще знам. Вие също. — Той плъзна пръсти през късите й къдрици. — Вие сте нещо много повече от партньор в леглото ми, Софи. Вие сте целият ми живот.
	Нима може да роптае след подобна декларация? Притисна се в обятията му и сложи длан на гърдите му, точно върху равномерно туптящото му сърце.
	— Твърдоглавец — измърмори, макар думата да прозвуча като задъхано признание в любов.
	— Прави ми впечатление, че не кроите планове за след сватбата. С какво смята да се захване сър Стивън?
	Софи изви шия, за да го погледне в очите.
	— Мислех си… дали ще имате нещо против, ако и след като се венчаем…
	— Смятахте, че ще ви спра? — Плътните му устни се извиха озадачено. — Защо да го правя?
	— Защото твърдите, че е опасно. Предположих, че ще искате да си стоя у дома, та да съм в безопасност.
	— Да, бих искал да си стоите у дома, но ми се струва, че няма да бъдете щастлива. Желанието ми е да имате свой живот, Софи. Възможно е да дойде момент, когато.
	— Не го изричайте — прекъсна го тя остро.
	Куинт въздъхна.
	— Твърдоглавка.


	— Как се чувстваш?
	Съпругата му се намести лениво върху него и погали влажните му гърди. Куинт се постара да успокои дишането си, преди да отговори.
	— Невероятно — отвърна и едва тогава отвори очи. — Щастлив.
	Бяха се венчали същата сутрин, заобиколени от неколцина приятели и роднини, поканени за церемонията и пищната сватбена закуска. Софи бе прекрасна със скромната си розова рокля и Куинт почти не откъсваше очи от нея. При първа възможност бе отпратил гостите, грабнал бе младоженката и бе я отнесъл на ръце в покоите им.
	Вече се смрачаваше, но никой от двамата не забелязваше. Софи се усмихваше дяволито, със зачервени и подути от целувките му устни.
	— Чудесно. Ще се погрижа винаги да си щастлив.
	— Голям късметлия съм. — Той я притегли към себе си и я целуна страстно, настойчиво. — А ти как се чувстваш?
	— Недоволна. — Тя се отърка в него. — Иска ми се да получа малко милувки от съпруга си.
	— Ще ми трябват няколко минути. — А може би по-малко от обикновено. Близо месец не бе я имал в леглото си, но Софи бе настояла да се откажат от кондомите. Куинт бе се опитал да спори, но тя бе му напомнила, че заболяването на баща му вероятно се дължи на злополука. За първи път люби жена без кондом и усещането бе толкова силно, че не издържа дълго. Два пъти поред.
	Софи се наведе и го гризна по ухото.
	— Разкажи ми пак за пръстена. — Топлият й дъх го облъхна и той неволно потръпна.
	Венчалният й пръстен достави огромна радост на Куинт. Софи много го хареса. Когато й подари обсипаната със скъпоценни камъни златна халка, тя се просълзи.
	Боеше се, че е прекалено бляскав за практична жена като нея. За щастие, се оказа, че излишно се е тревожил.
	Той хвана ръката й — онази, която носеше доказателството за съюза им.
	— Нарича се акростичен пръстен. Всеки камък обозначава първата буква от определена дума. — И взе да изрежда имената отляво надясно. — Верделит. Иолит. Топаз. Аметист. Малахит. Елмаз. Аквамарин. — Завърши с целувка.
	— Vita tea.
	„Живот мой“, гласеше преводът от латински, но римляните използвали фразата, за да опишат „всичко на този свят“. Това, което означаваше за Куинт жената до него.
	Софи прехапа устна, без да откъсва очи от пръстена.
	— Никога няма да се уморя да го гледам и да слушам как ми изреждаш имената.
	— Радвам се. — Той я притегли към себе си. — Преди да съм забравил, Джулия ти донесе сватбен подарък и ми заръча да ти го дам тази вечер.
	Софи рязко вдигна глава. Отношенията й с най-близката й приятелка бяха се пообтегнали покрай последните събития и това я потискаше.
	— Какво е?
	— Нямам представа. Сложих го в чекмеджето.
	Софи се протегна към масичката и извади кутията.
	Седна в леглото, развърза копринената панделка и вдигна капачето. Куинт надникна и видя само купчинка писма. Отгоре бе сложен лист хартия и Софи започна да чете.
	След няколко секунди се разсмя с глас.
	— Какво е? — попита той.
	Софи избърса ъгълчетата на очите си.
	— Съветите на Пърл Кели за мъжете. Даде ги на Джулия, когато се опитваше да омае Колтън в ролята на куртизанка. Преди много години Джулия ми обеща, че когато си харесам някого, ще ми даде да ги прочета.
	— А защо ти ги дава сега, когато вече си имаш съпруг?
	— Пише, че само защото съм омъжена за теб, не означава, че не мога да те науча на някой и друг трик. Твърди, че тук има неща, за които и Колтън не е чувал.
	— Мили Боже — възкликна Куинт. — Вече съм заинтригуван.
	Софи избута кутията.
	— Не тази нощ, мили ми съпруже. Смятам да ги прочета насаме и да те изненадвам винаги когато мога.
	Той я хвана за ръката и я притегли към себе си. Софи се отпусна върху гърдите му.
	— С теб, скъпа моя, не бих очаквал нищо друго.
