	Единъ селянинъ закаралъ кравата си да пасе. Като стигналъ на пасбището, прекръстилъ се и рекълъ:
	— Господи, Боже, моля Ти се, запази ми кравичката отъ зло!
	Другъ добитъкъ, освенъ кравата, той нѣмалъ.
	Чулъ го дяволътъ, който се билъ скрилъ въ ближния храсталакъ, и си казалъ:
	— Такива сѫ хората: неблагодарни и неразумни. Случи ли се нѣщо добро, на Бога благодарятъ. А когато имъ се случи нѣщо зло, мене проклинатъ. Споредъ тѣхъ, добринитѣ идватъ все отъ Бога, а злинитѣ — отъ дявола.
	Минало, що минало, кравата навлѣзла въ едно тресавище, затънала и не можела да излѣзе. Дошелъ селянинътъ, видѣлъ я и казалъ:
	— Проклетиятъ дяволъ! Вижъ, кѫде я е тласналъ: да се чудя, какъ да я извадя!
	Чулъ тия думи дяволътъ и си казалъ:
	— Тъй е то. Тоя глупавъ селякъ и не помисля, че азъ не само не съмъ му завлѣкълъ добичето въ тресавището, но не съмъ дори и излизалъ отъ тоя храсталакъ. И пакъ хули мене!
	Постоялъ селянинътъ, погледалъ, па тръгналъ за село — да повика хора, та съ дружни сили да измъкнатъ затъналата крава.
	А дяволътъ въ това време намислилъ да излѣзе отъ храсталака и да изтегли кравата.
	— Най-сетне, поне веднъжъ нека дамъ случай на човѣка да ми благодари и да ме похвали.
	Взелъ той една билка, съ която дяволитѣ и вещицитѣ подмамватъ добитъка, подалъ я на кравата и тя излѣзла отъ тресавището. Поела отново къмъ пасбището.
	Идва селянинътъ, заедно съ нѣколцина свои съседи. Гледа — кравата си пасе спокойно.
	— Слава Богу, — рекълъ, тя била излѣзла вече! Добъръ Господь, че я измъкналъ!
