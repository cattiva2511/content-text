	Един ден Работити отишъл в гората на лов. Качил се на едно високо дърво, но вятърът бил много силен и откършил клона, на който седял. Работити паднал на земята и си счупил крака. Той си казал:
	— Дървото е най-силното нещо на земята, то ми счупи крака.
	Но дървото отговорило:
	— Ако бях най-силно, вятърът не би успял да ме изтръгне заедно с корените. Следователно вятърът е най-силен.
	Вятърът казал:
	— Ако бях най-силен, планината не би могла да ми препречи пътя. Планината е най-силна.
	Планината казала:
	— Ако бях най-силна, плъхът нямаше да може да ме пробие. Плъхът е най-силен.
	Плъхът казал:
	— Ако бях най-силен, котката нямаше да ме изяде. Следователно, котката е най-силна.
	Котката казала:
	— Ако бях най-силна, въжето нямаше да може да ме удуши. И така, въжето е най-силно.
	Въжето казало:
	— Ако бях най-силно, ножът не би могъл да ме пререже. Ножът е най-силен.
	Ножът казал:
	— Ако бях най-силен, огънят нямаше да може да ме стопи. Огънят е най-силен.
	Огънят казал:
	— Ако бях най-силен, водата не би могла да ме угаси. Водата е най-силна.
	Водата казала:
	— Ако бях най-силна, нямаше да мъкна лодките. Лодката е най-силна.
	Лодката казала:
	— Ако бях най-силна, камъкът не би могъл да ме разруши. Камъкът е най-силен.
	Камъкът казал:
	— Ако бях най-силен, морският рак не би могъл да ме продупчи. Морският рак е най-силен.
	Морският рак казал:
	— Ако аз бях най-силен, би ли могъл човек да ме изяде? Следователно, човекът е най-силен.
