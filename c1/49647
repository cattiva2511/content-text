D>
	Посвещавам тази книга на моите племеннички.
	Момичета, когато Скълдъгъри се появи на бял свят, нито една от вас още не беше родена. Но откакто вие сте факт, никой в семейството вече не желае да говори за писателя.
	Сега всичко живо се надпреварва да приказва единствено за пустите му бебета. Внезапно се оказа, че никой вече не иска да гушка мен, и за това сте виновни вие и никой друг.
	Е, признавам, имате си и добрите страни. В края на краищата, само заради вас Валкирия Каин получи своята малка сестричка. Вие сте умерено сладки, прелестни в рамките на разумното и ме разсмивате, когато се прекатурвате на пода.
	Така че тази книга се посвещава на Ребека и Емили, Софи и Клара, както и на ………………………………………………………………………………………………………………
	(тук да се впишат имената на всички останали племеннички или племенници, които евентуално ще се пръкнат от настоящия момент до деня, в който станат достатъчно големи, та да четат това посвещение самички).
	Знам без сянка от съмнение, че съм любимият ви чичо.
	Знам също, че предпочитате мен пред родителите си.
	(Познавам родителите ви. Прави сте, напълно ви разбирам. Не струват.)
D$


>	Пролог

	Пламъкът на свещите затанцува при затварянето на вратата, хвърляйки игриви трепкащи отблясъци върху завързаното на масата момиче. Лицето й, както и всички други части от тялото й, бяха нашарени със ситни бледи белези, символи и букви, старателно издълбавани малко по малко в плътта й през последните няколко месеца. Името й беше Меланхолия Сен Клер. Тя беше неговата тайна. Неговият експеримент. Неговият последен отчаян опит да се докопа до абсолютната власт.
	— Боли — проговори момичето.
	Вандамиър Крейвън, духовник първи ранг от некромантския Орден, всепризнат специалист по магически езици и уважаван опонент в академичните дискусии, кимна и я погали по ръката. Момичето беше пристъпило към взаимната им уговорка с ревностната страст, характерна само за алчните по природа, но напоследък изблиците й на дразнещо самосъжаление бяха зачестили твърде много.
	— Знам, мила, знам, че боли. Но болката е нищо. Когато мисията ни бъде завършена, вече няма да съществува болка. Ти ще си я изстрадала до капка заради всички нас. Ще си страдала заради всяка жива душа на този свят, заради всичко живо във вселената.
	— Моля те — изскимтя момичето, — спри. Размислих. Моля те. Не искам повече да участвам.
	— Разбирам — тъжно отвърна Крейвън. — Не искаш. Уплашена си, защото не смяташ, че си достатъчно силна. Но аз знам, че си, знам, че ще издържиш. Затова и те избрах, теб сред всички останали. Вярвам в теб, Меланхолия. Вярвам в твоята мощ.
	— Искам у дома.
	— Ти си у дома.
	— Моля те…
	— Хайде, хайде, мило момиче, няма нужда да ми се молиш. Приливът е великолепно, чудесно събитие, чието преживяване трябва да бъде истински празник. След него човек прави крачка нагоре. Превръща се в онова, за което е роден. Всички минаваме през Прилива. Всеки магьосник го е преживял.
	Момичето изскърца със зъби и гръбнакът й се изви на дъга при поредния пристъп на болката. После изсъска:
	— Но Приливът не трябва да трае толкова дълго. Ти каза, че аз ще стана най-могъщата магьосница на света. Нищо не спомена за това…
	Крейвън се насили да я погледне в очите. Отвращаваше се от хора, които се потят, а в момента потта се лееше по слепоочията на момичето на ручейчета. Стомахът му се обърна от погнуса, не можеше да гледа мокрото й, белязано лице.
	— Мощта, която ти обещах, налага да страдаш повече и по-дълго от всички нас — обясни той. — Но всичките ни усилия, цялата ти подготовка си заслужават. Повярвай ми. Символите, които издълбах върху теб, улавят силата на Прилива и я задържат, затварят я в теб и там тя расте и се умножава.
	— Пусни ме.
	— Само още няколко дни.
	— Пусни ме! — изпищя остро момичето и сенките се надигнаха около нея, навиха се на кълба, замятаха се като пипала.
	Крейвън пристъпи бързо напред и й се усмихна.
	— Ама разбира се, мила. Напълно си права — твоето време настъпи.
	Очите на момичето се разшириха и сенките се стопиха. Крейвън се съмняваше, че Меланхолия изобщо разбира какво прави. Толкова здраво пристегната към масата, тя не би трябвало да е в състояние да генерира каквато и да било сила, камо ли да я управлява. За първи път обаче усмивката на Крейвън беше искрена. Реакцията й беше добър знак!
	— Свърши ли всичко? — попита вяло момичето. — Ще ме пуснеш ли вече?
	— Да те пусна? — повтори Крейвън и леко се засмя, докато откопчаваше каишите. — Казваш го така, сякаш съм те държал като затворничка! Виж, Меланхолия, аз съм твой приятел. Твой наставник. Аз съм единственият човек в целия свят, на когото можеш да разчиташ. Винаги ще бъда искрен с теб, независимо от обстоятелствата.
	— Аз… Знам, духовник Крейвън — отвърна момичето.
	Некромантът измъкна кърпичка от гънките на робата си и през нея улови мократа и хлъзгава от пот ръка на Меланхолия, за да й помогне да се изправи.
	— Трябва да изберем най-подходящия момент да съобщим на Първосвещеника за теб, но когато той узнае с какво сме се занимавали ние двамата с тебе през цялото това време, нещата драстично ще се променят. Ще плъзне мълва, че ти си Вестителят на смъртта и мнозина ще се опитат да се доберат до благосклонността ти. Не вярвай на никого!
	Момичето покорно кимна.
	— Ще има и такива, които ще откажат да те приемат — продължи Крейвън. — Някои от тях дори ще бъдат от нашите, хора от самия некромантски Орден. Всеки път, когато се почувстваш несигурна или уплашена, или пък ако просто ти се прииска да поговориш с някого — аз съм насреща.
	— В момента съм уплашена — изрече Меланхолия и пръстите й се сключиха около китката на Крейвън. Той мобилизира целия си самоконтрол, за да не потръпне отвратено при влажния й допир.
	Вместо това й се усмихна окуражително.
	— Няма от какво да се боиш, докато си с мене. Ликувай, мила моя. Много скоро ще спасиш света.


>	1.
>	Кени

E>
	„Доброто и злото са тъй близки, че в душата човешка са оковани на една верига.“
@	Доктор Джекил и господин Хайд (1941)
E$

	Кени Дън не разбираше от автомобили. Е, за да бъдем честни, все пак поназнайваше нещичко за тях. Знаеше какво са колела. Знаеше как се отварят и затварят вратите. Знаеше дори къде се пъха онова, клюнестото нещо, дето пълни резервоара с бензин. С други думи, беше наясно с основните понятия, достатъчни, за да се справя криво-ляво с колата, но нищо повече. Но дори и човек като Кени безпогрешно определяше пушек, който започва да се кълби изпод предния капак по време на движение, като „Лоша работа“.
	Колата започна да кашля, да плюе и да се дави, а ръцете на Кени стиснаха волана с удвоена сила.
	— Не — рече той. — Моля те.
	В отговор автомобилът се оригна и се затресе, пушек покри плътно предното стъкло. В главата на Кени се мерна образът на кола, експлодираща в гигантско огнено кълбо, при което той спря, трескаво се отскубна от предпазния колан и изскочи навън насред обляното в слънчева светлина улично платно. Засвириха нервни клаксони. Кени отскочи, за да избегне един псуващ мотоциклетист, който профуча край него като злонравен куршум. Принципно дъблинският трафик в неделя сутрин не е чак толкова страшен. Виж, дъблинският трафик в неделя сутрин в ден на голям мач е кошмарен. Раздразнени шофьори с накачени по колите национални знамена го гледаха усмъртително, докато се престрояваха в другата лента, за да го заобиколят.
	Кени раздаде няколко извинителни усмивки, после обърна поглед към колата си, която очевидно не се канеше да експлодира. Кени бръкна в купето, измъкна чантата си и угаси двигателя. Колата изхъхри и с благодарност потъна в забравата на преждевременната си смърт. Кени я заряза насред улицата и махна на едно такси.
	Закъсняваше. Не можеше да повярва, че закъснява. Не можеше да повярва, че дори след всичките тези години на системни закъснения, все още не си е научил урока. Колко ли интервюта беше провалил само заради неспособността си да пристига навреме? Актьори, рок звезди, политици, бизнесмени, граждани — както богати и известни, така и бедни и скромни: Кени беше закъснявал за срещите си с всички тях. Трябваше да признае, че за един журналист закъсненията са бич, особено при тия масови съкращения из вестникарските редакции. „Печатните медии са мъртви“, така казваха. Кени не беше сигурен за печатните медии, но ако не успееше да завърши статията си до края на месеца, той лично щеше да бъде мъртъв със сигурност.
	А историята беше пикантна. Забележителна, странна, неповторима — история, която имаше реалния потенциал да грабне интереса и на други вестници зад граница, може би дори и на няколко списания. Само като се сетеше за възможностите, на Кени му потичаха лигите. Твърда заплата.
	Пълен хладилник, край на тревогите за наема, поне за известно време. Може би, ако късметът му се усмихнеше, и една средно прилична кола.
	Хвърли поглед на часовника. Вече беше закъснял с петнайсет минути. Прехапа устни и забарабани с пръсти по чантата си, желаейки с цялата си душа да стане чудо и платното напред да се разчисти. Нямаше представа колко дълго информаторът му ще се навърта около уговореното място и ако сега пропуснеше шанса си да говори с него, едва ли щеше да получи втора възможност. Да открие Пол Линч само по себе си беше една много тежка задача, но в края на краищата не можеше да се очаква, че намирането на който и да било бездомник в град като Дъблин ще бъде безпроблемно. Не можеше просто да звънне на Линч по телефона, нали така?!
	Таксито пропълзя до следващия светофар, а Кени заскимтя отчаяно.
	Надали беше здравословно да възлага такива огромни надежди на една-единствена статия, за която дори още не беше получил аванс, но в интерес на истината нямаше избор. Кени имаше нужда от голям удар, от пробив, от късмет. В началото беше започнал силно, работи по няколко значими интервюта и статии, но след това нещата някак си започнаха да му се изплъзват. Виждаше как затъва, но не можеше да стори нищо, за да се измъкне. Сега беше на свободна практика, приемаше каквато работа му предложат, но като цяло редакторите оставяха на него сам да се блъска и да си търси истории. В случая Кени си беше намерил една.
	Преди години, когато за първи път чу слуховете, не им обърна никакво внимание. И как иначе! Те си бяха смахнати. Написа няколко статии, отбелязвайки мимоходом последните тенденции в сюжетите на съвременните градски легенди, но само толкова. Но историите продължаваха упорито да се трупат: истории за странни хора, притежаващи странни сили и вършещи странни неща. Попадаха му и великолепни, достоверни материали, не просто бълнувания и халюцинации на откачени параноици и освидетелствани луди. Историите бяха плъзнали навсякъде. Изскачаха неочаквано в Интернет, после изчезваха също Толкова бързо. Някои от уликите, които беше последвал, се оказаха откровен зелен хайвер — всеки път свидетелите, заявили отначало, че са видели нещо особено, впоследствие категорично отричаха да имат каквато и да било представа за какво става дума. Беше на път да се откаже от цялата работа, когато срещна Линч. Линч беше липсващото звено. След всички месеци повърхностно разследване, Линч беше първата стабилна улика — е, колкото може да бъде стабилен един ломотещ бездомник — и Кени беше преизпълнен с усещането, че човекът е готов да разкрие всичко, което знае. Беше разговарял с Линч вече три пъти и му се струваше, че започва да печели доверието му.
	Знаеше, че днешният ден е решаващ. Само да не беше закъснял толкова.
	Таксито отново спря и Кени изгуби търпение. Плати на шофьора, измъкна се от колата, преметна чантата си през рамо и хукна.
	Двайсет секунди по-късно горчиво съжали. Не беше тичал от години. Господи, тичането си беше трудна работа. Особено в горещината. По челото му изби пот. Дробовете му пламнаха. Пищялите го заболяха.
	Довлече се до следващото кръстовище и махна на такси. Пред него спря същата жълта кола, от която току-що беше слязъл.
	— Не ти се получи, а? — нагло отбеляза шофьорът.
	Кени кимна и задъхано се тръшна на задната седалка.
	Най-сетне се добраха до парка. Кени плати на таксиджията за втори път и забърза напряко през тревните площи.
	Навсякъде имаше хора, които се наслаждаваха на майското слънце, смееха се и си бъбреха, разхождаха се и похапваха сладолед. Малки кученца припкаха подир стопаните си. Отнякъде долиташе музика. Езерото блестеше.
	Кени зърна Пол Линч, седнал на пейка встрани от всички. Облекчението заля журналиста като хладна вода и устните му се извиха в усмивка. Изтри потта от челото си, закрачи по-бавно и вдигна ръка за поздрав. Линч не отвърна на жеста. Просто остана седнал, подпрял гръб на парапета край езерото, прегърбен, с отпуснати рамене. Навярно беше в лошо настроение.
	Ако действително беше ясновидец, сигурно беше предвидил закъснението на Кени и не то беше причината да е кисел. Усмивката на Кени стана още по-широка.
	— Извинявай — рече, когато пристъпи под сянката. — Ужасно движение. Колата се повреди и трябваше да хвана такси.
	Линч не отговори. Дори не вдигна глава да го погледне.
	Кени постоя миг смутено, после сви рамене и седна до бездомника.
	— Прекрасна сутрин, нали? Човек никога не може да предвиди как ще се развие ирландското лято, заклевам се. Искаш ли сладолед или нещо друго? На мен един сладолед ще ми дойде много добре.
	Никакъв отговор. Очите на Линч бяха затворени.
	— Пол?
	Кени се приведе и смушка единствената си стабилна улика в ребрата. После я смушка още веднъж. А след това видя кръвта, напоила ризата на Линч, сграбчи бездомника с две ръце и го разтърси. Главата на Линч се отпусна назад и дълбоката гладка рана на прерязаното му гърло се отвори срещу Кени като голямо аленочервено око.


>	2.
>	Аз и момичето

	Кени седеше в стаята за разпити и се мъчеше да не нервничи. Леко го разочарова фактът, че на стената нямаше полупрозрачно огледало както по полицейските риалити предавания. Може би само в Америка имаха такива огледала. Изглежда, в участъците в Ирландия и обикновени огледала нямаше.
	Вратата вдясно се отвори и в стаята влязоха двама души. Мъжът беше висок и слаб, облечен в тъмносин костюм с безупречна кройка. Носеше шапка като онези на частните детективи от 40-те години. Седна на отсрещната страна на масата и свали шапката от главата си. Имаше тъмна коса и високи скули. Сякаш му беше малко трудно да фокусира погледа си в точно определена точка. Кожата му изглеждаше восъчна. Носеше ръкавици.
	Спътничката на мъжа се облегна на стената зад гърба му. Беше стройна, хубава брюнетка, но едва ли имаше повече от шестнайсет години. Беше облечена в черни панталони и плътно прилепнала куртка, закопчана до половината, и двете ушити от някаква странна, непозната за Кени материя. Момичето дори не погледна към журналиста.
	— Здрасти — мъжът имаше великолепна усмивка. Отлични зъби.
	— Здрасти — отвърна Кени.
	Момичето не обели и дума.
	Гласът на мъжа беше мек и елегантен, гладък като кадифе.
	— Аз съм инспектор Аз. Необичайно име, знам. Всички в семейството ми бяха неспасяеми нарцисисти. Късметлия съм, че въобще притежавам някакво минимално смирение, но, знаете ли, аз неизменно надхвърлям хорските очаквания. Вие сте Кени Дън, нали така?
	— Същият.
	— Само няколко въпроса, господин Дън. Кени. Мога ли да ви наричам Кени? Чувствам, че през последните няколко секунди истински се сприятелихме. Мога ли да те наричам Кени?
	— Разбира се — отвърна Кени леко слисано.
	— Благодаря. Много благодаря. Важно е да се чувстваш спокоен в мое присъствие, Кени. Важно е ние, двамата с тебе, да изградим определено ниво на взаимно доверие. Щом това стане, ще се окажеш напълно неподготвен за момента, в който ще те обвиня в убийство.
	Веждите на Кени подскочиха рязко.
	— Какво?
	— Леле божке — рече инспектор Аз. — Този развой на нещата не биваше да настъпва в следващите няколко минути.
	— Не съм убил Пол Линч!
	— Може ли сега да се върнем към момента на изграждането на взаимното доверие?
	— Вижте, бях си уговорил среща с него, щях да му взема интервю, но когато пристигнах, го заварих вече мъртъв.
	— Ще се изненадаш, ако ти кажа колко често при нашата работа се сблъскваме с репликата „Заварих го вече мъртъв“. А може и да не се изненадаш, не знам. Работата е там, Кени, че твоите перспективи не са никак розови. Може би, ако ни разкажеш всичко, което знаеш, ще успеем да убедим колегите да бъдат по-снизходителни с теб.
	Кени се вторачи в мъжа, после премести поглед върху момичето.
	— Ти пък коя си?
	Момичето отвърна на погледа му, повдигна едната си вежда, но не отговори.
	— Тя е на стаж — отговори инспектор Аз. — Не я мисли ти нея, Кени. Тревожи се за себе си. В какви отношения беше с трупа?
	— Ъм — отвърна Кени, — аз съм журналист. Той беше човек, когото интервюирах няколко пъти.
	— За какво си говорехте?
	— Ами… за нищо особено. Той е, или по-точно беше, откачен на тема теория на конспирацията. В известен смисъл.
	— Конспирации? Конспирации като ония, при които правителството прикрива жизненоважни факти и други от тоя сорт?
	— Не точно. Той по-скоро беше… — Кени въздъхна. — Вижте, то е дълга история.
	— Аз в момента нямам друга работа — отвърна инспектор Аз и хвърли поглед към момичето. — А ти?
	— Много ясно, че имам друга работа — тросна се тя. — Трябваше вече да съм на кръщенето.
	— О — сети се Аз. — Разбира се — после се обърна към Кени. — Значи, ако се опиташ да говориш наистина бързо, може и да успееш да ни обясниш всичко.
	Кени помисли за секунда, стараейки се да измисли начин, по който да поднесе разказа си така, че той да не прозвучи като пълна лудост.
	— Хубаво — рече. — През последните две-три години разследвам няколко откачени истории. Нищо кой знае колко мащабно, просто истории, които човек пренебрегва, когато ги чуе, защото звучат наистина смахнато. Нито един вестник не приема насериозно подобни брътвежи, така че можех да им отделям по много малко време. Започнах, когато се наложи да работя по една статия за градските легенди. Сещате се, всичките му там модерни митове и новоизмислен фолклор, някои са смешни, други — ужасяващи, трети са направо страшни, но в общи линии са все познати неща. Докато в един момент започнах да чувам разни нови приказки.
	— Например?
	— Просто слухове, късчета от истории. Някой си видял как хора се замерят с огнени кълба. Друг мернал мъж, който скачал от сграда на сграда по покривите, трети пък — някаква жена, която буквално изчезнала във въздуха.
	Инспектор Аз наклони леко глава настрани.
	— Значи, нещо като модерни градски легенди за супергерои?
	— Отначало и аз така си помислих, но вече не съм толкова сигурен. Носят се слухове за някаква мащабна субкултура, съставена от хора с подобни способности. Линч твърдеше, че тези хора са навсякъде, стига да знаеш къде да ги търсиш.
	— Разбирам. А дали самият Линч е заявявал, че притежава някакви подобни свръхестествени сили?
	— Линч? Не. За Бога, не! Искам да кажа, очевидно беше, че човекът не е добре с главата. Каза, че получавал видения. Така ги наричаше: видения. Започнал да ги получава от тийнейджърска възраст. Адски го плашеха. Обикалял психиатър след психиатър, пиел хапчета едно през друго, нищо не помогнало. Описа ми някои от виденията си и трябва да ви кажа, че звучаха страшно живи и истински. Не можел да се задържи на нито една работа, не бил в състояние да поддържа нормални връзки с околните… Свършил като алкохолизиран клошар, който ломотел сам на себе си и се свирал да спи по входовете.
	— И подобен човек — вметна инспектор Аз, — беше твоят най-стабилен източник на информация?
	— Знам, че звучи като някого, на когото едва ли може да се има доверие.
	— Меко казано.
	— Но аз му повярвах, вслушвах се в онова, което ми разказваше. В края на краищата, се научих да отсявам бълнуванията от… Така де, от фактите, ако мога да ги нарека по този начин.
	— Що за неща виждаше Линч? — обади се момичето.
	Кени се смръщи. Не можеше да измисли причина, поради която една стажантка в полицията да има право да му задава въпроси в официален разпит, но инспектор Аз не възрази, така че журналистът неохотно заговори:
	— Виждаше края на света — рече. — Апокалипсиса. Всъщност, в интерес на истината, виждаше повече от един апокалипсис. Първите му видения в тая посока включваха някакви си Мрачни богове; той ги наричаше Безликите. Някой си ги прогонил тия богове от нашата вселена преди хиляди и хиляди години, така и не разбрах кой е бил този някой, но оттогава те все се мъчат да се върнат в нашия свят. Когато бил на седемнайсет години, Линч получил видение, в което видял завръщането им. Видял милиони да умират от ръката им. Видял градове, сравнени със земята. Видял как светът рухва. След това получавал подобни видения през целия си живот, получаваше ги и когато се запознахме, като всеки път виждаше някакъв нов, допълнителен аспект на случващото се, наблюдаваше Апокалипсиса от някаква нова гледна точка. Беше убеден, че една нощ всички ние ще умрем, и тази нощ ще настъпи в рамките на следващите три години. Каза, че тия същества, тия богове ли да ги нарека, ще нахлуят през жълта врата, която ще се отвори между измеренията. Линч се беше опитвал да предупреди мнозина за Апокалипсиса, но, разбира се, никой не му обърнал никакво внимание. И тогава настъпила самата нощ, в която той очаквал светът да свърши, но… светът не свършил. И после виденията му престанали.
	— Обичам истории с щастлив край — отбеляза инспектор Аз.
	— Но това не бил краят, не и за Линч. Започнал да получава нови видения. Предсказа появата на онзи Вирус на лудостта, помните ли го, от зимата?
	— Последно чух, че не било вирус — рече момичето, — а някакъв халюциноген. Заловили ония, дето го разпространили.
	Кени се засмя.
	— Наистина ли вярвате на подобни приказки?
	Инспектор Аз го изгледа много странно.
	— А ти не вярваш ли?
	— Ами звучат доста удобно, не смятате ли? Дебелашка шега за Коледа, група радикални анархисти пуска някаква дрога във водохранилищата из цялата страна, а после, няколко месеца по-късно, същата тази група сама се явява пред властите и си признава вината? Подобно поведение противоречи на самата идея да бъдеш анархист, не е ли така? А знаете ли кога ще бъде съдебното дело срещу тия типове? Или пък в кой затвор ги държат, докато то мине и бъде произнесена присъдата? Защото аз не знам.
	Инспектор Аз се отпусна назад на стола си.
	— Това ми звучи като истинска теория на конспирацията, Кени. А ти лично какво мислиш, че се случи през зимата?
	— Не знам, но Линч каза, че никакви анархисти не е имало, работата била съвсем друга. Каза, че мънички парченца мрак летели нагоре-надолу и обладавали хората.
	За изненада на Кени, инспекторът и момичето изобщо не се засмяха на думите му.
	— Знаете ли колко хора са заявили, че са станали свидетели на странни събития през онези няколко дни, когато върлуваше Вирусът? — продължи журналистът. — Четох десетки доклади. Някакъв нощен клуб в северен Дъблин бил направо наводнен с тия твари, но в местния вестник няма и една дума за това!
	— Прилича ми на някаква масова халюцинация — рече момичето.
	— Линч изобщо не смяташе така. Беше получил видение, в което видял как тия, обладаващите създания, плъзнали по целия свят и заразили всички, карали хората да вършат безумия, да се избиват, да хвърлят бомби…
	— Хубаво! — прекъсна го Аз. — Значи, установихме със сигурност, че Линч е бил психически нестабилен и че е вярвал в съществуването на субкултура, населена със супергерои и зли богове. Защо е бил убит обаче?
	Кени примигна.
	— Ъм, с цел грабеж, нали така?
	— Така ли?
	— А не е ли така? Това ми… Това ми каза онзи тип, полицаят, който говори с мен отначало. Каза, че му приличало на грабеж.
	— Разбирам.
	Кени се навъси.
	— Смятате, че убийството му е свързано по някакъв начин с виденията му, нали?
	— Възможно е — отвърна Аз.
	— Защо трябваше да се срещнеш с Линч тази сутрин? — обади се момичето.
	— Извинете — отвърна Кени, — не искам да звуча грубо, но защо тя ми задава въпроси? Защо изобщо е тук?
	— Трупа работен опит — отвърна инспекторът.
	— Вие ме обвинявате в убийство. Честа практика ли е да водите гимназистки в участъка и да им позволявате да присъстват на разпитите на заподозрени убийци?
	Аз махна с ръка.
	— О, само се пошегувах. Изобщо не смятам, че си убил когото и да било. Освен ако наистина не си убил някого, и в такъв случай си запазвам правото накрая да кажа, че през цялото време съм бил сигурен, че си виновен. Но въпросът й е много резонен, Кени. Защо трябваше да се срещнеш с Линч?
	— През последните няколко месеца беше започнал да получава някакви нови видения, видения за сенки, които оживяват, за хора, които просто падат мъртви без причина. Виждаше най-актуалния вариант на Апокалипсиса.
	— Какво разказа Линч за тия видения?
	— Това важно ли е?
	— Всичко е важно.
	— Не можеше да идентифицира никого от виденията си. Не виждаше лица, не чуваше имена. Само каза, че видял някого, облечен в дълга черна роба.
	— Мъж или жена?
	— Не могъл да види ясно.
	— Дали по някакъв повод е споменавал за Прохода?
	Кени се втренчи в инспектора. Нещо в лицето на мъжа не беше наред. Когато Кени забеляза този факт, веднага отклони поглед. Майка му го беше учила, че не е учтиво да зяпа хората.
	— Линч никога не е използвал пред мен тази дума — отвърна журналистът, — но съм я чувал от други.
	— От кого си я чувал? — попита момичето.
	— От други — раздразнено отвърна Кени. — Трима-четирима човека, които са я подслушали в кръчми, из тъмните улички или където там още. Честно казано, историята с тоя Проход много ми прилича на Грабването.
	Момичето се навъси.
	— На какво?
	— Грабването — рече инспектор Аз — е част от християнската вяра, според която Бог ще събере истинно вярващите и ще ги отнесе в рая. „И мъртвите в Христа ще възкръснат първом; после ние, останалите живи, заедно с тях ще бъдем грабнати на облаци, за да срещнем Господа във въздуха! Недостойните ще бъдат оставени на земята заедно с всички други грешници.“*
	[* Фразата е взета от Новия завет. Виж например Първо послание на свети Апостол Павел 4:16-17. — Б.р.]
	— Тоя Проход звучи като някаква сделка — рече Кени. — Масово спасение преди окончателния край на света. Така и не разбрах дали зад цялата работа стои някой бог или не, но най-често бог има.
	— Линч спомена ли кога във времето ще настъпи Проходът? — попита Аз.
	— Виденията му ставаха все по-силни и чести — отговори Кени. — При предишните случаи видения с такава интензивност се явявали на Пол в рамките на още шест-седем дни, след това Апокалипсисът така и не настъпвал и човекът можел пак да си отдъхне за известно време.
	— Седем дни — повтори Аз.
	— Някъде там, да. Вие откъде знаете за Прохода?
	— Ние сме детективи — отвърна Аз. — Узнаваме разни неща.
	— Тя също е детектив, така ли да разбирам?
	— Тя е обучаващ се детектив.
	— Вижте, всичко това ми изглежда ужасно, ама ужасно шантаво. Защо ме разпитвате за слухове и градски легенди? Не ми зададохте никакви нормални въпроси.
	— Нормални въпроси, казваш? Какви например?
	— Например, ами не знам, например дали Линч е имал врагове.
	— Имаше ли Линч врагове?
	— Не, доколкото ми е известно, нямаше.
	— Тогава какъв е смисълът да те питам за това? Освен ако в момента не целиш умишлено да ме разсейваш. Не ме разсейваш умишлено, нали, Кени?
	— Не, изобщо…
	— Игрички ли си играеш с мен, Кени?
	— Не знам за какво…
	Инспектор Аз се приведе напред.
	— Ти ли го уби?
	— Не!
	— Дори и да си го убил, няма проблем.
	Кени се дръпна назад ужасен.
	— Как е възможно да няма проблем?
	— Е — поясни Аз, — не точно, че няма проблем, просто смятам, че е разбираемо, ако си го убил. Може да е казал нещо, което да те е подразнило. На всички ни се е случвало, нали? — обърна поглед към момичето. — Нали?
	— На мен ми се е случвало — отвърна тя.
	— На всички ни се е случвало — повтори Аз и очите му се върнаха върху Кени. — Знаем как е. Той казва нещо, което адски те раздразва, ти се вбесяваш и в следващия момент той вече лежи мъртъв, а ти се чудиш къде са се дянали последните няколко минути.
	— Не съм го убил аз! Никого не съм убивал!
	— Никого? И други жертви ли има?
	— Моля?!
	Аз се отпусна назад на стола и потупа брадичката си с облечената си в ръкавица ръка.
	— Знаеш ли какво ще ти кажа, Кени? Вярвам ти. Имаш честно лице. Едни такива честни уши имаш. Е, ти лично как смяташ, кой е убил Линч?
	— Смятах, че е грабеж.
	— Това беше допреди малко, а сега какво смяташ?
	— Сега… Не знам. Мислите ли, че някой го е убил заради тая история с Прохода? Дали има хора, които действително вярват в тия дрънканици?
	— Хората са странни — обади се момичето и леко изтананика няколко тона от песента на „Доре“.
	— Линч говорил ли е с други за това, за което е говорил с теб? — попита Аз. — Имаше ли приятели? Семейство, с което да поддържа връзки?
	— Не, никого си нямаше.
	— Значи е разказвал за виденията си само на тебе?
	Кени се поколеба.
	— Той се колебае — отбеляза момичето.
	— Виждам — отвърна Аз.
	— Има една старица — почна Кени, — Бернадет някоя си. Магуайър, струва ми се. Помага в един от приютите. Преди май е била учителка. Сега е пенсионерка, живее някъде в провинцията. Линч говореше с нея. Макар че напоследък тя рядко се мяркаше. Просто вече е твърде възрастна. С месеци не я бях виждал, после се засякохме. Беше преди няколко седмици. Тя разговаряше с Линч.
	— И ти мислиш, че й е казал за виденията си?
	— Да. Казал й е.
	— А мислиш ли, че Бернадет Магуайър го е убила?
	— Ъ… не! Тя е, нали ви казах, тя си е старица.
	— Старците също могат да бъдат убийци.
	— Знам, но…
	— Тя може да е нинджа.
	— Не е никаква нинджа, за Бога! Тя е нечия прапрабаба.
	— Сега искам да помислиш много внимателно, Кени, преди да ми отговориш. Виждал ли си някога Бернадет Магуайър с меч в ръката?
	— Какво?
	— А да хвърли бойни звездички?
	— Това е нелепо.
	— Виждал ли си я облечена като нинджа? Това може да се окаже първата ни улика.
	Момичето прехапа бузите си от вътрешната страна, за да не се разсмее с глас.
	— Що за ченге сте вие? — попита Кени, на когото категорично не му беше смешно.
	— Аз съм ченге, твърдо решено да стигне до дъното на тоя загадка — отвърна Аз.
	Вратата се отвори и в стаята за разпити надникна русокосо момче. Кени така се стресна от начина, по който стърчеше косата на момчето, че изобщо не забеляза как инспекторът стана на крака.
	— Благодаря ти за съдействието — каза Аз и бързо-бързо се отправи към вратата, следвайки момичето по петите. — Колегата ми ще дойде да поговори с теб след малко.
	Вън в коридора момичето беше хванало ръката на русото момче и се протягаше да хване и инспектора. Аз затвори вратата зад гърба си и Кени не видя нищо повече. Тя щракна и за един кратък миг настъпи пълна тишина.
	После вратата отново се отвори. Влезе мъж на средна възраст с бележник в ръката. От инспектор Аз и двамата му млади стажанти нямаше и следа.
	— Господин Дън? — започна новодошлият. — Аз съм инспектор Харис. Извинявайте, че ви накарахме да чакате.
	— Не се тревожете — отвърна Кени с леко съмнение в гласа. — Другият инспектор се погрижи да не скучая.
	Инспектор Харис се усмихна добродушно и седна на отсрещната страна на масата.
	— Другият инспектор ли?
	— Онзи, който току-що си тръгна.
	— Ъм? Кой?
	— Инспектор Аз.
	— Инспектор Вие?
	— Не, Аз. Така му е… Каза, че името му е Аз. Не се ли разминахте в коридора? Той водеше със себе си едно момиче на стаж и едно момче с щръкнала коса.
	Харис примигна насреща му.
	— С никого не съм се разминал, господин Дън, и в момента аз съм единственият дежурен следовател в този участък.
	Кени застина.
	— Тогава… Тогава с кого разговарях досега, мътните да го вземат?


>	3.
>	Кръщенето

	Валкирия Каин гушкаше малката си сестричка и се молеше Богу да изкара деня, без да бъде омазана с повърната кърма. След полицейския участък едва беше имала време да отскочи до вкъщи да се преоблече и едната й блуза се оказа съсипана до неузнаваемост още преди семейството да тръгне за църквата. А си беше хубава блуза. Идеално се връзваше с дънките й.
	— Моля те — прошепна Валкирия на мъничката Алис, — не повръщай върху мен.
	Алис я загледа с големите си сини очи, но не обеща нищо.
	Примижала на яркото слънце, Валкирия хвърли поглед назад към църквата. Алис не беше единственото бебе, което беше кръстено днес, така че наоколо имаше и други бъбрещи усмихнати семейства с видеокамери, които запечатваха всяко гукане и всеки плач. Може и да беше предубедена, но Валкирия твърдо установи, че нито едно от другите три бебета не е дори наполовина толкова сладко, колкото тримесечната й сестричка. Дори база за сравнение нямаше. Тъжна работа. Тия три бебета бяха изгубили съревнованието за най-голям сладур още отсега, а не го знаеха и дълго нямаше да го узнаят. Направо трагедия.
	Сведе поглед към сестра си.
	— Не умееш много работи, нали? Търпиш сериозни ограничения във всички насоки. Мама казва, че трябва да ти говоря, за да свикваш с гласа ми. Е, щом е така, ще си приказваме. Мен ме има в два варианта. От една страна съм аз, истинската аз, а от друга — отражението ми. Отражението изглежда като мен, говори като мен, държи се като мен, но то не съм аз. Излиза от огледалото на гардероба, ходи на училище вместо мене, пише домашните ми и, да, също така от време на време бави и теб. Това вече не ми харесва. Не ми харесва да те оставям на грижите на някакво нещо, което няма чувства, но какво да се прави, аз съм заето момиче. Даа, точно така, заето момиче. Когато пораснеш малко, ще почнем да ти четем приказки за принцеси, магии и магьосници и в продължение на няколко години ще те оставим необезпокоявано да вярваш, че магията наистина съществува. А след това — внимавай, това е гадната част — ще ти кажем, че магията не съществува. Ще ти кажем, че хората не могат да летят, че не могат да се превръщат един друг в крастави жаби и че на света няма митични магически чудовища. Но, между нас да си остане, точно това е най-голямата лъжа. Магията съществува, хората могат да летят, чудовища има… Е, за превръщането в жаби не съм сигурна, де. Но кой би искал да умее нещо подобно? Гнусна работа.
	Валкирия започна да пристъпва в кръг и леко да люлее бебето.
	— Кой е сладурче? Ама кой е сладурче, бе? Ти си сладурче, ето кой! Даа, ти си сладурче. А кой звучи като сладникава бавноразвиваща се в момента? Аз, нали? Даа, аз.
	Сведе поглед надолу, срещна втренчените очи на бебето и се разсмя.
	— О, Господи, прекрасна си. Бих се помолила да си останеш такава завинаги, но би било малко странно. Особено когато станеш на възраст да излизаш по срещи. Семейството ни е доста шантаво, сигурно вече си забелязала. Мама е доста нормална по някакъв неин си начин. Различната й страна обаче се появява, когато говори с татко — нейната невероятно глупава страна. Татко й влияе зле, това е цялата работа. Защото татко е хахавелник. Мхм. Хахав колкото си ще. Чичо Фъргъс също е хахав, но противно хахав. Просто се държи гадно през цялото време. Срамота е, че не познаваш Гордън. Щеше да го харесаш! Той беше готиният чичо — Валкирия целуна бебето по бузката и приведе глава ниско до него. — Искаш ли да ти издам една тайна? — прошепна. — Магията се предава по наследство в нашето семейство. Ти може би също имаш магически сили. Някой ден може да се научиш да правиш нещата, които аз правя сега. Някой ден може да ти се наложи да приемеш второ име, точно като мен. А може и да не ти се наложи. Не съм сигурна обаче дали искам магията да е част от живота ти. Да бъдеш нормален съвсем не е толкова зле, особено от една определена гледна точка. Знам, че не е честно да крия всички магически шашми от теб, но не искам да пострадаш. Разбираш ли ме? Ако пострадаш, ще умра.
	Бебето посегна и сграбчи кичурче от косата на Валкирия.
	— Радвам се, че се разбираме. Знаеш ли, много си умна за създание с такова мъничко мозъче.
	Алис изгука.
	Валкирия внесе сестричето си обратно в църквата и се отправи към семейството си. Леля й изплува напред. Косата й беше опъната болезнено назад и забодена здраво на тила й. Не изглеждаше никак добре.
	— Здравей, Стефани — рече. — Държиш я неправилно.
	— Струва ми се, че й е удобно — отвърна Валкирия, като положи максимално усилие да прозвучи любезно.
	Берилия протегна кльощавите си ръце.
	— Не, не, не, дай да ти покажа.
	Но, както обикновено, Алис по инстинкт усети надвисналата заплаха, обърна главичка, зърна усмихнатата физиономия на Берилия и ревна. Берилия рязко се дръпна, пръстите на ръцете й потръпваха нервно. Когато леля й се отдалечи на прилично разстояние, Алис спря да плаче и задъвка с беззъбите си венци едно копче на блузата на Валкирия.
	— Цял ден е кисела — излъга момичето, много доволна от изхода на случката. Берилия издаде някакъв гърлен звук, очевидно не беше очарована от новата си племенничка. Валкирия посочи с глава настрани.
	— Мама и татко са ей там — рече. — С нетърпение чакат да си поговорят с теб. Преди малко мама ми каза, че намира роклята ти за прекрасна.
	Веждите на Берилия се загърчиха като два торни червея.
	— Тази рокля? — възкликна тя. — Че аз я имам от години.
	Роклята беше бежова на цвят и щеше да изглежда по-добре, навлечена на някой осемдесетгодишен. На който и да било осемдесетгодишен, независимо от пола му.
	— Като че ли е шита специално за теб — отбеляза Валкирия.
	— Винаги съм я намирала за малко безформена.
	Валкирия с последни сили потисна порива да обясни, че точно това е имала предвид.
	Както обикновено, Берилия прекрати разговора без каквото и да било предупреждение и пое нанякъде, следвана по петите от съпруга си. Фъргъс по най-нелеп начин кимна на Алис, когато я подмина, сякаш бебето щеше да кимне в отговор, а на Валкирия хвърли смъртоносен поглед. Момичето не можа да се сети в какво се е провинила пък сега.
	Вдигна очи, загледа Кристъл и Каръл, които също приближаваха, и вътрешно цялата се стегна за атаката, която щеше неизбежно да последва. Преди при всяка среща Валкирия очакваше от братовчедките си безспирен порой от хапливи забележки и плоски неумели сарказми. Днес нещата значително се бяха влошили.
	— Здрасти, Валкирия — прошепна Каръл.
	Кристъл смушка сестра си в ребрата.
	— Не я наричай така!
	Каръл я изгледа кръвнишки.
	— Шепнех. Никой не чу.
	— Не бива въобще да й викаш така! Наричай си я Стефани!
	Още няколко безценни мига живот бяха изсмукани насилствено от Валкирия и тя се прости с тях навеки.
	— Хубаво — недоволно отвърна Каръл. — Здравей, Стефани! Как си?
	— Екстра — отвърна Валкирия, като, без да ще, заприказва бързо в стремежа си да овладее разговора и да го отмести към по-безопасни и естествени теми. — Вие как сте? Как е в колежа? Чакате ли вече лятната ваканция? Кристъл, обувките ти са разкошни! Страхотно ти стоят. Не е ли прелестна Алис?
	Тя леко се извъртя, за да могат братовчедките да видят бебето. Двете промърмориха нещо неразбираемо, включващо думата „сладка“, и толкоз. След това Алис спря да съществува за тях.
	— Мислехме си — почна Каръл и двете близначки пристъпиха напред, за да не може никой да ги чуе. — Нали помниш как ни каза, че сме твърде ниски, за да практикуваме магия? Е, не сме съвсем сигурни, че това е така. Когато ти си почнала да учиш магия, си била значително по-ниска от нас в момента, нали? А, да, помисли и за елфите.
	Валкирия примигна.
	— Моля?
	— Елфите — натърти Кристъл. — Нали се сещаш, онези с острите ушички? Те са съвсем мънички, нали? Знам, че в някои филми ги представят едри като нормални хора, но най-често елфите са мънички, нали, а пък могат да правят магии.
	— Ъм, елфи не съществуват — рече Валкирия.
	Каръл погледна сестра си с въздишка.
	— Казах ти.
	Кристъл изгледа враждебно близначката си и се обърна отново към Валкирия:
	— Как така не съществуват?
	— Не съм сигурна, че… ъм… мога да дам отговор на този въпрос.
	Кристъл придоби объркано изражение.
	— Ами гоблините?
	— О — рече Валкирия. — Да, гоблини съществуват. Добре, ясно, вижте, наистина не става въпрос за ръст, а за реални опасности. Истината е, че да се практикува магия е много опасно. Пребивали са ме повече пъти, отколкото мога да преброя. Чупила съм си кости и зъби, а преди пет месеца бях технически мъртва в продължение на половин ден. Дори ми правиха аутопсия.
	— И как беше?
	— Не се изненадвай, но беше ужасно смущаващо.
	Очите на Каръл грейнаха.
	— Но ти можеш да правиш магии и спасяваш света, и движиш с разни готини типове.
	— И имаш приятели — допълни Кристъл.
	— А ние какво правим? Ходим в колежа, взимаме изпити, излизат ни пъпки и нямаме гаджета.
	Валкирия опита да се усмихна.
	— Аз също имам пъпки. Всеки има. А вие и двете имате по цял куп гаджета.
	Кристъл поклати глава.
	— Ама не такива като Флетчър. Той е страхотен.
	— Това, дето го имаме, не бих го нарекла точно гаджета — промърмори Каръл. — Стефани, просто искаме онова, което имаш ти. Искаме да ни е интересно, искаме да притежаваме суперсили и да вършим вълнуващи неща. Със сестра ми си поприказвахме и решихме, че и двете имаме желание ти да започнеш да ни учиш на магия.
	— Наистина не смятам, че това е добра идея.
	— Ние пък смятаме, че е много добра.
	— Не мога да ви уча, дори и да исках. Просто нямам толкова време. Танит все още е един Господ знае къде, обладана от Останка, все още е с Били Рей Сангуайн и все така продължава да знае страшно много подробности за живота и семейството ми. Трябва да я намеря и да й помогна, а също така да предотвратя края на света и… Просто е твърде опасно дори само да ви покажа някои неща.
	— Само няколко малки фокуса — настоя Кристъл.
	— Не се наричат „фокуси“ — отвърна Валкирия.
	— Илюзии.
	— Не са и илюзии.
	— Заклинания?
	Валкирия се поколеба.
	— Добре, нека им викаме „фокуси“.
	— Покажи ни нещо съвсем дребно — рече Каръл. — Например как да летим.
	— Летенето не е от дребните.
	— Ти можеш ли да летиш?
	— Не, не мога. Само Скълдъгъри може.
	— Може пък той да пожелае да научи и нас.
	Валкирия не можа да се сдържи и се усмихна.
	— Силно се съмнявам.
	Изведнъж близначките започнаха да си оправят косите едновременно и Валкирия се досети, че в църквата е влязъл Флетчър.
	— Здравейте, дами — поздрави той, а лявата му ръка се плъзна около кръста на Валкирия.
	— Здрасти, Флетчър! — пропяха близначките в един глас.
	— Весело ли прекарахте? — попита момчето. — Досега никога не съм бил на кръщене и ми се стори малко… добре, де, малко скучно. Но скучно в хубавия смисъл.
	— И аз го намирам за скучно — избърбори Каръл, преди Кристъл да успее да си отвори устата. — А и не разбрах и половината от това, което каза свещеникът.
	— А аз дори не слушах — намеси се Кристъл. — В един момент ставаше дума за бебета, във всеки случай. Много ми харесва косата ти. Много яко я караш да стърчи.
	— Не го насърчавай — простена Валкирия, а Флетчър се засмя и я целуна небрежно.
	— За съжаление — рече момчето, — се налага ние двамата с братовчедка ви да тръгваме.
	— Така ли? — попита Валкирия. Флетчър кимна и изражението му стана сериозно. — А! — добави момичето. — Окей. Добре. Ами хайде доскоро, с Флетчър трябва да бягаме.
	Очите на Каръл се разшириха.
	— Нещо лошо ли е станало? В опасност ли сме?
	— Светът ли свършва? — попита Кристъл. Близначките вдигнаха едновременно очи към купола на църквата, сякаш очакваха да видят как се напуква и рухва отгоре им.
	— Не се тревожете — изкикоти се Валкирия. После се отправи към родителите си, следвана по петите от Флетчър. — Не се налага да се тревожат, нали?
	Момчето сви рамене.
	— Сигурен съм, че ще оцелеят още някой и друг ден.
	— Откри ли къщата на Бернадет Магуайър?
	— Скълдъгъри в момента е там, чака ме да се върна с теб.
	Момичето се ухили.
	— Добре ли се повозихте с колата?
	— Цели два часа път! — изръмжа момчето. — И Скълдъгъри ми забрани да говоря. Знаеш ли какво е да пътуваш два часа в автомобил и да не можеш да обелиш и дума?
	— Не. Какво е?
	— Отегчително.
	Валкирия кимна.
	— И сама щях да се досетя.
	Приближиха се до родителите й и майка й цялата грейна, когато Валкирия й подаде Алис.
	— Ето я и нея — изгука майката на Валкирия на бебето. — Моето специално момиче.
	— О, радост! — рече Валкирия и извъртя очи.
	Майка й се засмя.
	— Здрасти, Флетчър, ти пък кога пристигна?
	— Току-що — отвърна момчето. — Извинете. Градският транспорт в неделя е ужасен.
	— Трябваше да се обадиш, Дезмънд щеше да дойде да те вземе с колата.
	— Нямаше да мога — обади се бащата на Валкирия, дочул последната реплика. — Извинявай, Флетчър, но просто имах някои много важни бащински задължения, за които трябваше да се погрижа, като например да закуся, да взема душ и да си намеря панталоните. Справих се само с две от трите задачи. Можеш ли да познаеш коя пропуснах, ама без да поглеждаш надолу?
	Майката на Валкирия въздъхна.
	— Дез, твърде е рано да започваш с глупостите. Флетчър, ще дойдеш ли да обядваш днес с нас? Ще бъде нещо специално по случай кръщенето.
	— Да, разбира се — усмихна се Флетчър в отговор. — Само че сега ще ви открадна Стефани за малко.
	— Вземай дъщеря ни — рече таткото на Валкирия и царствено махна с ръка. — Вече си имаме още една.
	Валкирия се засмя и поведе Флетчър през тълпата. Излязоха от църквата и я заобиколиха от задната страна. Когато вече бяха сигурни, че никой не ги вижда, Флетчър се обърна към момичето, целуна я и в момента, в който устните им се докоснаха, ги телепортира. Църквата, зелената морава и слънчевите лъчи изчезнаха, заменени от малка къщичка насред поле, шибано немилостиво от пороен дъжд.
	Валкирия прекъсна целувката на секундата и с един скок се хвърли встрани към Бентлито, спряло под клоните на едно дърво. Флетчър за миг застана до нея.
	— В Хагард слънцето прежуля — вторачи се ядосано в него момичето. — Не смяташ ли, че е важно, когато ни телепортираш обратно, да се явим на тържествения обяд сухи?
	— Права си — отстъпи Флетчър. — Виж, има си причина ти да си момичето, а аз — момчето. Вие, момичетата, обмисляте нещата, докато, виж, аз…
	— Не ги обмисляш?
	— Именно — отвърна бодро телепортаторът.
	Скълдъгъри закрачи към тях откъм къщичката, вдигнал облечената си в ръкавица ръка, за да отклонява дъждовните капки от себе си. Лицето му имаше нездрав жълтеникав тен, но когато приближи колата, скелетът докосна двата символа, татуирани на ключиците му, и фасадната татуировка се стопи, откривайки черепа му.
	— Извинявай, че се наложи да те откъсна от семейните задължения — рече детективът на Валкирия.
	Тя сви рамене.
	— Нали присъствах на самото кръщене. Остава само голямото семейно събиране, а да го преживявам веднъж годишно по Коледа ми е напълно достатъчно. Възрастната дама у дома ли си е?
	— Чуках по вратите и прозорците, но няма никакъв отговор — отвърна Скълдъгъри. — Трябва да се самопоканим вътре — Флетчър протегна ръце, но детективът поклати отрицателно глава. — Телепортацията ни прави ужасно лениви, така че ще разчитаме на добрия стар метод. Валкирия, би ли била така добра да отклоняваш дъжда?
	Скелетът се обърна и закрачи към къщичката. Валкирия забърза подире му, разперила ръце, с които изместваше въздуха и водата в него, за да покрие и двама им с невидим чадър.
	— Наистина е време да се научиш да контролираш самата вода, вместо да боравиш само с въздух през цялото време — укори я детективът. — Скоро ще дойде ден, когато ще ти се прииска да се беше упражнявала повечко. Едва ли има някакъв смисъл да бъдеш Елементал, ако можеш да въздействаш само върху два елемента.
	— Но въздухът и огънят вършат най-добра работа — отвърна момичето с престорен хленч. — Контролът над влагата не ме вдъхновява по същия начин. Колкото до земята… — Гласът й заглъхна.
	Стигнаха входната врата, Скълдъгъри коленичи и се зае да отвори ключалката с шперц. Флетчър застана зад Валкирия в опит да се скрие от самотните дъждовни капки, които се промъкваха през въздушната й защита.
	— Обаче — продължи Скълдъгъри, — за уроци по некромантия изобщо не пестиш енергия, както разбирам?
	— Ами да, но по некромантия са ми необходими повече уроци, защото Соломон не е толкова добър учител като тебе. — Скелетът се обърна да я погледне, Валкирия му се ухили и сви рамене. — Освен това, напоследък с теб упражняваме само бойни техники. Но ще наваксам и с елементалните способности, обещавам.
	Скълдъгъри изсумтя. Откакто обладаната от Останка Танит Лоу беше изчезнала, детективът беше променил изцяло стратегията на обучение на Валкирия. Ученичката му по никакъв начин не можеше да се мери по бързина и ловкост с Танит, затова всеки опит да се изправи срещу русата магьосница, разчитайки единствено на уменията си в бойните изкуства, щеше да завърши с тоталното поражение на момичето. Техниките, на които скелетът я обучаваше сега, бяха непочтени и брутални, но много ефективни — ръкопашен бой, а не бойни изкуства. На Валкирия й трябваше известно време да привикне към новата практика, но непрестанната заплаха от неочакваното завръщане на Танит я мотивираше. Момичето знаеше, че реваншът между двете беше неминуем, и искаше да бъде напълно сигурна, че когато отново се изправи срещу Танит, боят ще се подчинява на собствените й правила, а не на стратегията на русата жена-воин.
	Ключалката прещрака, Скълдъгъри се изправи, бутна вратата и надникна в къщата.
	— Ехо? Госпожо Магуайър? Има ли някой тук?
	Зачака. Никакъв отговор. Детективът пристъпи в антрето, следван плътно от Валкирия. Изправен пред опасността косата му да се намокри, Флетчър побърза също да влезе. Освен стабилното ритмично плющене на дъжда, в къщата не се чуваше нито звук. Вътре беше подредено и миришеше на възрастен човек. Валкирия направи само още една крачка и некромантският пръстен на ръката й внезапно изстина като лед.
	— Тук има мъртвец — прошепна момичето.
	Бавно и предпазливо влязоха в гостната, където всяка свободна хоризонтална повърхност беше отрупана с малки порцеланови фигурки, а в креслото седеше една старица, несъмнено напълно и окончателно мъртва.
	Скълдъгъри извади пистолета си.
	— Чакай малко — обади се Флетчър ококорено. — Погледни я само. Може да са си естествени причини. Била е стара. Старите хора умират. Това им е работата.
	Скълдъгъри поклати отрицателно глава.
	— Тук е влизал още някой.
	Махна им с ръка да не мърдат и се измъкна вън от стаята. Флетчър погледна въпросително Валкирия, но тя само сви рамене. След няколко мига Скълдъгъри се върна и прибра пистолета.
	— Как позна, че тук е имало външен човек? — попита момичето.
	Скелетът посочи с глава зад гърба си и извади от джоба си пакетче седемцветен прах.
	— Обърни внимание на порцелановите фигурки. Отвратителни са, нали? Малки херувимчета, евтини и безвкусни. Погледни с каква любов са подредени, как между всеки две е оставено точно еднакво разстояние и всичките са обърнати в една посока? Погледни сега фигурките до теб.
	Валкирия сведе поглед. Дребни дебели порцеланови човечета, стиснали арфи или лъкове и стрели, бяха пръснати безредно по плота на шкафа.
	— Падали са — рече момичето, — а после някой ги е върнал на местата им, но ги е наредил набързо. Някой, на когото изобщо не му е пукало дали са обърнати в една посока.
	Скълдъгъри стисна пакетчето, за да натроши сбилия се на бучки прах. После бръкна вътре, взе щипка и я хвърли във въздуха. Прахът падна бавно и елегантно на малък облак, променяйки цветовете си при движението.
	— Непознатият е бил адепт, използвал е магията си — промърмори детективът. — Трудно е да се определи точният му профил. Но си е тръгнал скоро.
	— Колко скоро? — попита Валкирия.
	Скълдъгъри прибра пакетчето.
	— Десетина минути преди да дойдем.
	Флетчър хвърли поглед зад гърба си.
	— Може ли още да е някъде наблизо?
	Скълдъгъри отново извади пистолета си.
	— Напълно е възможно.
	Валкирия потупа Флетчър по ръката.
	— Не бой се — рече. — Ако лошият дойде, аз ще те пазя.
	— Ако лошият дойде — отвърна Флетчър, — аз храбро ще надам дискантен писък, за да му отвлека вниманието. Може дори още по-храбро да припадна, за да му създам фалшиво чувство за победа. Това ще бъде сигнал за вас да нападате.
	— Страшен отбор сме.
	— Само не забравяй да стоиш между мен и него през цялото време — добави Флетчър, после рязко извика. Валкирия подскочи, Скълдъгъри се извъртя, а момчето посочи към прозореца. — Отвън! — избъбри. — Лошият! Отвън!
	Скълдъгъри замахна едновременно с двете си ръце и прозорецът се пръсна на парчета. Скелетът с един скок изхвърча навън през празната рамка, Валкирия и Флетчър го последваха. Дъждът плисна безмилостно отгоре им, земята беше кална и хлъзгава. Напълно плешив мъж в черна роба се препъваше по пътеката, водеща от къщичката към гората наблизо. Хлъзна се и падна на колене. Хвърли бърз поглед зад гърба си. Имаше дълъг нос и смешна брада на катинарче, която висеше, прораснала на тънки кичури почти до гърдите му. Заподмята нещо в ръцете си, после скочи. Хукна, плъзгаше се непрекъснато в калта, но не спираше да тича. Зад гърба му насред пътеката остана едно отворено дървено сандъче.
	— Назад! — рязко каза Скълдъгъри. — В къщата. Живо!
	Валкирия стигна до къщата първа, скочи през разбития прозорец и се приземи на пода в момента, в който Флетчър се телепортира до нея. Скълдъгъри нахълта последен и се прилепи плътно до стената.
	— Скрийте се — прошепна.
	Момчето и момичето се проснаха на пода.
	Дъждът шибаше къщата. Валкирия рискува, повдигна глава и погледна скелета.
	— Какво има отвън? — прошепна му.
	— Сандъче — прошепна той в отговор.
	— Що за сандъче?
	— Дървено.
	Вал кирия го загледа многозначително.
	— Окей, ще си задам въпроса. Защо се крием от сандъче?
	— Не се крием от него. Крием се от онова, което е вътре в сандъчето.
	— А какво има вътре в сандъчето?
	— Човешка глава ли е? — попита Флетчър.
	— Трепкащите момиченца.
	Скелетът предпазливо надзърна навън. Валкирия също се надигна още малко, за да надникне над перваза на прозореца. Дървеното сандъче си стоеше кротко на пътеката, потънало в калта и плискано от дъжда.
	— Кои са Трепкащите момиченца? — попита Валкирия.
	— Тризначки — отвърна тихо Скълдъгъри. — Родени са през 1931-ва. Когато навършили шест години, нещо се опитало да проникне в нашия свят чрез тях.
	— Чрез тях?
	— Посяло в съзнанието и на трите семена, променило ги умствено и физически. Отвлякло ги на крачка вън от нашата реалност в опит да ги превърне във врата, през която то самото да влезе при нас.
	— Що за същество имаш предвид? — попита Флетчър. — Безлик?
	— Не — отвърна Скълдъгъри. — Едва ли. Нещо друго било. Родителите им изпаднали в паника. Лекарите били безсилни. Помнете, че говорим за Ирландия през 30-те, изолирана от целия останал свят, който се развиваше със съвсем други темпове. Всички вярвали, че децата са обладани от дявола. Пробвали екзорсизъм след екзорсизъм, но положението на момиченцата само се влошавало. Тогава повикаха мен.
	— Успя ли да им помогнеш? — попита Валкирия. Хвърли още един поглед навън. Сандъчето си беше просто едно сандъче.
	— Беше твърде късно, децата отдавна си бяха отишли — отвърна Скълдъгъри. — Цяла година ги бяха държали да агонизират, да се гърчат и пищят, вързани за болничните легла в лудницата.
	— Господи Боже.
	— Родителите им ги посещаваха всеки Божи ден. Пееха им. Приспивни песнички и ирландски народни песни. Не можех нищо да направя. Нещото, което използваше децата, каквото и да беше то, явно постепенно осъзна, че планът му няма да сработи. Затова се оттегли. Отиде си, напусна ги. Момиченцата починаха скоро след това.
	— Кошмар.
	— Няма две мнения.
	— А как са се озовали в сандъчето отвън?
	Скълдъгъри сви рамене.
	— Ами как, върнаха се. Клетите им душички, претърпели такива нечовешки изтезания приживе, не можаха толкова лесно да намерят покой. Трите носят в себе си твърде много болка, за да могат да се справят с нея самички, затова трябва да я предадат на околните. Поне мисля, че това е изначалната причина да се върнат в нашия свят. Истината е, че никой не знае нито защо се върнаха, нито защо започнаха да убиват наред. Но точно това стана.
	— И сега са в сандъчето, защото…?
	— Всеки има нужда от дом.
	— Разбирам. Не съм напълно сигурна обаче защо се крием от тях. Колко може да са опасни, при положение че могат да се съберат — при това три на брой — в такова малко сандъче?
	— По всичко личи, че скоро ще ти стане ясно от първа ръка опасни ли са или не — рече Скълдъгъри, а гласът му се сниши до шепот.
	Валкирия надникна навън.
	Противно на всички закони на физиката, от сандъчето се подаде бледа длан. Трепкайки леко, тя се удължи, превърна се в ръка, изви се надолу. После сграбчи ръба на сандъчето.
	Валкирия се гмурна обратно към пода.
	— Какво става? — попита Флетчър.
	— Излизат отвътре — тъпо отвърна момичето.
	— Ако са толкова опасни, колкото казваш — обърна се телепортаторът към Скълдъгъри, — давай направо да се махаме. Да изчезваме веднага.
	— Не можем да ги оставим на свобода — отвърна скелетът. — В това е целият номер, затова убиецът изобщо ги е донесъл — да ни забави, за да не го преследваме. Не можем да тръгнем след него. Трябва да приберем момиченцата обратно, защото няма и грам съмнение какво ще почнат да вършат, ако ги оставим да се скитат свободно.
	Валкирия отново погледна навън. Отначало реши, че очите й играят някакви номера. От сандъчето излизаше момиченце. Малко русичко шестгодишно момиченце в бяла рокличка и с корделка на главичката. Движеше се като картинка в лоша анимация — сковано, отсечено, между повдигането на крачето й и поставянето му обратно на земята при следващата стъпка липсваше постепенно гладко движение. Да, името им беше съвсем точно. Момиченцето трепкаше.
	Зад него от сандъчето се подаде втора бледа длан.
	— Как ще се борим с тях? — попита кротко Валкирия.
	— Не знам — отвърна Скълдъгъри. — Флетчър. Върви веднага при Чайна. Нека прегледа книгите и да види дали няма да намери някъде записан ефективен начин за противодействие на тия твари.
	Флетчър поклати отрицателно глава.
	— Няма да ви оставя.
	— Последното не беше молба.
	— Тогава елате и вие с мен — настоя Флетчър. — Нека поне Валкирия да дойде. Няма да я оставя тук.
	Валкирия се обърна и го изгледа.
	— Напротив. Тръгвай. Бързо.
	Момчето я сграбчи за раменете.
	— Няма да…
	Валкирия отстрани ръцете му от себе си.
	— Нямам време за спорове. Върши, каквото ти се казва. Хайде.
	Флетчър я загледа разстроено, после присви очи.
	— Връщам се веднага.
	Дори не я целуна. Просто изчезна.
	Валкирия се обърна към прозореца.
	— Мътните го взели! — ахна.
	И трите Трепкащи момиченца бяха вън от сандъчето и крачеха към къщата.


>	4.
>	Крейвън

	Крейвън влезе в кабинета на Първосвещеника с ниско наведена глава.
	— Пак закъснявате, духовник — рече Аурон Тенебре, Върховен Първосвещеник на Ордена, Патриарх на този Храм и човек с толкова усмъртителен поглед, че дори самото ясно слънце не смеело да се покаже, когато той изпаднел в някое от лошите си настроения. Поне такива легенди се носеха. — За трети път тази седмица. Ако нашите малки събирания представляват такова неудобство за вас, моля, чувствайте се свободен да споделите това на всеослушание и ние ще се постараем да организираме общата си програма така, че да бъде съобразена и с най-дребните ви капризи.
	Крейвън отново се поклони.
	— Най-покорно моля за прошка, Ваша светлост. Нямам друго извинение за мудността си, освен факта, че работя без почивка за доброто на Ордена.
	— Оценяваме го, уверявам ви — отвърна Тенебре с отегчен тон.
	Крейвън се поклони за трети път толкова ниско, че кръстът го заболя. Мразеше Първосвещеника, мразеше антипатията, която Негова светлост таеше към него и която се изливаше върху му ежедневно. В продължение на години тя се изразяваше в непрекъснат поток от подигравателни забележки, които се трупаха в резервоара на Крейвъновото съзнание; забележки, които духовникът никога нямаше да забрави и със сигурност никога нямаше да прости. Без значение колко енергично ласкаеше Първосвещеника, какви комплименти и четки правеше, в отговор получаваше водопад от едва прикрито презрение. Най-лошото беше, че Тенебре не си правеше труда да проявява презрението си само в моменти, когато беше на четири очи с Крейвън. До рамото на Първосвещеника се беше изправил Натаниъл Куивър, духовник първи ранг от некромантския Орден, строг последовател на буквата на Закона и човек, очевидно напълно лишен от лицеви мускули, които да му позволяват да се усмихне. Вероятно, по мнението на Куивър, всички мускули със сходно предназначение можеха да бъдат вкарани в действие за постигането на едно внушително смръщване.
	— Духовник Рийт — рече Тенебре, — моля, продължете.
	Ето го и последният сред предполагаемите му другари, последният, който би трябвало да става свидетел на унижението на Крейвън — Соломон Рийт. Духовник първи ранг от некромантския Орден, скандално известен теренен агент и добре познат генератор на проблеми, застанал насред кабинета в ръчно ушития си черен костюм, докато всички останали в стаята носеха задължителните некромантски роби.
	Дълбоко в сърцето си Крейвън къташе една яма, пълна с черна омраза, предназначена специално за Соломон Рийт.
	— Уверен съм, че Валкирия е на прага на пробив — изрече Рийт и очите на Крейвън се разтвориха тревожно. — Некромантските й умения нарастват буквално с всеки следващ урок. Стъпките й напред са гигантски, развива се все по-бързо и по-бързо. Ако продължава с тези темпове, аз съм напълно сигурен, че когато настъпи Приливът й, тя ще избере некромантията пред елементалната магия.
	— Разбирам — рече Тенебре. — А как се отнася Плезънт към всичко това?
	Рийт си позволи една усмивка.
	— Двамата с Валкирия непрекъснато спорят по този въпрос, но към момента той не възразява. Скелетът напълно й се доверява и я е оставил сама да избере пътя си, а аз от своя страна постъпвам по същия начин. Само дето съм уверен, че нейният път ще бъде нашият път.
	— И смятате, че момичето е в безопасност навън, при положение че лорд Вайл е жив и на свобода?
	Рийт се поколеба.
	— Мисля, че със Скълдъгъри Плезънт Валкирия е в безопасност толкова, колкото би била навсякъде другаде. Освен това, от Вайл няма ни вест, ни кост след нощта, в която нападна Плезънт в Убежището. Може и да се е заклел да убие Вестителя на смъртта, но, доколкото ни е известно в момента, няма намерение да се връща, за да изпълни клетвата си.
	Крейвън се прокашля леко и изчака, докато всички погледи се обърнаха към него.
	— Простете — рече, — но някак си не виждам как който и да било от отбелязаните факти спомага за нашия напредък. Не всички от нас вярват, че Валкирия Каин ще се превърне във Вестителя на смъртта, духовник Рийт. Някои от тук присъстващите смятаме, че тя ще се окаже просто поредното средностатистическо момиченце.
	— Средностатистическо? — отекна невярващо Рийт. — Валкирия ще навърши седемнайсет години след няколко месеца, а вече спаси света веднъж и уби един бог. Ти какво си свършил напоследък?
	Тенебре се изкикоти и Крейвън се поколеба, но продължи.
	— Искам да кажа, че Каин може и да се окаже великолепна магьосница, но аз все още съвсем не съм убеден, че силите й ще нараснат дотолкова, че да се превърне във Вестителя и да инициира Прехода. А дори и да притежава подобен потенциал, тя още не е, както уместно отбелязахте, дори седемнайсетгодишна. Приливът няма да дойде при нея още поне три или четири години. Искате от нас да чакаме четири години, само за да разберем, че момичето може и да се окаже достатъчно могъща?
	— Някаква алтернатива ли предлагаш? — попита Рийт. — Някой междувременно да е изобретил машина на времето, а аз да не съм разбрал?
	— Разбирам сарказма ви, духовник, но все така смятам, че е грешка да се възлагат всички надежди на едно момиче, което се намира под непрекъснатото плътно влияние на Скълдъгъри Плезънт. Освен това разполагаме с достатъчно кандидати и в собствените ни редици. Например моето протеже. Смятам, че Меланхолия Сен Клер още от раждането си показва знаци за сериозна…
	— Меланхолия? — прекъсна го Тенебре. — Продължаваш да настояваш на нея, така ли? Духовник, това момиче никога не е проявявало никакви специални заложби. Единственото по-особено качество, което тя, по всичко личи, притежава, е способността й да изглежда изключително кисела всеки път, когато я зърна. Което ми напомня, че през последните няколко месеца тя напълно ми се е изгубила от полезрението.
	— Моля за извинение, Ваша светлост, но аз прекарвам много време с нея като личен наставник и смятам, че може би тя е избраната.
	Тенебре се отпусна назад на стола си.
	— Обучаваш я отделно?
	— Да, Първосвещеник.
	— Но аз все си мислех, че искаш тя да се развива в положителна посока — рече Тенебре през смях, а Рийт се усмихна подигравателно. Страните на Крейвън пламнаха, но той успя да изпише на лицето си усмивка на благодарност.
	— Пилей си времето както намериш за добре — продължи Тенебре и махна с ръка. — В момента момичето Каин изглежда единствената реална кандидатка, с която разполагаме. Засега няма друг Храм по света, който да предлага млади магьосници, които изобщо да си заслужават вниманието. Всички гледат нас. Духовник Рийт, надявам се, че няма да ни разочаровате.
	— Аз се надявам на същото, Ваша светлост — отвърна Рийт и кимна, вместо да се поклони. Тенебре изглежда нямаше нищо против нарушението на протокола.


	Крейвън крачеше из дълбините на Храма, черен като буреносен облак, прехвърляйки целия разговор в главата си, замествайки нещата, които реално беше казал, с нещата, които му се искаше да беше казал. Всички отровни остроумия, които му хрумваха постфактум, бяха винаги толкова добри. Караха го да се чувства силен, умен, владеещ положението. Във въображението си духовник Крейвън никога не се изчервяваше.
	Стигна до тежката дървена врата и спря. Даде си няколко мига, за да се поуспокои. Дните на Тенебре бяха преброени, да не говорим за тези на Рийт. Не беше още съвсем сигурен как ще постъпи с Куивър. Куивър никога не му се подиграваше. Той никога не се подиграваше на никого.
	Бутна вратата, влезе в стаята и Меланхолия вдигна очи към него.
	— Уморена съм — рече. През половината време беше все уморена. През другата половина крачеше неистово напред-назад из помещението и на практика пращеше от енергия. Нямаше средно положение — или смайващо могъща, или слаба като новородено. На Крейвън му се искаше да си даде още някой и друг ден, за да проведе допълнителни изследвания, да открие причината за тази нестабилност на магическата й сила и да я отстрани, но търпението му вече беше напълно изчерпано.
	— Време е — рече той. — Ще те представя на Първосвещеника. Изтрий тая пот от лицето си и ме последвай.
	— Не се чувствам добре — почти изскимтя момичето.
	— Не ми пука! — ревна Крейвън, стисна Меланхолия за лакътя и я изправи рязко на крака. — Повече никой няма да ми се присмива! Никой никога вече няма да ми се присмива, ясно ли е! Двамата с тебе ще изтрием самодоволните им усмивки веднъж завинаги и те ще започнат да те боготворят, а на мен ще се подчиняват!
	Меланхолия го гледаше уплашено с очи, пълни със сълзи. Крейвън овладя гнева си и го насочи в правилната посока. Не можеше да си позволи да я изгуби. Не можеше да си позволи да загуби доверието й, което беше градил толкова дълго, през всички дни, в които дълбаеше символите в плътта й и я слушаше как пищи от болка.
	— Не се страхувай — рече й кротко. — Няма да те оставя. Никой няма да ти стори зло, докато съм с тебе. Ти си едно много специално момиче и аз те обичам като родна дъщеря.
	Меланхолия кимна храбро, Крейвън я дари с нежна усмивка и я поведе към вратата. Думите му бяха чистата истина — наистина я обичаше така, сякаш му беше дъщеря. Някъде вън от Храма живееше истинската му, кръвна дъщеря и чувството, което Крейвън питаеше към нея, беше чувство единствено на пълно и безусловно презрение.


>	5.
>	Трепкащите момиченца

	Валкирия и Скълдъгъри отстъпиха от прозореца.
	Първото Трепкащо момиченце приближи, движейки се по своя извратен, напълно сбъркан начин. Стената на къщата, изчезна и в следващата секунда се оказа вътре в стаята при детектива и момичето.
	Пръстите на Скълдъгъри стиснаха китката на Валкирия.
	— Не мърдай — прошепна той. — Не я гледай.
	Борейки се отчаяно с порива си да побегне, Валкирия остана на място и сведе очи към пода. Трепкащото момиченце се замярка в периферното й зрение. Сърцето на момичето блъскаше в гърдите й като препускащ жребец. Трепкащото момиченце спря и сякаш заразглежда порцелановите фигурки на една лавица. Косата на Валкирия вече беше мокра от пот. Дънките й също бяха влажни, блузата лепнеше по тялото й. Въпреки това тя остана напълно неподвижна. Втората Трепкаща сестричка-тризначка застана до прозореца.
	Трепкащото момиченце в стаята мина зад гърба на Валкирия и излезе от полезрението й. Никога през живота си Валкирия не беше изпитвала толкова силно желание да се обърне. Ледени тръпки пропълзяха по кожата й.
	На стената имаше огледало. Валкирия виждаше себе си и Скълдъгъри, отразени в единия му край. Устата й беше пресъхнала. В огледалото видя как една бледа ръчичка бавно посяга към собствената й ръка.
	В следващия момент Скълдъгъри рязко я дръпна встрани, въздухът изсвистя край двамата, когато едновременно изхвърчаха вън през счупения прозорец без капка грация. Приземиха се в калта и се изправиха мъчително на крака. От двете им страни имаше по едно Трепкащо момиченце. Създанията нападнаха едновременно, с приближаването към жертвите телцата им започнаха да растат. С всяко следващо зловещо неравномерно движение те ставаха по-големи, по-възрастни, косите им ставаха все по-бели и буйни. Лицата им се изменяха — от сладки и безизразни се изкривяваха в деформираните гримаси на изтезаван човек. По гладката им кожа се вдълбаха бръчки. Устите им се отвориха, устните им се напукаха, белите им зъбки пожълтяха, след това станаха кафяви, а на края — черни, а създанията все пристъпваха напред.
	Скълдъгъри стреля в тях, отново и отново, куршумите просто преминаваха през трепкащите същества, без да им нанасят каквато и да било вреда. Валкирия хвърли срещу тях огнени кълба, прониза ги със сенките от пръстена, но Трепкащите момиченца — вече и трите накуп — напредваха невъзмутимо.
	Изведнъж нещо дръпна Скълдъгъри и го събори. Едно от момиченцата го беше докопало, пръстчетата й пронизаха дрехите му, потънаха в него и се плъзнаха между ребрата му. Детективът закрещя.
	Валкирия го викна по име, втурна се към него, но се хлъзна и цопна в калта, косата влезе в очите й. А в следващия миг едно от момиченцата се оказа надвесено над нея, ръчичката му се долепи до челото й, потъна в кожата й. Момичето запищя, когато малките бледи пръстчета се стопиха и бръкнаха през костта вътре в черепа й, започнаха да човъркат в мозъка й. Бели кинжали от ослепителна светлина пронизаха съзнанието й. Тялото й се схвана, челюстта й се скова. Не можеше да мръдне, не можеше да продума, не можеше да мисли. Момиченцето-чудовище размърда пръстчета и образи изплуваха от мрака пред очите на Валкирия. Образи и спомени, чувства и усещания, смесваха се, сглобяваха се и се разглобяваха, скачаха се и се разделяха, а малкото момиченце-чудовище продължаваше да си играе, изпълнено с любопитство, продължаваше да ровичка из съзнанието на Валкирия, сякаш диреше нещо, сякаш търсеше някого, търсеше го. А после го откри. Този някой наблюдаваше и чакаше. Този някой беше готов.
	Валкирия си отиде и Даркесата обви длан около китката на момиченцето-чудовище, смаза я и изтръгна ръчичката му от съзнанието си.
	Даркесата се изправи, все така здраво хванала тъпичката бледа китка. Трепкащото момиченце пищеше, гърчеше се и трепкаше, но ръката й остана в хватката на Даркесата. Даркесата наблюдаваше очарована създанието. През пръстите й потече магия и момиченцето-чудовище се върна към нормалния си размер, като не спираше да пищи кански. Писъците й не бяха човешки. По-скоро приличаха на врясъка на животно, което го дерат живо. Бяха писъци на същество, на което никога преди не му се е налагало да пищи. Новороден, суров, пресен пример за тотална агония и внезапен, всепоглъщащ страх.
	Даркесата пусна момиченцето. Втора тризначка приближи към нея, трепкайки през калта, нетърпелива да си поиграе, а във вените на Даркесата течеше толкова много магия, гънеше се, вреше и кипеше в нея, че тя просто трябваше да я прелее в някого. Силата изхвърча от ръката й на усукан поток, пресече късото разстояние, заля Трепкащото момиченце и го събори. Безсилно да се измъкне от капана му, малкото чудовище се загърчи, зарита и се замята в калта, а Даркесата усили магическия натиск до момента, в който острите писъци на създанието й дотегнаха.
	Тя се обърна към третото Трепкащо момиченце, което я погледа в очите само миг, а след това пусна Скълдъгъри. Той рухна, борейки се да си поеме въздух. Третото Трепкащо момиченце доброволно възвърна нормалния си размер и вид и, без да сваля от Даркесата очарователно пустите си очи, пое към сандъчето. Сестричките му се повлякоха подире му, все така трепкайки, и една по една бавно пропълзяха обратно в дървения си дом и се скриха. Когато и трите се прибраха, капакът на сандъчето се затвори рязко от само себе си.
	Даркесата се извърна. Скълдъгъри Плезънт се изправи на крака, великолепният му костюм беше оплескан с кал. Шапката му беше паднала някъде и дъждът плющеше върху блестящия му череп.
	— Здравей — рече скелетът. — Чаках те.
	Даркесата се усмихна и закрачи към него.
	— Страшно впечатляваща си — продължи Скълдъгъри. — Това е магия, каквато не съм виждал през живота си, а съм виждал всякакви магии. Ти си жива забележителност, това известно ли ти е?
	Без да мърда от мястото си, Даркесата можеше да превърне всяка костичка в тялото на детектива на ситни тресчици.
	— Тя там ли е? — попита Скълдъгъри. — Валкирия? Чува ли ме?
	Даркесата не отговори.
	По обичая си, Скълдъгъри наклони глава на една страна.
	— Ще й позволиш ли да се върне? Защото си се настанила в нейното тяло. Използваш нейното лице. Не можеш да я държиш заспала вечно. Твоето време още не е дошло. Все още е времето на Валкирия. Тя трябва да ходи и говори с мен. Тя трябва да живее. Не ти.
	Даркесата виждаше съзнанието на скелета. То образуваше нещо като обвивка около целия скелет, черупка от пъстроцветна светлина. Проблясваше красиво. Чрез тази обвивка детективът мислеше. Чрез нея чувстваше. Когато преди стотици години се събрал отново от пръснатите си части и се върнал от мъртвите, Скълдъгъри беше възстановил себе си във форма, която само Даркесата можеше да види. Тя посегна и нежно впи пръсти в обвивката от светлина. Скълдъгъри ахна и застина. Тя завъртя ръка, усуквайки съзнанието му, като в същото време чувстваше как е напълно в състояние да го разкъса или да го изхлузи от скелета, да го надроби на парченца или да го превърне в пара. Онова жужащо нещо, което държеше между пръстите си, беше самият живот. И беше прекрасен, беше великолепен. Даркесата пусна детектива, той дойде на себе си и залитна, но великата магьосница вече беше забравила за присъствието му.
	Тя се издигна над земята в изпълнения с дъждовна вода въздух и се понесе над къщата. Отвисоко виждаше над полята разположения в далечината град. Зачуди се дали би могла да го превърне в прах. Надали щеше да е особено трудно. Ако се съсредоточеше.
	Някой долетя и се изправи пред нея във въздуха.
	— Искам Валкирия обратно — заяви Скълдъгъри. — Върни я веднага. Няма да повтарям.
	Даркесата му се усмихна. Харесваше скелета, наистина го харесваше. Той беше уникален. Не искаше да го убива. Още не. Не и след като той продължаваше да я забавлява така добре.
	И Даркесата си отиде, а Валкирия примигва под мократа, полепнала по лицето й коса, и се стрелна като камък към земята.
	— Мамка му! — изкрещя, докато падаше.
	Скълдъгъри се гмурна надолу, улови я, притисна я до гърдите си и внимателно се заспуска.
	— Нямаше нужда от крясъци — рече й.
	Момичето го прегърна здраво и се притисна в него с всички сили.
	— Какво стана? Как се озовахме тук?
	— Не помниш ли?
	— Как така се оказах литнала в небето? Не, мътните го взели, не пом… — Тя сякаш се отнесе. — О, да. Помня. Тя беше.
	— Тя беше.
	Валкирия се отпусна в ръцете на скелета.
	— Страхотно — промърмори.
	Леко докоснаха земята. Валкирия стъпи на крака и се олюля, после се окопити, кимна и двамата закрачиха към сандъчето.
	— Значи така ще бъде и занапред, а? — попита момичето, чувствайки как главоболието започва да пулсира зад очните й ябълки. — Тя може да си идва и да си отива, когато й скимне? Всеки път, когато стане много опасно, ще се превръщам в някакъв Хълк и от мен ще изплува личност, която може да унищожи света?
	— Не смятам, че нещата стоят толкова просто — отговори Скълдъгъри. — Доколкото видях, едно от Трепкащите момиченца буквално бръкна в главата ти. Подобно магическо действие би предизвикало освобождаването на един Господ знае какво у теб. А и знам, че ще ти е неприятно да го чуеш, но Даркесата ни спаси.
	Валкирия скръсти ръце. Цялата трепереше.
	— Прав си. Неприятно ми е да го чуя.
	— Добре тогава, ти ни спаси. По-добре ли звучи?
	Валкирия се вторачи в него през дъжда.
	— Нямам нищо общо с това чудовище.
	— Напротив. Ти си Даркесата, Валкирия. Тя не е някаква отделна личност, без значение колко пъти говорим за нея като за непозната. Най-просто казано, Даркесата е състояние на ума.
	— Моля?
	— Тя си ти, но й липсват твоята съвест и твоите чувства. Тя си ти, но без капка човечност.
	— Твърдиш, че Даркесата е някакво мое настроение?
	Скелетът сви рамене.
	— А може би ти си някакво нейно настроение.
	— Не казвай това дори на шега.
	Скълдъгъри вдигна сандъчето и двамата поеха обратно към къщата.
	— Не се шегувам. Факт е, че никой от нас няма как да знае със сигурност дали човекът, за когото сами се смятаме, реално представлява ядрото на нашата истинска същност. Какво точно си ти? Благоприлично мило момиче, таящо в себе си потенциал един ден да се превърне в зло чудовище или зло чудовище, което се има за благоприлично мило момиче?
	— Не смяташ ли, че аз знам кое от двете в действителност съм?
	— Не, за Бога! Лъжите, които говорим на другите, са нищо в сравнение с лъжите, които сервираме на самите себе си.
	— Притежаваш забележителната способност да ме депресираш ужасно понякога, това известно ли ти е?
	— Старая се — Скълдъгъри махна с ръка и подгизналата от кал шапка кацна в дланта му. Той я изгледа безстрастно.
	— Как се чувстваш?
	— Боли ме главата. Но съм добре. Лошият обаче избяга.
	— Много си права.
	— Убил е първо Пол Линч, а сега и възрастната дама, на която Линч е доверил тайната си. Някой иска да скрие от нас всичко относно Прохода. Мислиш ли, че некромант?
	— Дори и да не беше облечен в издайническата черна роба ли? Да, почти съм сигурен, че е точно некромант.
	Момичето кимна.
	— Аз също. Освен това имаше смешна брада. Трябва да го опиша на Соломон, може да го познава.
	— Ще дойда да ти помогна.
	— Няма да го удряш.
	— Съвсем мъничко.
	Флетчър изникна от въздуха пред тях с широко разтворени очи и свити юмруци, готов за бой. Погледна ги, после рязко се завъртя първо на едната, после на другата страна.
	— Къде са? — попита.
	— Обратно в сандъчето — отговори му Валкирия. — Откри ли нещо повече за тях?
	— Чайна не беше в библиотеката — отвърна момчето, а дъждът плискаше върху косата му. — Никой там не можа да ми помогне. Как ги победихте?
	— Посредством невъобразимите си бойни умения — отвърна Скълдъгъри. — Валкирия, имам двучасов преход с колата до Дъблин, където ме чакат сухите дрехи.
	Момичето кимна.
	— Ще бъдем готови.
	Скелетът закрачи към Бентлито. Флетчър се обърна към Валкирия и леко я прихвана за раменете.
	— Не исках да те оставям — рече тихо.
	Тя му се усмихна.
	— Знам.
	— Трябваше да дойдеш с мен.
	— Нека не разваляме хубавия момент със спорове, става ли?
	И тя го целуна.
	Той само въздъхна и в следващия миг вместо дъжд слънчеви лъчи обляха лицето на момичето, а зад гърба й вместо изоставена къщичка със счупен прозорец се издигна голямото дърво в задния двор на собствената й къща.
	— Така е много по-добре — промърмори тя. Подгизнала и кална, тя стисна Флетчър за ръката и двамата излязоха иззад дървото.
	Родителите й, братовчедите, лелите и чичовците, приятели и съседи, хора, които беше познавала целия си живот, и хора, които виждаше за пръв път, събрани около барбекюто на двора, се бяха извърнали като един и се бяха вторачили в нея и Флетчър, а оживените разговори бавно заглъхваха.
	— Ох — рече Валкирия.


>	6.
>	Тайната на Чайна

	В понеделник сутринта Чайна Сороуз пресече тревясалото дворче, което водеше до църквата на Безликите. Влезе без да чука и завари отговорника на малкия параклис на колене, със затворени очи, потънал в молитва. Дребен мъж, силно напомнящ невестулка. Фамилията му беше Прейв. Магьосницата не знаеше малкото му име, а и то не я интересуваше. Беше идвала тук само още веднъж през живота си и когато си тръгна, имаше кръв по ръцете си и пистолет, от който трябваше да се отърве.
	— Любопитството — произнесе Чайна, а жабешките очи на Прейв се отвориха и той скочи на крака. — Ето кое ме доведе тук. Зачудих се кой ли е достатъчно безочлив да повика мен да се явя в тази мизерна къщурка, където се изповядва някакъв безсмислен култ? Не е възможно, рекох си, да е бил Прейв, тази трепереща жаба със склонност към грозни костюми и от отблъскващи ризи?
	— Какво… Какво й е на ризата ми? — избъбри Прейв с йоркширския си акцент, чието носово скимтене провокира у Чайна първичен порив да удари нещо.
	— Оранжева е — обясни му тя. — Не може да ме е повикал той, рекох си. Човекът няма кураж за пет пари, въобще няма гръбнак, така да се каже. Кой тогава? Кой дърпа конците на този човек-жаба с лице на пор? Така че тук ме доведе чистото любопитство, господин Прейв. Разкрийте вашия стаен в сенките господар или рискувате да се отегча. А отегча ли се, върша ужасни неща.
	Прейв загледа Чайна с кръглите си сълзящи очи и магьосницата дочу в съседната стая бавни, отмерени стъпки — високи токчета потрепваха върху дъските на пода. Чайна начаса ги разпозна.
	Елиза Скорн влезе, облечена в черни панталони и сако. Беше оставила дългата си червена коса да пада свободно около лицето й, подчертавайки прекрасните й скули, прекрасните й устни. Много мъже се бяха влюбвали в Елиза Скорн и я бяха забравяли в същата секунда, в която зърваха Чайна Сороуз. Този факт беше само изходната точка на неприязънта, която двете таяха една към друга.
	— Чайна — рече Скорн с усмивка.
	— Елиза. Каква изненада.
	— Моля те. Сигурна съм, че от месеци знаеш за завръщането ми.
	— Подочух някои приказки.
	— И не ми се обади? Можехме да се видим, да си побъбрим за доброто старо време, да обменим клюки. Сещаш се, кой е жив, кой — мъртъв, кой е на път да умре, такива ми ти работи.
	— Моля да ме извиниш, Елиза. Бях много заета.
	— Ама разбира се, разбира се, библиотеката. Трябва да се отбия, да я видя какво представлява. Как си? Красива, както винаги.
	— Ти също си ослепителна, скъпа. Прекрасни обувки.
	— Разкошни са, нали? В момента, в който ги видях, разбрах, че трябва да ги имам. Предишната им собственичка не искаше да се разделя с тях, но аз мога да бъда много убедителна, когато поискам.
	— Това петно на лявата не е ли кръв?
	— Да, никакво търкане не помага. Чувам, че си си все същата предателка-езичница. Продължаваш да живееш, обърнала гръб на Мрачните богове?
	— Категорично и решително. Преди няколко години срещнах неколцина от тях лично. Отношението им е ужасно, както към езичниците, така и към най-верните им последователи.
	Скорн сви рамене.
	— Ако Безликите са преценили някои последователи за недостойни, трябва да уважим решението им. Просто ние, останалите, трябва да направим така, че да заслужим тяхната любов при следващото им завръщане.
	— Следващото завръщане? О, мила ми Елиза, нали не смяташ да продължаваш с тия приказки? Безликите имаха своя шанс. Завърнаха се и веднага бяха прогонени обратно. Време е да продължиш напред. Подбери си някое друго хоби, например плетене на една кука или серийни убийства.
	— Глупости. Завръщането им, макар и кратко, е сигнал за това, че порталът може да бъде отворен пред тях. Нужна ни е само по-добра организация.
	— И ти ще се погрижиш да я осигуриш?
	— Естествено. Разбира се. Църквата на Безликите трябва да се разшири. Не можем да допуснем паството ни да се събира в порутени параклисчета като това тук. Нужна ни е протекция от по-високо място. Тук вече идва твоята роля.
	— Нямам търпение да я чуя.
	— За да започнем, имаме нужда от твоите възможности. Не говоря само за пари — макар че и тях ще използваме — а за контактите ти. Хората, които познаваш, Чайна. Те ни трябват. Те могат да ни осигурят онова, от което имаме нужда. Ще бъде славно завръщане, помни ми думата.
	— Елиза, не искам да бъда груба, но… Всъщност, не ми пука дали съм груба или не. Елиза, дойдох днес тук от чисто любопитство, само за да разбера кой е имал наглостта да вика мен където и да било. Ако се беше оказало, че поканата е дошла от подобния на невестулка господин, който се свива в ъгъла, в момента той щеше да пищи и да ме умолява да му простя. Но тъй като се оказва, че си ме повикала ти, а двете с теб сме толкова добри приятелки, сега аз просто ще си тръгна. Страшно се радвам, че се видяхме.
	— Прейв — рече Скорн, — защо сега не дойдеш тук като един послушен пор и не кажеш на Чайна онова, което каза на мен?
	Прейв пристъпи напред, прокашля се и изтупа прахта от коленете си.
	— Преди година и половина — рече нервно, — ти отново беше тук, дойде и си тръгна. Аз те наблюдавах на излизане оттук.
	Част от Чайна се стегна на секундата, но външно тя просто прибра кичурче коса зад ухото си и зачака търпеливо продължението.
	— Отвън срещна Рем Крукс — говореше Прейв. — Поговорихте. Той изглеждаше… Изглеждаше раздразнен и аз… Излязох и се скрих зад зида. Чух го какво ти каза, преди да го застреляш.
	— Помниш ли какво ти е казал Крукс? — обърна се Скорн към Чайна. — Бас държа, че помниш. Казал ти е, че знае, че ти си предала жената и детето на Скълдъгъри Плезънт в ръцете на Нефариан Серпин. Казал ти е, че ти си подписала смъртните им присъди.
	Чайна огледа мъжа и жената пред себе си и бавно кимна.
	— Разбирам — рече.
	Скорн отново се усмихна.
	— Виж какво лице, Прейв. Не е ли красавица? Не е ли това най-красивото лице, което си виждал през целия си живот? Красотата й е толкова измамна. Така като я гледаш сега, никога не би допуснал, че всъщност в момента обмисля най-ефективния начин да ни убие, нали? Няма и намек за това в тези стряскащо светли сини очи. Ако не я познавахме, щяхме да чезнем по нея, да не можем да откъснем очи, да се влюбим в нея наново, а тя щеше просто да ни прободе в сърцето и ние нямаше и да разберем откъде ни е дошло. Само заради това красиво лице. Но ние я познаваме, нали, Прейв? Познаваме Чайна и внимаваме. Аз лично я познавам от много, много отдавна. Някога бяхме неразделни. Всичко правехме заедно. Бяхме толкова близки, че можехме да четем взаимно мислите си.
	— Можеш ли да прочетеш мислите ми в момента? — попита Чайна.
	Скорн се разсмя.
	— Няма нужда да ги чета, скъпа Чайна, както и ти няма нужда да четеш моите. „Изнудване“ е грозна и противна дума, но ние живеем в грозни и противни времена. Ще направиш онова, което ти заповядам, ясно ли е, точно онова, което ти заповядам, иначе ще издам на скелета твоята ужасна, ужасна малка тайничка. Приемаш условията ми?
	— Наистина ми се струва, че нямам избор, нали?
	— Не, никакъв избор нямаш.
	— Приемам условията ти тогава — отвърна Чайна. — Обикновено аз съм тази, която изнудва, така че ще ми е най-малкото интересно да пробвам какво е да съм от другата страна на барикадата.
	— Радвам се, че гледаш на нещата толкова леко.
	— О, скъпа Елиза, ние сме професионалисти, нали? Да позволим нещо подобно да се превърне в личен въпрос би означавало непростима липса на твърдост на характера. Между другото, преди малко те излъгах. Тези обувки ти стоят ужасно.
	Скорн се засмя и поклати глава.
	— О, Чайна. Толкова ми липсваше.
	— И ти ми липсваше, Елиза. Но не се тревожи. Следващият път ще се целя по-точно.
	Скорн плесна с ръце.
	— Прекрасно! Прекрасно! — сключила ръце на гърдите си, червенокосата магьосница закрачи из параклиса. — Ще държим връзка, мила! Ще си спомниш старите времена — Скорн и Сороуз, отново заедно! Светът ще затрепери!
	Чайна я наблюдава няколко мига, после се обърна и напусна църквата, без дори да погледне Прейв. В момента, в който излезе на светло, очите й се свиха до цепки и челюстта й се стегна.
	Следващите няколко часа Чайна прекара седнала неподвижно в апартамента си, прехвърляйки през главата си най-различни сценарии. По всичко изглеждаше, че единственият изход беше да убие Елиза Скорн, но дори и тази възможност криеше проблеми. Първо, изобретателна жена като Скорн със сигурност си беше подсигурила начин, по който инкриминиращата информация да стигне по предназначението си в случай на ненавременната й кончина. Второ, самото физическо убийство едва ли щеше да бъде лесно за изпълнение. Скорн беше достоен съперник и Чайна не беше убедена, че ще може да я отстрани със собствени сили. В общи линии, най-противният аспект в цялата ситуация беше фактът, че Чайна имаше много за губене, а Елиза на практика не губеше нищо. Това автоматично поставяше Чайна в слаба позиция. А ако съществуваше на света нещо, което Чайна искрено мразеше, това беше слабата позиция.
	Някой почука на вратата, Чайна вдигна очи и махна с ръка към един от символите, издълбани на рамката. Част от вратата стана прозрачна само откъм страната на магьосницата и Чайна видя Валкирия, която тъкмо разменяше няколко последни думи със Скълдъгъри. После скелетът се обърна и влезе в библиотеката, а момичето продължи да чака Чайна да й отвори. Нито един от двамата не изглеждаше бесен, така че магьосницата реши, че е безопасно да отключи.
	— Здравей, мила — поздрави Чайна с най-топлата усмивка, на която беше способна. — Влез, влез. Да си поговорим за важните неща, преди Скълдъгъри да се е върнал и да ни е попречил. Изглеждаш красива както винаги.
	Валкирия се усмихна в отговор и пристъпи прага, облечена в обичайните си черни дрехи.
	— Трябваше да ме видиш вчера — рече. — Аз и Флетчър се появихме на кръщенето на сестра ми подгизнали и окаляни до ушите.
	— Ирландският климат не е много подходящ за телепортиране. Как обяснихте ситуацията?
	— Градинска пръскачка, лехи с цветя, изгубено куче — не беше лесно, но в края на краищата бомбардирахме всички с толкова много противоречиви подробности, че те решиха, че е по-лесно да престанат да ни разпитват.
	— А, проклятието на тайната самоличност — рече Чайна.
	Валкирия седна до пищно резбованата маса от осемнайсети век — хората мислеха за тази мебел като за антика, макар че всъщност Чайна беше по-стара от нея.
	— Изправихме се срещу Трепкащите момиченца — рече момичето.
	Веждите на Чайна мръднаха с милиметър нагоре.
	— Как се спасихте?
	— Двамата със Скълдъгъри успяхме да ги върнем обратно в сандъчето им.
	— Божичко, това си е впечатляващо постижение.
	— Опитваме се да разберем кой е мъжът, който ги пусна на свобода.
	— Съжалявам, Валкирия, не мога да ти помогна. Последния път, когато чух за Трепкащите момиченца, беше някакъв слух, че ги били видели в Нова Зеландия, но това беше преди поне десет години. Нямам представа кой е имал достъп до тях междувременно. Разбира се, когато казах, че искам да си поговорим за важни неща, нямах точно това предвид.
	Валкирия тихо се засмя и кръстоса крака.
	— Искаш да чуеш за Флетчър.
	— Ама разбира се. Някои хора гледат телевизия, за да се наслаждават на чуждите вълнения. На мен ми е достатъчно да си поговоря с теб. Как е Флетчър напоследък? Освен че се е окалял здраво?
	— Отлично.
	— Все така ли те дразни?
	— От време на време.
	— А как е тайнственият друг?
	Валкирия отпусна глава назад.
	— Ще ми се да не ти бях казвала за това.
	— О, моля те, ти не си ми казала почти нищо. Днес обаче ще ми разкриеш подробностите. Чувствам го. Познавам ли го? Момче или момиче?
	— Момче — Валкирия се смръщи. — Всъщност, не знам дали „момче“ е точната дума. Мъжки е, във всеки случай. Определено е мъжкар. Не знам какво трябва да… Като казвам, че има друг, това не означава, че заради него ще зарежа Флетчър, но… Нали дори самият факт, че има друг, вече означава нещо? Не означава ли, че чувствата ми към Флетчър не са толкова силни, колкото…
	— Колкото са чувствата на Флетчър към теб?
	— Ами… да.
	— Но проблемът винаги се състои именно в това, нали? Че той те обича повече, отколкото ти него? — Чайна се отпусна назад. — Забавлявам се страшно, да ти кажа.
	Валкирия я изгледа объркано.
	— С кое се забавляваш?
	— Нямам деца — отвърна магьосницата, — а приятелка не съм имала от векове. За мен подобни разговори са великолепно развлечение. Кажи ми истината сега — извърши ли най-големия грях?
	— Ъм, зависи — предпазливо отвърна Валкирия. — Кой е най-големият грях?
	— Каза ли на Флетчър, че го обичаш?
	— О — раменете на Валкирия увиснаха. — Да.
	— Божичко.
	— Беше преди сума ти време, но… Нямах предвид „любов“. Не и в пълния смисъл. Но го казах и той прие, че съм влюбена в него. Оттогава не съм го повтаряла. Просто… Не знам.
	— Играеш ли си със сърцето на Флетчър, мила?
	— Опитвам се да не го правя.
	— А другият мъж?
	— И с него не искам да имам връзка — отвърна Валкирия.
	— И с него, така ли?
	— Моля?
	— Каза, че не искаш да имаш връзка и с него. Това означава ли, че не искаш да имаш връзка нито с него, нито с Флетчър?
	Валкирия я изгледа стреснато.
	— Аз… нямах това предвид.
	— Връзката ти с Флетчър отива ли към края си?
	Настъпи мълчание, после момичето каза:
	— Не исках да кажа това. Имах предвид… Божичко, не знам. Харесва ми Флетчър да е мой. Той е топъл и мил, и безопасен.
	— Все добри качества — увери я Чайна — за малко кученце. Ти имаш нужда от мъж, който е умен и силен, и способен. Самоуверен. Имаш нужда от някого, който да те предизвиква. Да бъде по-добър от теб. Това е любовта, нали знаеш. Да намериш някой, който е по-добър от теб, да се вкопчиш в него със зъби и нокти и никога да не го пускаш да си иде.
	— Звучи трудно.
	— Всички хубави неща в живота са трудни. Но ти не търсиш любов, нали? Разбира се, че не. Кое момиче на твоята възраст я търси? Ти искаш да ти е весело. Искаш някой… смайващ. Нали?
	— Да.
	— От колко време излизаш с Флетчър?
	— Май от около година и половина.
	— Ако те е грижа за него — а аз знам, че те е грижа — няма да искаш да го нараниш. Но времето минава, чувствата се задълбочават. Тогава в картинката влиза истинската болка. Ще го заведеш ли на Бала?
	Валкирия примигна.
	— На кое?
	— На Прощалния бал, мила.
	— О. Ъм, не знам. Не знам дори аз самата дали ще ходя. Скълдъгъри нищо не е споменавал.
	— Разбира се, че ще отидеш. Ти спаси света, нали така?
	— Ами да, но Прощалният бал отбелязва годишнината от края на войната с Меволент, а аз нямам нищо общо с това събитие.
	— Наистина ли смяташ, че ти е позволено да пропуснеш Бала заради някакви си подробности? Ако не отидеш тази година, ще трябва да чакаш десет години до следващия Бал, а това е неприемливо. О, толкова ще ти хареса! Жените обличат великолепни рокли, мъжете са в смокинги и танцуваме цял нощ. Балът е светското събитие на десетилетието.
	— Като казваш „танцуваме“ — рече Валкирия, — нямаш предвид танци като в нощен клуб, нали? Защото аз само тях умея.
	— Нищо екстравагантно — увери я Чайна. — Валс или два. Танго, менует. Понякога дори по някой кадрил, ако наистина сме му отпуснали края. Ще те облечем в някоя великолепна упадъчна рокля, ще я комбинираме с едни великолепни упадъчни обувки, с които ще изглеждаш още по-висока, отколкото си сега.
	Скълдъгъри почука на вратата и Чайна го пусна да влезе. Както винаги, костюмът му беше безупречен.
	— Тъкмо си приказваме за Прощалния бал — рече магьосницата. — Приемам, че вие двамата ще присъствате, нали?
	— Естествено — отвърна Скълдъгъри и свали шапката си.
	— Така ли? — обади се Валкирия с искрена изненада. — Не си ми казал нищо.
	— Не съм ли? Колко нетипично за мен. За нищо на света не мога да те лиша от възможността да ме видиш в смокинг. Стои ми добре, както се досещаш. Освен това ще бъде крайно грубо да не те поканя. Ти притежаваш имота, в края на краищата.
	— Аз какво?
	— Преди Балът се провеждаше в имението на покойния Коривъл Двойни — намеси се Чайна, — но скъпият ти чичо Гордън ни предложи да използваме неговата къща. Твоята къща. Чиято и да е, всъщност.
	— А! — рече Валкирия. — Е, със сигурност там има достатъчно място. Искам да кажа, в много от стаите никога не влизам. Трябва ли да правя нещо специално? Да стоя на вратата да посрещам хората или…?
	— Не — отвърна Скълдъгъри. — Към теб ще се отнасят като към поредната много важна гостенка. Няма за какво да се тревожиш. А ако безкрайните усмивки и светските приказки ти дотегнат, можеш да се скриеш в кабинета на Гордън и да почетеш книжка, докато хората си отидат.
	Валкирия най-сетне се усмихна.
	— Окей. Добре, мисля, че ще се справя, ако така стоят нещата.
	Скелетът се обърна към Чайна.
	— Да си дойдем на думата. Валкирия разправи ли ти какво търсим в момента?
	— Човекът, който е пуснал срещу ви Трепкащите момиченца? Боя се, че не мога да ви помогна. От друга страна, имам за вас новини, които може и да не сте чули още. Чаках ти да дойдеш, преди да изплюя камъчето.
	— Моля те — каза Скълдъгъри. — Изплюй камъчето.
	Чайна замълча ефектно.
	— Некромантите вече си имат своя Вестител на смъртта.
	Валкирия рязко вдигна глава.
	— Какво?!
	— Кой е? — попита Скълдъгъри.
	— Още нищо не е официално обявено — рече Чайна и вдигна ръце, — така че и нищо не е официално потвърдено, но очевидно един от най-младите некроманти е преживял Прилива си, като при това у него са се отключили неподозирани сили и възможности, защото всеки един некромантски Храм по света в момента празнува по характерния некромантски маниер: тихо и без почти никакви усмивки.
	Скълдъгъри погледна Валкирия.
	— Имаш ли представа кой би могъл да бъде Вестителят на смъртта?
	— Единствената от младите, за която знам, че очакваше Прилива, беше Меланхолия, но…
	— Точно за нея става дума — обади се Чайна. — Това е името, което споменаха. Меланхолия Сен Клер.
	Валкирия поклати глава.
	— Тя да е Вестителят? Леле. Искам да кажа… леле. Доста неочаквано. Страхотно е да се окажеш по-способен, отколкото хората са си представяли, но… Сигурна ли си?
	— Такива са слуховете.
	— Кога разбра за това? — обади се Скълдъгъри.
	— Тази сутрин. Щях да ви се обадя да ви кажа веднага, но бях малко… заета.
	— Трябва да вървим — рече детективът. — Да докладваме на Старейшините.
	Чайна се усмихна.
	— Сигурно се чувстваш по-спокоен сега, когато двама от най-добрите ти приятели са в Съвета?
	— Отлична промяна — призна Скълдъгъри, — но през повечето време само се подигравам на протоколните роби, които се налага да обличат. Чайна, много ти благодаря. Валкирия?
	Момичето кимна, Скълдъгъри нахлупи шапката си и двамата излязоха, като затвориха вратата зад себе си.
	В апартамента отново се възцари тишина и Чайна се навъси. Обикновено тишината й допадаше, допадаше й усамотението, което мълчанието предполагаше. Напоследък обаче усамотението започваше твърде много да й прилича на самота, а с това чувство Чайна не беше свикнала.
	Пристъпи до прозореца и проследи с поглед как скелетът и Валкирия вървят към бентлито. Усети ирационален порив да се втурне след тях, да ги настигне, за да продължат разговора, да им помогне да формулират плановете си за действие, стратегията си. Но не го стори. Не беше в природата й. Не Чайна търсеше хората, хората търсеха Чайна. Това беше простичката, непроменима формула на съществуването й, а магьосницата твърде дълго се беше придържала към нея, за да я променя сега. Не можеше да си даде ясна сметка до каква степен този внезапен страх от самотата се дължеше на заплахата на Елиза Скорн. Фактът обаче си оставаше: ако Чайна позволеше ситуацията да се влоши, щеше да изгуби приятелството на двама от най-важните хора в живота си.
	Същите тези двама обаче можеха да се окажат нейни преследвачи, готови да я убият, без да им трепне окото.


>	7.
>	Вестителят на смъртта

	Рийт я наблюдаваше, докато останалите й се подмазваха. Тя седеше напрегнато, сякаш беше от стъкло и можеше да се прекърши на две при най-малкото движение. Видът й беше блед и болнав. Русата й коса беше увиснала, лицето й представляваше мрежа от малки подути белези. Иначе си беше все същото високо кльощаво момиче, но Рийт беше принуден да признае, че все пак в нея се долавяше нещо ново, нещо различно. Личеше в начина, по който тя гледаше хората около себе си. Вече не беше ученичка, не беше момиченцето, което отваря вратите пред духовниците и носи обяда на Първосвещеника. Сега тя беше специална. Важна. Тя беше най-важният човек, раждал се някога на земята.
	Крейвън, разбира се, беше на седмото небе. През последните няколко месеца беше отделял специално внимание на обучението на Меланхолия, което определено беше необичайно за човек, който ненавижда да помага на някой друг, освен на самия себе си. Но ето ти го на, застанал наблизо, кимащ в опит да изглежда смирен: духовник Крейвън, онзи, който беше разпознал Вестителя на смъртта и го беше извел до Прилива. Рийт беше таил надежди той да е този човек, да обучи Валкирия и да я подкрепя в моментите, когато тя ще се нуждае най-силно от подкрепа. Но нещата не се бяха развили така. Не му било писано той да приеме тази чест. Но защо, за Бога, защо тя трябваше да се падне точно на Крейвън?
	— Ето го и нашият спасител — обади се духовник Куивър до лакътя на Рийт. Соломон дори не го беше усетил да приближава.
	— Дамм — отвърна Рийт. — Трябва да му се признае на Крейвън — видял е в Меланхолия нещо, което на мен напълно ми е убягнало. Винаги съм гледал на нея като на… едно с нищо незабележимо момиче.
	— Аз също — отвърна Куивър. — Напълно сигурен бях, че младата Валкирия ще се окаже избраната.
	Рийт повдигна вежди.
	— Никога не си ми казвал, че мислиш така.
	— Не е моя работа да ти казвам каквото и да било, духовник Рийт.
	— А на теб някой казвал ли ти е, че си много труден човек?
	— Майка ми често споменаваше нещо в този смисъл.
	— Не се съмнявам.
	— Не, че искам да развалям момента, но Вестителят на смъртта не ти ли се струва малко… слаба?
	— Струва ми се уморена — кимна Рийт. — Напълно изтощена. Доколкото разбрах, Приливът й е траял неестествено дълго време. За какво смяташ, че служат всичките тия белези?
	— Духовник Крейвън твърди, че са защитни символи, които я пазят от въздействието на собствената й мощ.
	— Вярваш ли му?
	Куивър сви рамене едва забележимо.
	— Тестовете ни показват екстремни скокове и спадове в нивото на магическата й сила — рече. — Реално е да се самонарани, ако не внимава. Ти не му вярваш обаче, както разбирам?
	— Честно казано, не знам. Дори не знам дали има някакво значение. Ако тя наистина е Вестителят, кой съм аз, че да се оплаквам? Тестовете показаха ли дали е достатъчно силна, че да предизвика Прохода?
	— Всеки следващ скок в силата й е по-мощен от предишния. Ако продължава така, до няколко дни Проходът ще е във възможностите й. Може би до седмица.
	— А нашият приятел духовник Крейвън ще й държи ръката през цялото време — отвърна Рийт, оставяйки отвращението да проличи ясно в гласа му. — Готов ли си за това светът да се превърне в едно по-добро място?
	— Право да ти кажа, никога не съм харесвал особено този свят, така че всяка промяна би била подобрение в моите очи. Ами ти? Винаги ми се е струвало, че положението такова, каквото е, ти допада?
	— Свикнал съм — призна Рийт. — Но съм прекарал целия си живот в очакване на Прохода и нямам намерение да се оплаквам сега, когато той най-сетне ще настъпи. Знаеш ли, струва ми се, че ти и аз никога досега не сме си говорили толкова дълго. Защо е така, как смяташ?
	Куивър сви рамене.
	— До днес, признавам, не бях твърде сигурен дали изобщо ми харесваш. Но в момента просто не ми пука.
	Рийт се усмихна.


>	8.
>	Приятели по високите места

	Роърхейвън приличаше на мастилено петно, капнало върху снежнобял лист хартия. Малко градче, буквално от няколко къщи, кацнало до черно и застинало езеро със стръмни брегове, обрасли с кафява болна трева. Градчето си имаше главна улица и кварталчета, къщи и барове, магазини с мрачни витрини. В него живееха магьосници, при това не какви да е, а най-огорчените, най-злите. Външният свят беше сбъркан, светът на невежите смъртни с техните незначителни дрязги. В баровете на Роърхейвън, точно два на брой, гражданите си шепнеха тайно за едно бъдеще, в което смъртните ще рухнат, а магьосниците ще властват. А когато питиетата вдъхнеха повечко кураж, този шепот се извисяваше до неясно изломотени клетви, скрепени с блъскане на юмруци по масите.
	„Промяната наближава“, носеше се шепотът.
	Валкирия знаеше, че Роърхейвън може да бъде описан по много начини. Само едно-едничко описание беше изключено за него, дори при най-добро желание: Роърхейвън категорично не беше туристическа дестинация. Затова, когато Бентлито подмина една очевидно взета под наем кола, паркирана пред онова, което минаваше за дрогерията на магьосническото градче, на челото на момичето се образува бръчка.
	— Спри — рече.
	Скълдъгъри намали и я изгледа.
	— Тук?
	— Виждала съм как този град се отнася с непознатите. Искам просто да съм сигурна, че няма да стане нужда Джофри Скрутинъс да идва да оправя нещата по спешност.
	Бентлито спря и Валкирия се измъкна навън. Скълдъгъри натисна газта и продължи към Убежището, а момичето закрачи към взетата под наем кола. На мястото до шофьора седеше жена. Отзад бяха скупчени три деца. Долавяше се американски акцент.
	Валкирия се усмихна на жената и, след като получи в отговор любезно кимване, влезе в дрогерията. Стелаж с вестници. Никакви списания. Малко пакетирани храни, бонбони и сладки, канцеларски материали, хладилник с литрови кутии прясно мляко и вакуумирани резени шунка, както и един грамаден американец, застанал до касата и потънал в спор с напрегнатия продавач.
	Валкирия се усмихна отново и пристъпи напред.
	— Проблем ли има? — попита.
	— Този човек не желае да ме остави на мира — оплака се продавачът.
	Американецът се опули.
	— Опитвам се да си купя нещо.
	Продавачът пренебрегна тотално забележката.
	— Не желае да си тръгне и това е.
	Американецът се обърна към Валкирия.
	— Влязохме в този смесен магазин…
	— Това не е смесен магазин — прекъсна го продавачът, — а дрогерия.
	— Хубаво! — изръмжа американецът. — Влязохме в тази дрогерия преди десет минути. Децата си избраха по нещо за пиене и занесохме всичко на касата, за да си платим. Този идиот стърчеше тука, точно на същото място, на което си стърчи и в момента, и гледаше в тавана, докато ние се опитвахме да го накараме да ни забележи.
	— Не им обръщах внимание — обясни продавачът. — Чувал съм, че когато не им обръщаш внимание, се махат самички. Този обаче не се маха.
	— Ама много си прав, че не се махам, мътните те взели! Аз съм клиент и ти ще ме обслужиш!
	Продавачът изсумтя презрително.
	— Тук не обслужваме такива като тебе.
	— Не обслужвате американци?
	— Не обслужваме смъртни.
	Американецът хвърли поглед към Валкирия и повдигна едната си вежда.
	— А, да, забравих да спомена глупостите, които дрънка.
	Валкирия се обърна към продавача.
	— Дали няма да си тръгне по-бързо, ако просто го оставиш да си купи каквото е намислил?
	Продавачът поклати глава.
	— Обслужиш ли един от тия, ще трябва после да ги обслужваш всичките.
	— Какви всички? Тук няма никой друг, освен това семейство.
	— О, ще плъзнат слухове.
	— Как така слухове? — намеси се американецът. — Смятате, че ще разказвам наляво и надясно за някаква си забутана дрогерия в градче насред нищото, където съм спрял с колата, за да си купя някакви боклуци? Първо на първо, дори не знам къде изобщо се намираме! Доколкото виждам, това място го няма на нито една карта. Гадното езеро е отбелязано, но никъде не пише, че до него има и зловещо триж по-гадно градче!
	— Ако не знаехте, че тук има град — попита продавачът, — как така ни намерихте?
	— Разглеждахме забележителностите и налетяхме на вас.
	— Разглеждахте — запита продавачът — или шпионирахте?
	— Да сме шпионирали? Кого, теб, може би? Че защо ми е да те шпионирам тебе? Ти си някакъв луд собственик на порутено магазинче, обхванат от патологичната мания да не продава нищо на клиентите си!
	— Съжалявам — отвърна продавачът, — просто не разбирам смехотворния ти акцент.
	— Моя акцент?
	— Доста е нелеп.
	— И не разбираш какво казвам?
	— Нито дума.
	— Тогава как го разбра това последното?
	— Не съм го разбрал.
	— Не разбра какво казах току-що?
	— Не.
	— Това обаче го разбра!
	— Няма такова нещо.
	Американецът заприлича на буреносен облак.
	— Кълна се в Бога, ще се пресегна над тази каса и ще те фрасна право в зъбите.
	— Ъм — намеси се Валкирия, — смятам, че трябва малко да се успокоим. Господине, както вече сте се досетили, това не е най-гостоприемното градче на света. Ако отидете до който и да било съседен град, ви гарантирам, че ще ви посрещнат с най-широките усмивки, които някога сте виждали. Но нещата тук стоят по-иначе.
	— Спряхме просто да купя по едно безалкохолно за децата. И няма да мръдна от тука, докато тоя тип не ми вземе парите и не ми върне рестото.
	— Моля те — рече Валкирия на продавача. — Вземи му парите.
	Продавачът сведе поглед към банкнотите на плота пред себе си. Горната му устна се повдигна отвратено, но той притисна парите с показалец и бавно ги придърпа до себе си.
	— Ама и ти си един образ, а? — рече американецът.
	Продавачът не му обърна и грам внимание и подхвърли на плота няколко монети. После вдигна очи с въздишка.
	— Сега доволен ли си вече?
	Американецът прибра рестото в джоба си и взе безалкохолните.
	— А бях чувал, че ирландците са много дружелюбни.
	— Такива си бяхме, преди да се домъкнат всякакви навлеци — обясни му продавачът. — Сега сме точно толкова дружелюбни, колкото и всички други хора на света.
	Американецът присви очи, но успя да се сдържи да не продължи спора.
	— Сега си отивам. Грубиянин като тебе не заслужава нито миг от времето ми.
	Продавачът не отговори. Отново зяпаше тавана.
	Валкирия придружи американеца до колата му.
	— Наистина съжалявам — каза му. — Вече от година идвам редовно в това градче, познават ме, но също избягват да говорят с мен.
	Скълдъгъри приближи с бодра крачка.
	— Здравейте! — провикна се. — Наред ли са нещата?
	Американецът го изгледа с крайно подозрение, но Валкирия кимна успокоително.
	— Просто продавачът пак се държа ужасно.
	— А! — изкоментира Скълдъгъри. — Да. Много груб човек е тоя продавач. Всичко е окей, надявам се? Живи и здрави? Отлично — приведе се до прозореца на автомобила и надникна вътре. — Имате прекрасно семейство. Очарователно просто. Всичките са направо прелест. Освен ето онова там — пръстът на скелета потропа по стъклото. — Само то е малко грозновато.
	Американецът пристъпи напред.
	— Какво? Какво казахте?
	— О, няма драма. Сигурен съм, че прекрасният му характер компенсира външния му вид.
	Валкирия с един скок се озова между двамата и се изпречи пред американеца.
	— Той не иска да ви обиди — избъбри. — Приятелят ми не е наред с главата. Просто си приказва. Говори разни лоши работи. Наистина съжалявам. Може би е най-добре да си вървите.
	— Не и преди този гадняр да се извини на детето!
	— О, Господи — промърмори Валкирия.
	— Нима ви обидих? — попита Скълдъгъри. — Божичко. Ужасно съжалявам.
	— Не се извинявай на мен — скастри го американецът. — Извини се на сина ми.
	— На кого от всичките? На грозния ли?
	— На онзи, когото имаше предвид преди малко!
	— Значи на грозния — потвърди Скълдъгъри.
	— Спри да наричаш детето ми грозно!
	Валкирия смушка скелета в ребрата.
	— Извини се на секундата! — процеди през зъби.
	— Разбира се — отвърна Скълдъгъри и се приведе до прозореца на колата. — Моля за извинение! — рече високо, за да го чуят вътре. — Понякога говоря неща, които дори не осъзнавам, че съм казал, преди да стане твърде късно. Вината е изцяло моя. Моля, приемете най-искрените ми извинения за обидата, която ви нанесох.
	И той се изправи.
	Най-сетне американецът откъсна очи от скелета.
	— Това — рече — е най-противният град, който съм виждал.
	— Абсолютно съм съгласна — отговори Валкирия.
	Мъжът се втренчи за последно в детектива, после се качи в наетата кола и отпътува заедно с цялото си домочадие.
	— Що за поведение — запита Валкирия — беше това?
	Скълдъгъри килна глава настрани.
	— Кое поведение?
	— Нарече детето „грозно“!
	— Тъй ли сторих?
	— Преди двайсет секунди!
	— О! Дори не съм забелязал, честно. Умът ми е другаде. Сигурно съм се шегувал. Сигурен съм, че и човекът разбра, че се шегувам. Всичко е наред. Ама и детенцето си беше бая грозничко. Ти видя ли го? Физиономията му сякаш беше сглобена от две залепени една до друга половинки от различни недовършени лица. Както и да е, инцидентът е затворена страница. Надявам се семейството пак да ни гостува. Изглеждаха готини. Хайде идвай.
	И закрачи към Убежището. Валкирия забърза да го настигне.
	— Ти добре ли си? — попита тя скелета.
	— Аз?
	— Ти ами.
	— Малко съм объркан, струва ми се. Леко не съм на себе си. Но съм добре. Ще се оправя. Защо сме тук?
	Валкирия се намръщи.
	— Ами за да съобщим на Старейшините за Меланхолия.
	Скелетът щракна с пръсти.
	— Да! Отлично. Добре. Така и ще направим. Много добре.
	Бентлито беше паркирано пред отблъскваща сграда от бетон и гранит. Убежището беше овално, схлупено и ниско, клекнало на брега на заблатеното езеро, разпльокано като нещо меко, което някой е изпуснал от високо. Имаше един главен вход и три тайни изхода. Никакви прозорци. Никаква боя. Никаква украса. Отвътре имаше само сурови голи стени и лабиринт от коридори, които се виеха концентрично, водейки към един общ център. Секачи стояха на пост, а магьосници и чиновници сновяха по служба. Без значение какво беше времето навън, в Убежището винаги цареше леден студ.
	Администраторът ги посрещна на входа.
	— Детективи Плезънт и Каин, Съветът ви очаква.
	Скълдъгъри кимна.
	— Води ни, Типстаф.
	Типстаф сведе почтително глава. Поеха по разклоненията на виещите се коридори, описващи все по-силно стесняващи се окръжности, до една водещи в Овалната зала в центъра на Убежището.
	По стените на залата висяха портрети на мъртви Старейшини, подчертани с помощта на подходящо осветление. В центъра бяха наредени три грамадни кресла, подобни на тронове, на които се бяха настанили Старейшините. Гастли Биспоук седеше отляво, светлината пълзеше по зловещите белези, покрили плътно кожата на главата му. В средата беше седнал Върховният маг Ърскин Ревъл, красив мъж с персийски очи и най-лукавата усмивка, която Валкирия някога беше виждала. Вдясно беше мястото на мадам Мист, Дете на Паяка, която наблюдаваше детективите през черния си воал. Единствено тя от тримата Старейшини явно нямаше нищо против протоколните роби, които високопоставените магьосници трябваше да носят при прием на посетители.
	— Скълдъгъри Плезънт и Валкирия Каин молят Съвета за аудиенция — обяви Типстаф и се поклони. — Ще удовлетвори ли Съветът молбата им?
	Гастли въздъхна.
	— Това необходимо ли е?
	Типстаф вдигна очи.
	— Протоколът трябва да се следва, Старейшина Биспоук.
	— С тези двамата сме приятели от сто години.
	— Може и така да е, но правилата съществуват, за да ни пазят от хаоса. Това е ново Убежище, протоколът вече беше одобрен и спазването му е задължително.
	— Значи ние ще клечим тука на проклетите тронове — обади се Ревъл, — а те ще стоят там долу? Не можем ли да се разхождаме наоколо или пък, знам ли, да си вземем по кафе, докато разговаряме?
	— Ако желаете кафе, ще бъда повече от щастлив да ви донеса, Върховен маг.
	— Не желая кафе — избуча Ревъл. — Добре. Окей. Следваме правилата. Скълдъгъри, Валкирия, извинявайте за цялата тая глупост.
	— Няма нищо — отвърна скелетът. — Ситуацията е невероятно забавна, повярвай ми. Робите ви са идеални, само да ти кажа.
	— Пробвах се да ги попрекроя — промърмори Гастли, — но се оказа, че и това не е позволено.
	Типстаф премълча.
	Мадам Мист остана съвършено неподвижна. Чу се само гласът й:
	— След като приключихме с веселите светски любезности, може би детективите ще споделят защо са ни дошли на посещение? Не се съмнявам, че става дума за Меланхолия Сен Клер.
	Скълдъгъри се поколеба.
	— Чули сте значи.
	— Чухме — отвърна Ревъл. — Какво знаем за това момиче?
	— С няколко години е по-голяма от мен — заговори Валкирия. — Ученичка с посредствени способности. Прекарала е целия си живот в Храма в четене на книжки и упражнения как да говори възможно най-надуто. Не мисля, че някой изобщо е очаквал тъкмо тя да прояви подобна мощ. Рийт със сигурност не очакваше нищо подобно. Тенебре също.
	Гастли се размърда на мястото си в опит да се настани по-удобно.
	— Тя проблем ли е за нас в момента?
	— Тя е просто един некромант — изрече мадам Мист с мекия си глас. — Всички тия приказки за Вестителя на смъртта са чисто губене на време. Същинската заплаха е Даркесата. Трябва да съсредоточим всичките си сили в това да я открием и ликвидираме, преди да е нанесла удара си.
	— Некромантите не трябва да се подценяват с лека ръка — рече Скълдъгъри, а Валкирия сведе очи.
	— Съгласен съм — рече Гастли. — Щеше да е идеално, ако Валкирия се беше оказала Вестителят, защото тогава щяхме да можем да следим нещата отблизо и да ги контролираме. Но тъй като Вестителят се оказа истински некромант, губим това предимство.
	Мист въздъхна.
	— Некромантите са банда егоистични страхливци. От стотици години насам не представляват заплаха за никого и се съмнявам сега внезапно да покажат колко са страшни.
	— Боли ме, че ще го кажа — намеси се Ревъл, — но Старейшина Мист е права. Трудно е да приемем некромантите насериозно, при положение че те на практика не си показват носа вън от Храмовете си. Може би ако знаехме малко повече за тоя така наречен Проход…
	— Некромантите умишлено крият всичко по въпроса — отговори Скълдъгъри. — Двама души, които са притежавали жизненоважна информация по въпроса, вече са убити. Това само по себе си трябва да ни подскаже, че Храмът крои нещо мащабно.
	Гастли се навъси.
	— Ти веднъж ми каза, че Проходът ще разруши стената, отделяща живота от смъртта.
	— Да.
	— Какво всъщност означава това, мътните го взели?
	— Честно, Гастли, идея си нямам.
	— Обръщайте се към Старейшина Биспоук с прилежащата му титла — обади се Типстаф.
	— Ама разбира се — поправи се Скълдъгъри. — Честно, Ваше височество, идея си нямам. Некромантите вярват, че съществуването представлява безспирен поток от енергия, който тече през живота, прелива се в смъртта и от там — обратно в живота. Всичките им понятия са мътни и незадоволителни. Искат да спасят света, което е много мило от тяхна страна, но към момента все още не са осведомили никого от какво точно ще го спасяват.
	— Е — отвърна Ревъл, — може да извадим късмет и лорд Вайл да цъфне, да пречука Вестителя на смъртта съобразно скорошното си тържествено обещание и да ни отърве от цялата работа, преди да се е превърнала в истински проблем. После да се отдалечи отново към залеза и да ни остави на мира.
	— Мисля, че е лудост да разчитаме лорд Вайл да стори нещо друго, освен да избие огромен брой хора — рече Скълдъгъри.
	— Съгласен съм — обади се Гастли.
	— Детектив Плезънт — проговори мадам Мист, — всеизвестен факт е, че вие не обичате некромантския Орден. А в момента с крайно подозрение наблюдавате дейността им отблизо, особено след като Соломон Рийт се зае с обучението на вашето собствено протеже.
	— Това е едно съвършено точно наблюдение, да.
	— А не смятате ли, детективе, че личното ви отношение замъглява обективността на професионалната ви преценка?
	— Когато става дума за некроманти — отвърна Скълдъгъри, — у мен няма и следа от обективност. Това не означава обаче, че не съм прав. Още утре трябва да посетим Храма и да разпитаме лично Соломон Рийт за неизвестния наемник, който уби двама ключови свидетели, с които тъкмо се бяхме наканили да разговаряме.
	— Значи искаш Убежището да ти осигури допълнителни ресурси от всякакъв вид, в случай че ти потрябват? — попита Ревъл.
	Скълдъгъри сви рамене.
	— Точно така, Ваше всемогъщо светейшество. Какъв е смисълът човек да има приятели по високите места, ако не може да използва помощта им, когато иска да си уреди старите сметки?
	Гастли погледна Ревъл.
	— Трябва да разберем какво са намислили в тоя Храм.
	— Това е пилеене на ценно време — обади се Мист.
	Ревъл поклати глава.
	— Склонен съм да подкрепя Скълдъгъри. Може да се окаже празна работа, обаче, първо, задължително трябва да установим какво точно представлява Проходът и, второ, да прекратим убийствата — после се отпусна на трона си и повдигна вежда. — Чу ли, Скълдъгъри? Старейшините се произнесоха. Това е системата, която в момента работи за теб.
	Скълдъгъри докосна ръба на шапката си.
	— Няма да ви лъжа. Страшно ми харесва и ще взема да свикна.


>	9.
>	Приятели по ниските места

	Докато крачеха към криптата — вход към Храма, ботушите на Валкирия хрущяха по стария чакъл, с който бяха настлани алеите между парцелите. Скълдъгъри дори не беше активирал фасадната татуировка — в светлата пролетна вечер наоколо не се виждаше жива душа. Валкирия беше идвала насам толкова често, че познаваше отлично гробището — дори на самата нея й беше ясно, че подобна ориентация между гробовете е изключително непривично умение за шестнайсетгодишно момиче.
	Скълдъгъри почука силно на портата на криптата. Трийсет секунди по-късно тя се открехна, навън надзърна бледо лице, чиито очи огледаха детективите с отработено безразличие. Валкирия позна некроманта. Името му беше Обливиън* или Обливиейт, или нещо от сорта. Дали пък не беше Обливиъс**?
	[* Oblivion (англ.) — забрава, забвение — Б.пр.]
	[** Oblivious (англ.) — разсеян, забравящ — Б.пр.]
	Макар че сега като се замислеше по-сериозно май че беше…
	— Да? — рече Обливиъс. — Какво има?
	— Ето затова ви обичам вас, некромантите — забеляза Скълдъгъри. — Винаги сте толкова лъчезарни. Бихме желали да разговаряме с духовник Рийт, моля.
	— Духовник Рийт е зает — лениво отвърна Обливиъс и започва да затваря портата.
	Скълдъгъри я подпря с крак.
	— Сигурен съм, че въпреки своята ангажираност духовник Рийт много ще се зарадва да ни види. Ето, това е любимата му ученичка, не я ли познавате?
	Обливиъс огледа Валкирия от главата до петите и въздъхна:
	— Вече си имаме Вестител на смъртта, благодаря. Втори не ни трябва.
	— Той ни очаква — намеси се Валкирия. — Заръча ми да дойда при него веднага, имал да ми съобщи вълнуващи новини. Всъщност, каза направо да влизаме, а не да се обясняваме на вратата.
	— Имената ви не са в списъка — отекна Обливиъс.
	— Може би не и в твоя списък — засмя се Валкирия.
	— Намеквате, че съществува повече от един списък?
	— Не знам — тайнствено продума Валкирия. — Това ли намеквам?
	Обливиъс се навъси.
	— Не съм сигурен за какво точно…
	— Супер! — възкликна внезапно Скълдъгъри, а Обливиъс изквича от изненада, когато скелетът блъсна вратата и нахълта без повече приказки. Валкирия се втурна подире му по тесните стъпала.
	— Не съм ви позволил да влизате! — разбесня се Обливиъс. — Стража! Стража! Нарушители!
	Двама некроманти препречиха пътя на детективите на най-долното стъпало на стълбището. Скълдъгъри им помаха.
	— Ние всъщност не сме нарушители — провикна се. — Всичко това е едно голямо недоразумение.
	— Спрете веднага! — кресна единият некромант-страж.
	Скълдъгъри обви с шепа едното си несъществуващо ухо.
	— Какво било?
	— Спрете!
	— А, да продължаваме значи?
	— Спрете!
	— Окей, продължаваме.
	Некромантите отстъпиха крачка, когато скелетът и момичето слязоха устремно по всички стъпала.
	— Тук ли е Соломон? — попита детективът. — Бихме искали да му предадем подаръка, който Валкирия е приготвила за Вестителя на смъртта. Скромен дар, просто колкото да поднесе поздравленията си, нека най-добрата спечели и прочие, и прочие. Валкирия, покажи им подаръка.
	Момичето се усмихна на стражите и започна да рови из джобовете на куртката си. Единственото, на което се натъкна, беше полупразно пакетче от плодови бонбонки.
	Обливиъс също се смъкна бесен по стълбището.
	— Нямате право да сте тук! Нарушавате границите на Храма!
	— Само мъничко — съгласи се Скълдъгъри. — Ще изчакаме Рийт тук, стига да нямате нищо против да го повикате.
	Обливиъс забоде гневно пръст в гърдите на детектива.
	— Настоявам да напуснете!
	— Но това изцяло ще обезсмисли идването ни.
	— Можем да го направим или по лесния начин — изръмжа Обливиъс, — или по трудния.
	— Кой е лесният начин?
	— Махате се мигновено.
	— А трудният?
	— Изхвърляме ви.
	Скълдъгъри килна нагло глава.
	— Я пак, какъв беше лесният начин?
	— Пуснете ги! — прокънтя глас зад стражите. Соломон Рийт крачеше устремно към тях, облечен в черния си костюм, с черна риза и е бастунчето в ръка.
	— Ама те са нарушители — оправда се вяло Обливиъс.
	Рийт махна с ръка.
	— Само мъничко.
	— Но аз съм получил заповедите си лично от Първосвещеника. Сега, когато Вестителят на смъртта е при нас, не допускаме никакви непознати в Храма. Всичко е заради нейната сигурност.
	— Те ще останат във Фоайето. На практика са почти вън — благият тон на Рийт се стопи. — Сега се махайте.
	Стражите изчезнаха, а Обливиъс преглътна тежко и също отстъпи.
	— Съжалявам — каза Рийт на детективите.
	— Всичко е наред — успокои го Скълдъгъри.
	Рийт му се усмихна.
	— Не говорех на теб. Валкирия, исках да ти кажа за цялата тая история лично, но тук си беше направо хаос и…
	— Не се тревожи — сви рамене момичето. — Меланхолия трябва да спаси света. Супер. Отърва ме от задължението аз да го правя, така че какво по-хубаво?
	— Все пак аз трябваше да съм този, който да ти съобщи новината. Никой не се изненада повече от мен, когато Крейвън доведе момичето и я обяви за Вестителя. Направихме някои предварителни тестове на магическата й сила и тя наистина надхвърля по мощ всичко, което някога сме виждали, така че твърденията на Крейвън не са безпочвени. Не съм сигурен как се е случило, фактите не се поддават на обяснение, но… Това е. Случило се е, Меланхолия е Вестителят на смъртта.
	— Моля ти се, Соломон, няма проблем. Няма да си искаш пръстена обратно, нали?
	Рийт се усмихна.
	— Не. Това, че не си Вестителят, не означава, че от теб няма да излезе могъщ некромант.
	— Но ако Проходът все пак се случи, няма ли — имай предвид, че не се подигравам на вярата ти в момента! — всички да заживеем в рая?
	— Да приема ли, че се съмняваш в предстоящата промяна на света?
	— Извинявай. Просто ми е много трудно да си я представя тая промяна. Но, пак повтарям, това е вярата ти, а аз не искам да те обидя…
	Рийт пак й се усмихна мило.
	— Ти никога не би могла да ме обидиш.
	— На бас, че аз обаче бих могъл — намеси се Скълдъгъри. — Соломон, искаме да си поприказваме с тебе за един твой приятел, на когото налетяхме вчера. Очарователен господин — плешив с ужасно гадна козя брадичка. Пусна срещу ни Трепкащите момиченца и се чупи.
	— Кошмарно — отвърна Рийт. — Боя се обаче, че не се сещам за кого може да става дума. Кажи ми още нещо? Някакви други отличителни белези?
	— Ами уби една старица, защото тя знаеше някои неща за Прохода, а няколко дни по-рано е убил и един бездомник по същата причина — поясни Скълдъгъри. — Това дали ти помага?
	— Звучи направо ужасяващо — каза Рийт, — но, за съжаление, все така не се сещам. Не мога да ви помогна.
	— Соломон — намеси се Валкирия, — стига де. Онзи беше некромант. Беше един от вашите.
	— Това не означава, че аз трябва да съм наясно какви ги върши.
	— Но все пак го познаваш, нали, знаеш за кого питаме?
	Рийт се взря в момичето.
	— Плешив е козя брадичка? Може и да го познавам.
	— Хората, които онзи уби, не представляваха заплаха за никого. Пол Линч е бил долавящ със сериозни психични проблеми. Единственият човек, който изобщо го е слушал какви ги плещи, е била старицата, която загина след него.
	Рийт кимна.
	— Да, това ми се вижда доста… крайно.
	— Как се казва плешивият? — настоя Валкирия.
	Рийт въздъхна.
	— Драгънклоу*.
	[* Dragonclaw (англ.) — драконов нокът — Б.пр.]
	Момичето се смръщи.
	— Сериозно?
	— Сериозно.
	— Абсолютно нелепо име!
	— Да, самите ние сме наясно колко е нелепо, благодаря ти, че го отбелязваш. Изпълнява мокри поръчки, но много рядко. Има склонност да… прекалява. Това, че е прибегнал до Трепкащите момиченца, е отличен пример за похватите му.
	— И ти не знаеш нищичко за настоящите му задачи? — попита Скълдъгъри.
	— Абсолютно нищо не знам — отвърна Рийт. — Напоследък бях много зает, ако не си забелязал. Бях готов да преведа Валкирия на следващото ниво на обучение, но сега Меланхолия вече запълва успешно времето на всички ни. О, радост!
	Валкирия чу как портата на криптата се отвори над главите им и още някой влезе в Храма. Чу и стъпки, които заслизаха по стълбището.
	— Значи великолепният и светопроменящ Проход не ни мърда? — запита скелетът.
	— Да, скоро ще настъпи — отвърна Рийт. — Не се бой.
	— А бе, ние дочухме, че нямало да дойде преди неделя. Правилно ли сме разбрали?
	Рийт безуспешно опита да задържи физиономията си навъсена и да скрие изненадата в погледа си.
	— Къде го чухте това?
	— Значи, все пак ще е в неделя?
	Рийт изсумтя.
	— Може би. Според изчисленията ни следващата неделя ще бъде идеален момент Вестителят да се опита да реализира Прохода. Но дали ще се получи на практика, все още предстои да видим.
	— В неделя светът ще се промени, а?
	— В неделя светът ще бъде спасен.
	— Да — отговори Скълдъгъри. — Е, ще я видим тая работа.
	Двамата детективи се обърнаха да си вървят и се изправиха очи в очи с Драгънклоу, стъпил на последното стъпало. Той ги видя и замръзна.
	— Тия хора са дошли да си поприказват с тебе — лениво проговори зад гърба им Рийт.
	Драгънклоу се врътна на пета и побягна натам, откъдето беше дошъл.
	Скълдъгъри буквално се изстреля подире му, Валкирия го следваше по петите. Изкачиха стъпалата и се втурнаха вън през портата, за да видят как убиецът бяга към входа на гробището. В ръката си стискаше кинжал, с който повличаше удължаващите се вечерни сенки от двете му страни и те се трупаха зад гърба му. Скълдъгъри сви вдясно, момичето — вляво и потокът сенки профуча помежду им, без да ги докосне. Драгънклоу замахна отново с кинжала, описа кръг около себе си, сенките го обвиха и той изчезна.
	Скълдъгъри не спря да тича.
	— Сенките не могат да го отнесат далече! — викна. — Някъде в района е.
	Една кола изфуча по шосето пред гробището, Драгънклоу здраво стискаше волана.
	Детективите се втурнаха към бентлито. Валкирия едва беше успяла да си закопчае колана, когато Скълдъгъри настъпи газта до ламарината и колата буквално излетя напред. Стигнаха първия завой и го взеха едва ли не на две гуми. Колата на Драгънклоу — черен хюндай — се появи на платното пред тях. Некромантът пропусна да види приближаващ ван и се размина с него на косъм. Бентлито бързо го настигаше.
	Хюндаят напусна платното рязко и сви встрани по тясна алея между два зида, като опасно се люшкаше наляво-надясно. Скълдъгъри натисна спирачката, смени скоростите и ловко продължи преследването. Зидовете, ограждащи алеята, литнаха от двете страни на Бентлито и Валкирия се сви, очаквайки всеки момент страничните огледала да станат на парчета. Разбира се, Скълдъгъри никога не би допуснал нищо подобно да се случи.
	Драгънклоу не го биваше толкова в шофирането. Хюндаят перна едно строшено дървено пале, захвърлено върху камара боклуци, подскочи и ламарините му застъргаха в единия зид. Некромантът завъртя волана твърде рязко и удари силно отсрещния зид, хюндаят се завъртя и се заклещи напряко на алеята. Бентлито също се закова на място и Валкирия видя как убиецът се измъква от шофьорското място от противоположната страна на черната кола.
	Момичето изхвръкна навън, а Скълдъгъри вече крачеше напред. Двамата използваха въздуха като трамплин и прескочиха катастрофиралия хюндай, но когато се приземиха от другата му страна, Драгънклоу не се виждаше никакъв. Валкирия понечи да се втурне напред, но Скълдъгъри се пресегна и я стисна за рамото.
	— Той трябва да е знаел, че ще отидем да го търсим в Храма — рече скелетът. В този момент момичето осъзна, че пистолетът е в ръката му, готов за стрелба. — Трябва да е предвидил възможността да го намерим.
	Валкирия се свъси.
	— Смяташ, че това е капан?
	— Не знам — отвърна Скълдъгъри, — но обикновено се старая да не подценявам противниците си, независимо колко са смешни брадите им.
	От далечния край на алеята срещу тях пристъпи мъж. Валкирия цялата се стегна. Мъжът бавно закрачи към детективите, очевидно умишлено не бързаше. Цялата нащрек, Валкирия протегна напред лявата си ръка и се постара внимателно да разчете въздуха. Ако някой се канеше да скочи от покривите над тях, тя щеше да усети навреме разместването на въздушните пластове, преди този някой да й се е стоварил на главата.
	Мъжът срещу тях приближи. Носеше дрипаво палто и стари, износени дрехи, които очевидно не му бяха по мярка. Беше небръснат и имаше спешна нужда от подстригване. Държеше нещо в ръка. Снимка. Когато стигна на двайсет крачки от детективите, спря, огледа внимателно снимката и вдигна очи към скелета и момичето.
	— Скълдъгъри Плезънт и Валкирия Каин — изрече. Акцентът му беше много тежък, източноевропейски, а тонът — силно отегчен. — Платиха ми да ви убия.
	И прибра снимката.
	— Интересно — отвърна Скълдъгъри. — Фактът, че съм насочил пистолет срещу теб, променя ли положението по някакъв начин?
	Мъжът сви рамене.
	— Не изглежда притеснен от факта — промърмори Валкирия.
	— Това никога не е добър знак — промърмори в отговор скелетът и отново повиши тон — Нямаме вражда с теб. Просто искаме да заловим мъжа, който ти е платил. Искаме Драгънклоу.
	— Няма никакво значение дали имам вражда с вас или не — отвърна мъжът и вдигна ръка. — Сега ще убия и двама ви.
	— Много съм щастлив, че мога да те разочаровам — отговори скелетът и натисна спусъка.
	Куршумът удари мъжа в гърлото и отвори рана, от която бликна ярка жълта светлина. Мъжът притисна улученото място с длан, закри светлината за миг, а когато след малко отдръпна ръката си, от раната нямаше и следа.
	— Ти си уорлок — изрече Скълдъгъри. — Мислех, че всички от твоя вид сте вече изчезнали.
	За първи път мъжът се усмихна.
	— Почти всички. Но не до последния. С всеки изминал ден силата ни расте.
	— Какво правиш тук? Станал си наемник, така ли? Убиваш хора за пари?
	— Върша специална услуга — отвърна уорлокът. — Когато приключа със задачата и ми потвърдят, че уменията ми повече не са необходими, ще мога да се завърна у дома.
	— Какво точно получаваш ти от цялата работа? Какво ще ти даде Драгънклоу в замяна? А може би изобщо не те е наел лично Драгънклоу. Може би ти плаща целият некромантски Орден. Какво искат те всъщност?
	— Не виждам причина да ти казвам, при положение че след малко ще бъдеш мъртъв.
	— Какво знаеш за Прохода? — попита Скълдъгъри.
	Уорлокът поклати глава.
	— Не знам какво е това, а и мисля, че разговаряхме достатъчно.
	Плътта на едната му ръка започна да се подува, да бълбука и да ври, а когато уорлокът замахна, на дланта му се разтвори дупка, от която блъвна жълтата светлина. Лъчът улучи Валкирия в дясното рамо, тя изруга и против волята си се завъртя по посока на удара, под кожата на рамото й сякаш запълзяха ледени мравки, после то цялото изтръпна и стана безчувствено. След миг момичето възстанови равновесието си и застана стабилно на крака, но цялата й лява ръка беше напълно парализирана.
	Скълдъгъри използва няколкото секунди на тази схватка и се хвърли срещу уорлока. Шапката му отхвръкна, когато заби чело в лицето на мъжа, после допълни аргументацията си със серия от три бързи удара с лакът на същото място и довършващ замах в дръжката на пистолета. Уорлокът се протегна, сграбчи детектива с две ръце и го захвърли във въздуха.
	Валкирия замахна със здравата си ръка и бич от сенки шибна уорлока през лицето, раздирайки кожата му на парцали. От раните бликна светлина. Валкирия вдигна отново ръка, генерирайки магическа сила за следващия си удар с идея направо да обезглави мъжа. Но противникът й рязко приклекна, също замахна и от дупката на ръката му блъвна нов поток от светлина. Валкирия отскочи, размина се с лъча на косъм, но в следващия миг мъжът се хвърли върху нея и пръстите му стиснаха гърлото й. Уорлокът я повлече, повдигна я и я тресна с всички сили в единия зид, стискайки шията й само с едната си ръка. Другата му ръка, онази с дупката на дланта, увисна на сантиметри от лицето на момичето.
	Кожата му отново забълбука.


>	10.
>	Уорлокът

	Скълдъгъри блъсна уорлока в мига, в който светлината избухна от дланта на съществото. Лъчът пропусна Валкирия, която се строполи тромаво, а скелетът и уорлокът се изтъркаляха настрани. Скълдъгъри пръв скочи на крака и се замъчи да сграбчи уорлока, но противникът му беше твърде бърз — приклякаше и се привеждаше, осигуряваше си свободно пространство, не позволяваше на скелета да го докопа. Дланта му отново зейна, светлината бликна и лъчът блъсна Скълдъгъри право в гърдите. Детективът рухна безмълвно на земята.
	Уорлокът се изправи и отново протегна ръка към Валкирия. Момичето замахна, порив на въздуха я отмести рязко встрани и жълтата светлина профуча на сантиметри от нея. Валкирия направи салто, тупна на земята, претърколи се и се изправи отново на крака. Уорлокът вече не изглеждаше толкова спокоен, колкото беше в началото. Притискаше ръката с дупката в дланта плътно до гърдите си, пръстите му конвулсивно се свиваха. Беше пребледнял и здраво стискаше зъби. Явно магията, която използваше, имаше висока цена.
	По лявата ръка на Валкирия отново пълзяха тръпки и чувствителността й полека се възвръщаше. Момичето усети, че навярно разполага само с един-единствен шанс да прекрати схватката и тя се стегна, за да не го пропусне. Затича се с всички сили и блъсна уорлока с цялото си тяло. Беше твърде късно, когато забеляза здравата ръка на съществото, твърде късно видя, че и нейната плът започва да бълбука, помъчи се да отскочи, но нямаше достатъчно време. Жълтата светлина я ослепи и Валкирия изгуби всякаква ориентация.
	Вече не тичаше, в това поне беше сигурна. Беше напълно неподвижна. Примигна и загледа небето над главата си. Лежеше по гръб. Тялото й беше съвършено безчувствено. Парализирано.
	Чу стъпки. Уорлокът. Пристъпваше много бавно. Влачеше си краката. Приближаваше. Влезе в полезрението й. Косата му беше прилепнала плътно по главата. Потеше се, държеше ръцете си опънати далеч от тялото, пръстите му бяха болезнено сгърчени. Изглеждаше немощен. Изглеждаше напълно изтощен. Изглеждаше гладен.
	С усилие мъжът обкрачи Валкирия и седна на корема й, подпрял коленете си от двете страни на тялото й. Раните на ръцете му се мъчеха да се затворят, но бяха твърде големи. Уорлокът застина и стоя неподвижен много дълго. Събираше сили. Валкирия се опита да помръдне, но не успя. Опита се да продума, но и това не й се отдаде.
	Уорлокът облиза сухите си устни, разтегли ги бавно и се озъби. После повтори упражнението още няколко пъти, като с всяко отдръпване на устните, устата му се разширяваше все повече. Челюстите му изпукаха. Зъбите започнаха да почерняват. Създанието се готвеше да се храни.
	Дълбоко в себе си Валкирия пищеше и се мяташе. Риташе, удряше и се бореше. На ум посягаше, забиваше пръсти в очите на уорлока и ги изчовъркваше от кухините им. Дереше лицето му, оставяйки кожата да виси на кървави парцали.
	Но тялото й не беше в състояние да извърши реално нито едно от тези неща. То просто лежеше напълно неподвижно. Уорлокът щеше да яде от плътта й, докато стигне до душата й и Валкирия ясно разбираше, че през цялото време ще бъде жива и в пълно съзнание.
	После усети нещо. Лек гъдел в десния си ботуш. Палецът на крака й. Чувстваше палеца на крака си. Размърда го неистово, стараейки се да възвърне чувствителността на цялото стъпало.
	А сега и един пръст. Средният пръст на лявата й ръка. Гъдел и тръпки. Иглички. Прекрасни боцкащи иглички.
	Почувства тежестта на възседналия я уорлок. Усети гъдел в бедрото, който пропълзя бавно нагоре към кръста й. Уорлокът не можеше да разбере, че чувствителността й се възвръща. Уорлокът просто седеше отгоре й, облизваше се и разчекваше устата си все по-широко. Зъбите му ставаха все по-дълги, по-черни, по-силни. Заприличваха на зъби, които прегризват кости и хрущяли сякаш са тесто.
	Устните на Валкирия пламнаха от чувствителността, която на вълна се завърна в главата й. Засърбя я носът.
	Устата на уорлока престана да се уголемява. Процесът по пълното й разтваряне беше приключил. Съществото щеше да започне да се храни от тялото на момичето, преди крайниците й да са възвърнали способността си да се движат. Уорлокът се приведе, гигантската му уста зейна, а Валкирия рязко се надигна и го тресна с чело право в носа. Съществото се задави, люшна се назад и затръска глава, стиснало очи, твърде изненадано, за да реагира по какъвто и да било начин. Момичето повтори удара, в черепа й избухна болка, а уорлокът се претърколи назад. Валкирия се обърна по корем, коленичи, опита се да стане и да побегне, но отново падна. Уорлокът изрева от болка и гняв. Ръката му стисна глезена й и задърпа назад.
	Скълдъгъри сграбчи съществото откъм гърба, притисна шията и главата му в мъртва хватка, затегли го и насила го изправи на крака. Грамадната глава на уорлока ръмжеше и тракаше със зъби.
	Валкирия непохватно заопипва колана си за окачените на него белезници. Пристъпи несигурно към създанието, залитна и падна към него. То се опита да я захапе, но момичето се извъртя, сграбчи ръката му и закопча белезниците около едната му китка.
	Уорлокът ахна, когато усети как магическите му сили биват блокирани. Устата му се сви до нормалните си размери. Скълдъгъри рязко го блъсна към единия зид и го изрита здраво в коляното. Съществото зави от болка, а скелетът закопча и другата му китка.
	Коленете на Валкирия я предадоха, тя се отпусна, но Скълдъгъри я прихвана в последния момент и не й позволи да падне.
	— Чувствам гъдел по цялото тяло — рече момичето.
	— Да, понякога оказвам такъв ефект върху хората — отвърна скелетът.
	— Няма да ни спрете — изръмжа уорлокът, свит в краката на детектива. — Братята и сестрите ми ще тръгнат по петите ви.
	— Бе, то бая народ ще тръгне по петите ни — отговори му скелетът. — Доста ни мразят в определени среди. В определени зли среди. Но братята и сестрите ти са твърде далеч и ще мине много, много време, докато изобщо чуят за днешната история, така че точно в момента изобщо не са ми приоритет. Единственото, за което ми пука точно сега, е да намеря Драгънклоу. Ако ни помогнеш да го открием, съм склонен да сключа сделка с теб.
	— Не си в позиция да се пазариш — отвърна уорлокът. — Твърде късно е за това. За вас вече е твърде късно. Ще отмъстят за мен.
	Валкирия повдигна едната си вежда.
	— Цапардосахме те няколко пъти. Необходимо ли е да се говори така тежкарски само заради един-два шамара?
	Уорлокът се усмихна немощно.
	— Пазете се от нас — промълви. — Ние идваме.
	После се замята от болки, плътно стиснал очи. След това рязко ги отвори и от тях блъвна жълта светлина.
	— У-ха — рече Скълдъгъри. Грабна Валкирия в прегръдките си и двамата се издигнаха във въздуха, вихър развя косите на момичето, когато се приземиха зад хюндая. В същия момент устата на уорлока зейна в кански писък и от нея бликна още светлина. Скълдъгъри дръпна Валкирия на земята, последва бляскава жълта експлозия, а след това — мъртва тишина.
	Валкирия замига бързо, за да възвърне зрението в заслепените си очи. Усети как Скълдъгъри се изправя и сама стана на крака.
	— Какво стана? — попита.
	— Мъртъв е — отвърна скелетът. — Някаква си там уорлошка саморазрушителна не знам си каква шашма. Задействали сме я в момента, в който блокирахме магическите му сили.
	Бляскавите петна, заслепили Валкирия, се стопиха, момичето погледна към мястото, на което беше лежал уорлокът. Сега там имаше само купчина дрехи.
	Скълдъгъри се обади в Убежището и докато чакаха подкреплението, се зае да прерови джобовете на съществото.
	— Нищо — обобщи. — Няма касови бележки, нито билети за транспорт. Никакви улики.
	— Уорлоки, а? — подхвърли Валкирия.
	— Уорлоките са тъмни магьосници, поели по мрачен път. Изяждат душите на враговете си и така си присвояват силата им. Не съм се изправял срещу някой от тях от… доста време. Не мислех, че има още живи от тях — скелетът вдигна шапката си от земята и я нахлупи. — През войната Меволент се опита да се съюзи с тях. Прати отряд от най-опитните си воини да проведе преговорите. Отрядът изчезна безследно.
	— Но въпреки това ние с теб победихме уорлок — отвърна Валкирия. — Не ми се видя толкова трудно. Е, вярно, че се разминахме на косъм. Мислиш ли, че заплахите му са истина? Дали ще се явят още като него?
	— Предполагам. Но няма да е скоро. Ако извадим късмет. Драгънклоу ни се измъква за втори път. Първо Трепкащите момиченца, сега пък уорлок. Тоя тип играе много мръсно — Скълдъгъри вдигна очи. — Но това може би ще убеди Старейшините да погледнат сериозно на некромантската заплаха.
	Валкирия се намръщи.
	— Смяташ, че сега не гледат сериозно на нея, така ли?
	— Не, не гледат. Нито те, нито който и да било друг. Убежищата по света са или твърде заети със собствените си проблеми, или се подготвят за битка с тайнствената и никому неизвестна Даркеса. Ако някой гледаше на Вестителя на смъртта като на реална опасност, отряди от поне двайсет различни Убежища вече щяха да са щурмували Храма.
	— Може това да значи, че Проходът не е нещо лошо. Може пък действително да спаси света.
	Скълдъгъри поклати глава.
	— Пол Линч е получил видение, което му е струвало живота. Този нелеп Драгън-еди-кой-си не заличава следите, само за да се намира на работа.
	— А може би другите Убежища се надяват лорд Вайл все пак да се яви и да се разправи с Вестителя.
	— Възможно е — отвърна Скълдъгъри.
	Валкирия се поколеба.
	— Смяташ ли, че ако Вайл дойде, ще ме търси, за да ме убие, както ти е казал?
	— Нещата се промениха — отговори детективът. — Когато Вайл те заплаши пред мен, всички смятаха, че ти ще бъдеш Вестителя на смъртта. Сега вече официално си имаме Вестител, припознат от самите некроманти, така че цялото внимание на Вайл ще бъде съсредоточено върху нея.
	— Ах, Меланхолия, каква късметлийка само! Впрочем, сигурен ли си?
	— Сигурен съм. Смъртта ти с нищо няма да допринесе за постигането на целите на лорд Вайл.
	— Имаш ли представа защо той толкова силно иска да предотврати настъпването на Прохода?
	— Никаква представа — промърмори Скълдъгъри. — Но сигурно причината е важна, щом го е накарала да се върне сред нас. Смятах, че ни е напуснал завинаги.
	— Може просто да не иска да живее в съвършен свят.
	В началото на алеята спря бус. От него наслязоха магьосници от Убежището, кимнаха на детективите и се заеха да отцепват района.
	— А дали проблемът не е в нас двамата с тебе? — попита Валкирия. — Толкова сме свикнали ние да спасяваме света, че просто не ни се вярва, че и някой друг може да го стори. Соломон не спира да повтаря, че Проходът действително ще помогне на хората.
	— Вярно е, че не спира да го повтаря — отговори Скълдъгъри, — но ако преди няколко години беше попитала Серпин защо иска да върне Безликите, той щеше да ти изтъкне същата причина. Най-важното е да си наясно на кои точно хора ще помогне конкретното събитие. Това им е прекрасното на всички религии по света — до една са възхитително егоистични.
	— Вие сте един голям циник, господин Плезънт.
	— Живеем в цинични времена, госпожице Каин.
	Скелетът остави момичето на кея в Хагард и тя проследи с поглед отдалечаващото се Бентли преди да се обърне към сенките зад гърба си.
	— Знаех си, че ще си тук — рече.
	Той пристъпи безшумно към нея. Висок и строен, с черна коса и бледа кожа. Беше срещнал смъртта си деветнайсетгодишен и от тогава беше останал пленен в тялото на младеж. Никога нямаше да остарее и грохне. Лицето му щеше да остане красиво вовеки.
	— Чаках те — каза Сийлън, а гласът му едва се чу сред нежния плисък на вълните.
	— Не можа ли да измислиш някое по-безопасно място за чакане? — попита Валкирия и пъхна палци в гайките на колана си. — Нали се сещаш, че тия като тебе трябва да стоят по-далечко от кея и морето. Дори само ако вдишаш малко морски пръски, гърлото ти ще се затвори и ще умреш.
	— Ще тъжиш ли за мен?
	— Разбира се. Веднъж ми умря един хамстер и ми беше мъчно за него. Допускам, че скръбта ми по твоята загуба ще е сходна по сила.
	Той пристъпи още по-близо.
	— Значи аз съм твоят домашен любимец, така ли?
	— Естествено. Ти си моят вампир.
	Сийлън приближи плътно, наведе се към момичето и двамата се целунаха продължително.
	— А ти моят човек ли си? — прошепна чудовището.
	— Докато ти си съгласен да ме делиш с някой друг — отвърна момичето и продължи да го целува.
	Вампирът нежно погали лицето й.
	— Не обичам никой да се доближава до нещо, което е мое.
	— И аз не обичам да ме наричат „нещо“, но знаеш как е, животът е несправедлив.
	— Ти трябва да бъдеш само моя.
	Валкирия се усмихна.
	— Бил ли си си серума тая вечер? Защото ми звучиш готов да маркираш територията си на живот и смърт.
	Вампирът отстъпи крачка.
	— Серумът не е нещо, с което трябва да шегуваш. Без него щях вече да съм свлякъл човешката си кожа и да съм те разкъсал на парчета.
	— Мм, изкушаваш ме. Но тази вечер не мога, скъпи, трябва да бавя Алис, а това е нещо адски приятно. А после вече ще стане време за лягане.
	— Тогава ще остана до леглото ти и ще бдя над съня ти.
	— А, нашите страшно ще ти се зарадват — изкикоти се Валкирия. Вампирът остана съвършено сериозен. — Няма да бдиш над съня ми.
	— Решил съм вече.
	Момичето го погледна в очите.
	— Моля?
	— Не знам какво ще правя, ако ти се случи нещо лошо, Валкирия. Но ти не се тревожи. От този момент нататък ще те защитавам от абсолютно всичко.
	— Прощавай, изгубих ума и дума — отвърна момичето. — Просто трябва да измисля как да го кажа най… Окей, добре, измислих го. Сийлън, гледай си работата.
	Вампирът примигна с прекрасните си очи.
	— Аз… Правя го само, защото те обичам. Тук съм, за да те пазя.
	— Ето, виждаш ли, в това се корени целият проблем. Нямам нужда да ме пазиш. Не казвам, че по принцип не се нуждая от защита. Господи, в такива неприятности съм се забъркала в момента, че имам нужда от всичката помощ на света. Но онези, от които получавам помощ и защита, са хора като Скълдъгъри, Гастли и Чайна — разбираш ли, хора достатъчно силни да ме опазят от всичко, от което не мога да се опазя сама.
	— Мислиш, че… Мислиш ме за слаб, така ли?
	— Мисля, че си страхотен. Отчитам и факта, че си вампир, а това само по себе си си е впечатляващо. Но дай да не се лъжем — силен ставаш, само когато приемеш истинския си облик, а щом това стане, за съжаление забравяш напълно кой ти е приятел и кой — враг, така че всъщност от силата ти няма никаква полза.
	— Никога не бих те наранил.
	— Оо, колко мило, Сийлън, скъпи, но истината е, че никога няма и да имаш възможност да ме нараниш — ти не си нито мой защитник, нито мой ангел-хранител, нито пък гадже.
	Идеално оформената челюст на вампира се стегна.
	— Но аз те обичам.
	— Айде, почна се.
	— Кога ще признаеш, че ти също ме обичаш?
	— Да приказва човек с теб е все едно да се мъчи да се разбере с една прекрасна на вид и леко тъпа тухлена стена, заклевам се! Виж, харесвам те, окей? Харесвам те. Знам, че не бива, знам, че да си падна по лошото момче е пълен кич, но…
	Сийлън се навъси.
	— Аз съм лошо момче?
	— Но така или иначе, станалото — станало, паднала съм си по теб — продължи Валкирия, пропускайки забележката му. — Смятам, че си сладък. Може да поограничиш мрачното въсене и самобичуването за щяло и нещяло — тая поза отдавна не е модерна. Но мисълта ми е, че аз те харесвам и ти ме харесваш…
	— Аз те обичам.
	— Да, хубаво…
	— Ти си причината, която кара сърцето ми да бие.
	— Едно мило и в някакъв смисъл плашещо твърдение. Аз обаче съм с Флетчър.
	— Доста отдавна си с него. Това обаче не ти пречи да се срещаш и с мен.
	— Благодаря ти, наистина ме накара да се почувствам по-добре! Изневерявам на гаджето си, който е наистина мил и сладък, и секси, а причината да му изневерявам е, че — нека си признаем — аз не съм добър човек. Аз съм момиче, което изневерява.
	— Спри тогава да се виждаш с него и съвестта ти ще бъде чиста — отвърна вампирът и хвана ръката й.
	Валкирия свъси вежди.
	— Но аз искам да се виждам с него.
	— Ако искаше да си с него, нямаше да идваш при мен.
	— Възможно е човек да желае двама души едновременно.
	— Аз желая само теб.
	— Трябва да излизаш повече сред хора — Валкирия се измъкна от прегръдката му. — А и, да ти кажа, тия безкрайни декларации на неумиращата ти любов към мене вече стават малко… Идват ми в повече, честно. Спри се вече.
	— Но моята любов към теб е вечна.
	— Точно тия декларации имах предвид.
	— Имам нужда от теб. Имам нужда да съм близо до теб. Аз съм мъртъв, Валкирия. Мъртъв съм, но когато си с мен, се чувствам жив. Пробуждат се спомените за туптенето на пулса ми, за въздуха в дробовете ми, за кръвта в сърцето ми. Колкото повече съм с теб, толкова по-голяма нужда имам от присъствието ти. Страстта ми гори…
	Валкирия извъртя очи.
	— Не искам да знам нищо за горящата ти страст.
	— Но тя гори за теб, Валкирия. Аз пламтя. Умът ми е в пламъци.
	— Не може ли просто да имаме една обикновена неангажираща връзка?
	— Ти ме обичаш. Виждам го в очите ти.
	— Мисля, че бъркаш шашването с любовта.
	— Аз те обичам с цялото си същество.
	— Моля те, би ли си припомнил позата на силен и мълчалив тип? Върни се към нея, а?
	— Твърде късно е за пози. Ти пробуди предишния Сийлън. Ти направи така, че да си спомня какъв бях преди смъртта. Заради теб смазах чудовището в себе си.
	— Радвам се.
	— Преди да те срещна, животът ми беше мрак. Беше кух, пуст и леденостуден. Но ти изгря като лъч в тъмнината. Като пътеводна светлина.
	— Да, бе, нямам равна. Може ли вече да спрем да приказваме?
	— Но аз искам да говоря. Искам да говоря вечно.
	— И май го правиш наистина…
	— Ти, Валкирия, си моята сладка агония.
	Момичето вдигна ръка.
	— Окей, спри дотук. Ако кажеш само още едно изречение, което звучи като извадено от страниците на някой слаб готически роман, се махам на секундата, ясно ли е? Ще си успял да ме разкараш само с десет минути дърдорене. Това ли искаш?
	Вампирът поклати отрицателно глава.
	— Добро куче. И никога повече не ме наричай своя „сладка агония“.


>	11.
>	Най-сетне сама

	Меланхолия слушаше внимателно, докато жената обясняваше смисъла на таблиците. До вратата се бяха изправили други двама некроманти, а духовник Крейвън по новопридобития си навик неотлъчно й висеше на главата. По всичко личеше, че не желаеше да изпуска Меланхолия от поглед за повече от няколко минути.
	— Добрата новина е — рече жената, — че установихме алгоритъма. Ако изчисленията ни са правилни, трябва да започнеш отново да се чувстваш силна в някакъв момент през следващите двайсет минути и силата ще остане при теб в продължение на три-четири часа след това.
	Жената проявяваше дразнещата склонност да изчаква, докато получи някакъв знак, че Меланхолия е чула и разбрала думите й, затова момичето кимна.
	— Четири часа — повтори послушно.
	— По време на тези четири часа може да ти се вие свят и да почувстваш силна умора, така че, ако усетиш нещо подобно, не се тревожи. Ще премине за момент.
	Името на жената беше Адриена Шейд*.
	[* Шейд (англ. shade) — сянка — Б.пр.]
	Беше могъща, интелигентна магьосница, издигнала се бързо в некромантската йерархия. Носеха се слухове, че се канят да я направят духовник — нещо нечувано за толкова млад член на Ордена. Доскоро Меланхолия й се възхищаваше. Но това беше преди експеримента на Крейвън, преди Прилива. Сега Адриена Шейд не означаваше нищо. Меланхолия огледа стаята. Никой от присъстващите не означаваше нищо.
	— След като изтекат четирите часа обаче — продължи Шейд, — отново ще отслабнеш. Ще отслабнеш много. Приготвили сме системи за венозни вливания и бутилки кислород, ако жизнените ти показатели паднат до опасни равнища. Каквото и да се случи, подготвени сме.
	Меланхолия силно се усъмни в последното твърдение, но въпреки това се усмихна и поблагодари, а Шейд прибра таблиците и уредите си и затвори вратата зад гърба си.
	— Духовник Крейвън — обади се Меланхолия, — възможно ли е да остана сама през следващите няколко часа?
	Некромантът се навъси.
	— Трябва да извършим още някои тестове, Меланхолия.
	— Вече и без това ми дойде много, а и чувствам, че една нощ без наблюдение ще ми се отрази много добре. Утре ще правим само тестове, обещавам.
	Крейвън раздразнено въздъхна. Той по принцип лесно се дразнеше.
	— Да, хубаво. Само тази нощ. Утре — тестове.
	— Благодаря ви, духовник — отвърна Меланхолия и сведе почтително глава. Знаеше, че този тип жестове много вървят пред Крейвън.
	Духовникът излезе от стаята, побутвайки двамата некроманти-стражи пред себе си. Вратата се затвори и Меланхолия си позволи една усмивка. Силата щеше да дойде след двайсет минути. Двайсет минути и веселбата щеше да започне.


>	12.
>	Сблъсък в нощта

	Алис се събуди малко преди полунощ, Валкирия спря звука на телевизора, отиде до креватчето и вдигна бебето на ръце. Родителите й бяха излезли. Момичето нямаше нищо против. Последният ден беше тежък и сега почивката у дома с малката сестричка си беше направо удоволствие.
	— Здравей — рече Валкирия. — Събуди се значи. Наспа ли се? Почина ли си?
	Бебето я погледна и не отговори нищо. Валкирия взе от масата едно от предварително приготвените шишета, поднесе го към устичката на Алис и изчака, докато момиченцето започна да яде. После телефонът звънна.
	Беше Флетчър.
	— Вашите няма ли ги още?
	— Няма ги. С малката сме на долния етаж. Искаш ли да отбиеш?
	— Идвам — отвърна момчето и затвори.
	Валкирия сведе поглед към Алис.
	— Сестра ти е много лоша — прошепна й. — Да излизаш с двама не е похвално за никого.
	Флетчър се материализира до рамото й. Приведе се да погледне бебето.
	— Може ли вече да прави номера? — попита.
	— Не, още работя по въпроса. Искаш ли да я подържиш?
	— Господи, не! — засмя се Флетчър. — Ще го изпусна.
	— Това не е „то“, а малката ми сестричка. Хайде, вземи я. Няма какво да объркаш, повярвай ми. Само идиот би изпуснал бебе.
	— Че ти непрекъснато повтаряш, че съм идиот.
	— Ти си специален идиот. Заповядай.
	Валкирия подаде Алис на Флетчър, момчето я пое и остана замръзнал, не смеейки да помръдне, с изписан на лицето израз на върховна концентрация.
	— Трябва да й държа главичката, нали? — попита. — Както и цялото телце, разбира се, но най-вече главичката. Главичката е важното. Справям ли се?
	— Екстра.
	— Мислиш ли, че ме харесва?
	— Честно казано, Алис прилича точно на мен в това отношение — търпи те.
	Момичето подаде и шишето на Флетчър, изчака, докато бебето отново почна да яде и отстъпи крачка назад:
	— Искаш ли едно кафе?
	— Не е добра идея. Държа бебе.
	— Както искаш.
	Валкирия отиде в кухнята и сипа лъжичка нескафе в чашата, докато чакаше водата да кипне. Вдигна очи и погледна през прозореца, взря се настойчиво в чернотата отвън, но видя единствено собственото си отражение в стъклото.
	Флетчър сковано влезе.
	— Още не съм я изпуснал.
	— Ти си роден талант — отвърна Валкирия и с усмивка обърна гръб на прозореца.
	— Мислиш ли?
	— Категорично. Само разкарай втрещеното изражение и няма да можеш да се отървеш от предложения за работа като детегледачка.
	— В такъв случай смятам да си задържа втрещеното изражение, благодаря за предупреждението!
	Валкирия наля вряла вода в чашата, разбърка кафето, но когато го вдигна да отпие, откъм горния етаж долетя шум.
	Двамата застинаха, приковали погледи един в друг.
	— Мислех, че сме сами — рече тихо телепортаторът.
	— Сами бяхме — отвърна Валкирия. После остави чашата. — Стой тук.
	Флетчър поклати отрицателно глава и й подаде Алис.
	— Ти стой тук. Ще се телепортирам до горе, ще погледна кой е и ще се върна, преди оня да успее да мигне.
	— Това е моята къща. Аз отговарям. Аз ще се кача. Ако се окаже, че имаме проблем, отнеси бебето при близначките и се върни веднага, за да ми помогнеш.
	— Валкирия, за Бога…
	— Край на дебатите.
	Момичето го подмина, излезе от кухнята и застана в коридора. Лампите на горната площадка светеха. Ярка, топла, уютна светлина. Момичето се заизкачва по стълбите. Сенки се заизвиваха на тъмни езици около дясната й ръка.
	Още един звук долетя от стаята й. Първата й мисъл беше, че Танит я е излъгала и изобщо няма намерение да остави семейството й на мира. Момичето се поколеба, после блъсна вратата на стаята си с рамо и нахълта вътре.
	Отражението й вдигна глава и я погледна.
	Облекчението заля Валкирия, последва го объркване, което се превърна в гняв.
	— Какво правиш навън?
	— Моля? — попита отражението.
	— Излязло си от огледалото. Как така си вън от огледалото, мътните те взели?
	— Ти не си ми поръчвала да се прибера.
	— Напротив.
	— Не. Не си ми поръчвала. Каза ми да се върна в огледалото, но не докосна стъклото.
	Валкирия се смръщи.
	— Докоснах го.
	Отражението поклати глава.
	— Сигурно си забравила.
	— Не съм забравила, за Бога. Беше преди два часа. Покатерих се през прозореца, ти се върна в огледалото, аз докоснах стъклото и получих спомените ти. Помня всичко, което си вършило днес.
	Изражението на отражението премина в свъсена гримаса: идеална имитация на объркване.
	— Опасявам се, че нещо бъркаш.
	— О, Господи… Тази сутрин те пуснах вън от огледалото, ти слезе долу, защото Алис плачеше…
	— Това беше вчера.
	Валкирия застина.
	— Моля?
	— Спомняш си вчерашния ден. Тази сутрин Алис беше съвсем спокойна. Ти се върна преди два часа, аз се прибрах в огледалото, но ти излезе от стаята, преди да докоснеш стъклото, това е. Просто си забравила.
	— Но аз си спомням как го докоснах…
	— Така ли? Наистина ли си спомняш? Или се решила, че си го докоснала, само защото винаги досега си го докосвала?
	На долния етаж бебето се разплака.
	— Сигурно е гладна — рече отражението, подмина Валкирия и излезе от стаята. Валкирия го проследи с поглед, все така смръщила вежди. После вдигна очи към огледалото, мъчейки се да си припомни всички събития от последните два часа. Беше се покатерила през прозореца и беше заварила отражението да пише домашните й за следващия ден. Валкирия му беше казала да се прибира в огледалото, после се беше преоблякла, оправила си беше косата и… И…
	Напълно сигурна беше, че беше докоснала стъклото. Напълно сигурна беше, че спомените на отражението бяха нахлули в съзнанието й. Сигурността й наближаваше стопроцентовата убеденост. Разбира се, винаги имаше възможност да се е объркала и да смесва двата дни в съзнанието си. В края на краищата, подобна грешка лесно може да се допусне. Както когато вечерта заключиш входната врата, но когато си легнеш, започваш да се чудиш дали действително си я заключил или само си си мислил да я заключиш.
	Валкирия се върна на долния етаж. Отначало й беше доста трудно да следи двата отделни потока спомени — своите и на отражението — но след толкова време вече се беше превърнала в експерт: две линии от случки, ставащи понякога по едно и също време, а често и на едно и също място. Най-дълго време й беше отнела способността да се научи да си припомня подробности от разговорите, които беше водила със самата себе си, сиреч с отражението. Да бъдеш едновременно и двамата участници в диалога беше меко казано разстройващо преживяване със силно размекващ мозъка ефект. Да, понякога в процеса се бяха получавали пукнатини, бяха се мяркали някои бели петна в спомените на отражението, до които Валкирия не беше успяла да достигне, но към днешна дата цялостното усещане на момичето беше, че държи нещата под контрол. До преди малко.
	Валкирия влезе в гостната. Отражението гушкаше бебето и се усмихваше, докато Алис сучеше от шишето. Флетчър стоеше на крачка разстояние.
	— Извинявай — рече момчето. — Буташе шишето, а после се разплака.
	— Няма проблем — отвърна Валкирия, без да сваля поглед от отражението. — Значи през последните два часа си било в огледалото?
	— Да — отвърна отражението.
	— А после какво? Отегчи се? Реши да излезеш да се поразходиш?
	— Не съм се отегчило. Имаше домашни за дописване. Дописах ги.
	— Хубаво. Виж, сигурна съм, че докоснах стъклото.
	— Не го докосна. Извинявай, ако те стреснах преди малко. Флетчър, би ли ми подал салфетка?
	Флетчър отскубна хартиена салфетка от кутията на рафта и я подаде на отражението. То изтри млякото, покапало по брадичката на бебето, и продължи да го храни.
	— Приказвайте си, ако искате. Забравете, че съм тук.
	По лицето на Флетчър плъзна широка усмивка, но Валкирия го стрелна усмъртително:
	— Какво му е толкова смешното?
	— Нищо — спря се Флетчър. — Нищо. Е… Добре де, просто си мислех… Не се сърди, просто мисъл, дето ми мина ей сега през ума, така че не съм виновен аз, мисълта е виновна, обаче… Ако някой ден ме завариш на калъп с отражението, това технически изневяра ли се води?
	Свъсването на Валкирия се превърна в такава физиономия, че Флетчър отстъпи крачка назад с усмивка на уста.
	— Просто си мислех! Един въпрос, дето трябваше да го задам! Искам да кажа, хайде де, не може и ти да не си си го помисляла същото понякога!
	— Не — ледено отвърна момичето. — Не съм си го помисляла.
	— Помисляла си го е — обади се отражението и Флетчър избухна в смях. Отражението също се разсмя.
	— Знаех си! — провикна момчето. — Знаех си!
	Валкирия присви очи.
	— Какво правите?
	Отражението й се усмихна в отговор.
	— Симулирам уместните за случая човешки реакции. На Флетчър истината му се стори смешна и аз се присъединих към него в общия смях над твоя конфуз.
	— Не съм сконфузена.
	— Напротив.
	— Добре де — каза Флетчър, — забрави какво казах. В края на краищата, истинската Валкирия е моя, никога няма да имам нужда от някакъв си сурогат.
	Момчето пристъпи и посегна да прегърне Валкирия през кръста, но тя се дръпна рязко от него, без да сваля очи от отражението.
	— Дай ми сестра ми — отражението покорно пристъпи и се подчини на заповедта. — Върви горе. Влез в огледалото. Не мърдай от там.
	— Както кажеш — отвърна отражението и за част от секундата задържа погледа си върху бебето. После пое към стълбите и пътем се усмихна на Флетчър. — Лека нощ.
	Флетчър му помаха, после сключи вежди.
	— Лека нощ — отговори колебливо. Двамата с Валкирия заслушаха как отражението се качва нагоре. — Никога преди не е правило така. Никога не е пожелавало „лека нощ“.
	— Какви ги вършиш, мътните да те вземат? Насърчаваш го. Заиграваш се с него, а?
	— Просто ми стана смешно…
	— И на него му стана смешно. То се смееше на мен! Това не ти ли се стори меко казано странно? То не би трябвало да прави така!
	— Е, не знам, то и доста други неща не би трябвало да прави, ама ги прави. Програмата му малко се е бъгнала, предполагам. Дава дефекти. Ама какво от това? Нали върши работа? Имитира те съвършено. Алис спря да плаче в момента, в който то я гушна. Е, от време на време се държи шантаво, друг път ти забравяш да докоснеш огледалото, чудо голямо! Не е краят на света, ти си имаш и други грижи, за които да мислиш. Например краят на света.
	Валкирия въздъхна.
	— Да, може би си прав.
	— Ето. Вечерта пак си е само за нас двамата. Обикновена, средностатистическа вечер, можем да си поиграем на нормални гаджета, които бавят малкото сестриче и се натискат на дивана. Мога да отскоча до Милано за пица, знам едно страшно местенце под арката, мога да ти донеса и от любимия ти сладолед, онзи, дето го яде в Сан Франциско… Тиха, нормална вечер у дома. Как ти звучи?
	— Да. Да, звучи идеално. Всъщност, умирам от глад. Върви за пица.
	— А за сладолед?
	— И за сладолед.
	Телепортаторът се усмихна и изчезна. Валкирия остави Алис в креватчето, нагласи я старателно и се качи в стаята си. Отражението си стоеше в огледалото. Валкирия силно потропа по стъклото, спомени нахлуха в ума й, а отразеното момиче срещу нея се превърна в нейно идеално копие — със същите дрехи. Спомените полека се слегнаха. Отражението се оказа напълно право. Валкирия беше забравила да докосне стъклото, когато се беше прибрала одеве. Младата магьосница видя самата себе си, видя се как се преоблича, как си оправя косата и после просто излиза от стаята. Прехвърли спомена още веднъж през съзнанието си, докато още беше пресен, докато подробностите му още не бяха избледнели и не се бяха превърнали в поредния сив коктейл от общи усещания. Отново се видя как се прибира, как се преоблича, как си оправя косата и…
	Не, изпитваше пълна сигурност, че беше пристъпила към огледалото. Сигурна беше, че беше докоснала стъклото. Но в спомена на отражението ясно се виждаше как само се обръща и излиза от стаята. Дори не поглежда към огледалото.
	Това е. Край на мистерията. Просто беше направила грешка и това е.
	Отражението и преди беше крило неща от нея — пролуки в спомените му, липсващи моменти. Но тук нямаше нищо подобно, нищо не липсваше. Нямаше и следа от подправяне на спомена — поне не и на пръв поглед. Освен ако отражението не беше открило някакъв нов начин за редактиране и подмяна на спомените, които сервираше на Валкирия, някакъв нов метод за прикриване на шевовете над белите петна. Но можеше пък и да казва истината. Валкирия отново потропа по стъклото.
	— Май ти дължа извинение.
	Отражението се приведе напред, докато главата му щръкна от огледалото.
	— Няма нужда от извинения. Аз не съм в състояние да се обидя.
	Валкирия се смръщи.
	— Да. Да, знам. Знам.
	— Защо тогава ми се извиняваш?
	— Не съм… сигурна.
	— Искаш ли да довърша домашните?
	— Да. Разбира се. Довърши ги.
	Отражението кимна, пристъпи вън от огледалото и седна на бюрото. Разстроена, но без да знае по каква причина, Валкирия се върна на долния етаж. Не беше стигнала и до средата на стълбището, когато някой почука на входната врата. Момичето пресече антрето, отвори вратата и се втренчи в мрака навън.
	Меланхолия стоеше на мястото, където настланата с плочки градинска пътека се съединяваше с тротоара. Качулката на наметката й беше свалена, ветрецът рошеше леко косата й, на устните й играеше усмивка.
	— Здравей, Валкирия — каза некромантката и разпери широко ръце. — Изненада.


>	13.
>	Остриетата на Сянката

	Валкирия почувства как стомахът й се сви на ледена топка.
	— Какво правиш тук? — попита с изтънял и остър глас. — Това е домът ми.
	— Знам — отвърна Меланхолия. — Духовник Рийт толкова често споменава кея на Хагард, че те намерих без проблем. Значи тук живееш. Колко… банално.
	Меланхолия се усмихна и закрачи напред. Полите на робата й се понесоха на вълни над земята, подобно на поток от сенки.
	— Какво става? Нямаш какво да кажеш? Обикновено имаш много за казване. Добре ли се чувстваш? Да не ти е лошо? Да не си болна? Не изглеждаш болна. Мъчиш се да изглеждаш храбра? Пред мен няма защо да се доказваш. Аз те уважавам заради това, което си. Чакай, ти какво беше всъщност? А, да, сетих се. Едно абсолютно нищо.
	— Каквото и да искаш от мен — отвърна Валкирия, стараейки се да не повишава тон, — то може да почака, окей? Малката ми сестричка е вътре.
	Усмивката на Меланхолия стана още по-широка и сега Валкирия ясно видя безбройните белези-символи, набраздили лицето на некромантката.
	— Имаш сестричка? Не знаех. Как смяташ, дали и тя ще порасне обикновена и незабележителна като теб? Как се чувства човек, когато от предполагаем спасител на света внезапно се превърне отново в жалка малка гимназистка?
	— Няма да повтарям. Махай се от дома ми.
	— Не ми нареждай какво да правя, малка гимназистке. Аз съм Вестителят на смъртта, а ти винаги ще си останеш просто едно глупаво дете, което се мъчи да играе игрите на възрастните. В някакъв смисъл, доскоро аз бях точно като теб. Уплашена. Объркана. Но после се случи всичко, силата дойде при мен и нещата станаха съвсем, съвсем ясни.
	Валкирия поклати глава.
	— Какво ти е причинил Крейвън?
	— Какво ми е причинил? Нищо не ми е причинил. Осъзна, че нося силата в себе си.
	— Не. Променил те е. Погледни се, за Бога!
	— Духовник Крейвън разпозна потенциала ми и го освободи.
	— Той те е изтезавал.
	— Не знам за какво говориш. Не допускам, че и ти самата знаеш. Толкова си смешна, застанала там, на вратата, уплашена до смърт. Свикнала съм да те гледам все в твоите черни дрехи, които те пазят от враговете, все с вечната подигравателна усмивка. Сега не се подсмихваш така, Валкирия. Отлично си спомням как се подсмихваше, когато ми каза, че ще трябва да започна да ти се моля. Точно този израз употреби, нали? Но ти не си Вестителят на смъртта. Няма да спасиш света. Аз ще го спася. Така че ще се наложи ти да започнеш да се молиш на мен.
	— Махай се — изръмжа Валкирия, отстъпи назад в антрето и затръшна входната врата. Обърна се рязко, а зад гърба й сенките от антрето се скупчиха в средата на пода, закръжиха, уплътниха се, започнаха да растат. От водовъртежа им се надигна фигурата на Меланхолия.
	— Силата ми е на практика безгранична — меко каза некромантката. — Бих опитала да ти опиша какво е усещането, но думите просто не стигат. За да разбереш какво е да бъдеш бог, трябва действително и буквално да станеш бог. Като мен.
	— Напусни дома ми.
	— Мога да те унищожа и никой и нищо няма да може да те спаси. Ще те изтръгна от семейството ти. Никой от приятелите ти няма да е в състояние да ме спре. Скелетът? Ще го накарам да гледа, докато те мъча.
	Валкирия не отвърна.
	— Какво, какво? Ама никакъв отговор ли нямаш? Мълчание? Почвам да си мисля, че май наистина те е страх от мен. Сърцето ти бие много, много бързо, нали? Бас ловя, че и устата ти е пресъхнала.
	— Какво искаш?
	— Искам да си признаеш, че те е страх от мен.
	— Ако си призная, ще се махнеш ли? Добре, признавам си. Страх ме е от теб. Ти ме изпълваш с ужас. Хайде сега, върви си.
	Меланхолия се усмихна.
	— Не мисля, че си искрена. Смятам да отида да кажа „здрасти“ на малката ти сестричка. Може би тогава ще ми покажеш какво е истински страх.
	— Направи само още една крачка и ще те убия, кълна се.
	Меланхолия се разсмя с глас. Валкирия чу как задната врата се отвори с трясък и видя Сийлън, който се хвърли към некромантката с оголени зъби, но сенките вече се кълбяха около двете момичета и Меланхолия използва силата им, за да изчезне, отнасяйки Валкирия със себе си. Валкирия изруга, сенките се разнесоха, освободиха я и момичето се претърколи в някаква трева. Вдигна очи и видя зад гърба си старото укрепление. Бяха край Дъблин, на скалите, надвиснали над плажа. Но това беше невъзможно. Пътуването със сенките представляваше вид телепортация, която действаше само на много къси разстояния.
	— Никой друг некромант не може да използва сенките, за да пътува толкова надалеч — промърмори Меланхолия, която явно си мислеше същото. Вдигна очи към трепкащите в далечината светлинки на града. — Колко се отдалечихме всъщност? На километър? Два?
	Поне вече бяха далеч от дома на Валкирия, тоест далеч и от Алис. Валкирия тромаво се изправи на крака и Меланхолия си спомни присъствието й.
	— Вампир? — рече. — В дома ти? Теб ли нападаше или мен? Ох, май няма никакво значение. Освен ако не си похапва от сестричката ти, докато ние с тебе си приказваме тука. Виж, това вече би било наистина забавно.
	— Защо си дошла? — попита Валкирия. — Защо си излязла съвсем сама? Лорд Вайл е на свобода и те търси, ако си забравила.
	Меланхолия въздъхна.
	— Лорд Вайл е силно надценена заплаха. Духовник Крейвън ми каза, че лордът всъщност съвсем не е толкова силен, колкото го представят легендите.
	— Крейвън? Вярваш на Крейвън?
	— Той поне не се страхува от Вайл, за разлика от твоя приятел скелет. А и вярва в силата ми. Знае, че ако Вайл все пак се появи — в което аз лично се съмнявам — и се изправи срещу мен, битката ще е неравна. Ще смачкам бронята на лорда заедно с него вътре. Останките му ще се отцедят в небитието през забралото на шлема му.
	— И ти дойде чак дотук, само за да ми кажеш това?
	— Дойдох чак дотук, за да ти кажа, че когато се заема със спасяването на света, теб няма и да си помисля да те спася. Не си в списъка ми.
	— Ще мина и без тебе, не се натягай.
	Меланхолия се засмя отново.
	— Много си корава, а? С цялото там карате и елементалната си магия, и изящното пръстенче на пръста ти. Аз нямам нужда от предмет, в който да съхранявам силите си. Моята мощ е вътре в самата мен. Аз самата съм оръжие.
	— След всички приказки ще стигнеш ли изобщо до същината?
	— Ами да, ще стигна. Защото същина има: ти не си в списъка ми.
	Грамаден юмрук от сенки се заби в гърдите на Валкирия и я събори.
	— А щом не си в списъка — продължи безгрижно некромантката, — няма да бъдеш спасена.
	Валкирия се замъчи да застане на четири крака. Ударът беше изкарал въздуха от гърдите й.
	— Ама ти сериозно ли? — успя да продума. — Искаш да се бием?
	— Кой е споменал нещо за бой? — попита Меланхолия. — Аз ще те нарежа на ивици, а ти ще стоиш и ще търпиш. Не бих нарекла нещо подобно „схватка“.
	После некромантката изведнъж се смръщи и за миг се отнесе на някъде. Изглеждаше така, сякаш всеки момент ще припадне. Внезапно придоби вид на напълно изцедена. Напълно изтощена.
	Валкирия бавно се изправи, опитвайки се да разбере къде е уловката. От устните на Меланхолия се отрони стон и момичето изведнъж осъзна, че това вече не е преструвка некромантката наистина изпитваше болка.
	И тогава слабостта си отиде точно толкова бързо, колкото беше настъпила, и Меланхолия се изправи в целия си ръст. Мракът между двете се превърна в острие и шибна дясната ръка на Валкирия. Във въздуха пръсна кръв и момичето изкрещя. Меланхолия само повдигна едната си вежда и нещо разпори гърба на Валкирия, разкъсвайки тениската и кожата й с еднаква лекота. Валкирия се препъна, изруга и замахна, но сенките се омотаха около китката й. Затегнаха се и момичето запищя, когато станаха твърди като струна от пиано, впиха се в плътта й и я прерязаха. Пръстенът се изхлузи от пръста й и отлетя право в ръката на Меланхолия.
	— Евтина дрънкулка — отбеляза некромантката и го заразглежда. — Силата, която съдържа, е незначителна. Духовник Рийт ти е възлагал такива надежди въз основата на това? Какво разочарование.
	Валкирия се престори, че залита напред, за да скъси разстоянието между двете, но когато се хвърли към Меланхолия, мракът в ръцете на некромантката се превърна в грамаден нокът, който се заби дълбоко в корема на момичето. Валкирия се преви одве, ахвайки невярващо пред нажежената до бяло болка. Друг нокът разпори лицето й. Валкирия се завъртя, падна, кръв потече по шията й. Лицето й беше съсипано, разпрано, подобно на прясно разорана нива. Сенки се усукаха около китките и глезените й, повдигнаха я във въздуха и я задържаха разпъната и напълно неподвижна.
	— Всичките ти малки шегички — изрече Меланхолия. — Всичките подигравателни подмятания.
	Остриета от мрак се забиха в кожата на Валкирия и започнаха да режат. Момичето запищя в пълен глас.
	— Не бой се — каза Меланхолия. — Няма да те убия. Само ще те нарежа цялата. Когато приключа, по тялото ти няма да е останал и сантиметър, който да не носи белег от мен. А после ще отидеш при доктора, той ще те излекува и ще направи така, че всичките ти външни белези да изчезнат, но чак тогава ще осъзнаеш, че някои белези са много по-дълбоки и невидими за окото. Но ти ще знаеш, че са там, дълбоко вътре, ще го знаеш всеки ден и всеки миг, и дълго и горчиво ще съжаляваш за всичките шегички и подмятания. Е, стига да не ти изтече кръвта, преди да съм се наситила на забавлението си.
	— Недей — изрече Валкирия. Кръв капеше от разкъсаните й устни.
	— Молиш ли ми се? Могъщата и безстрашна Валкирия Каин ми се моли за милост?
	— Недей — с последни сили промълви Валкирия.
	Меланхолия дръпна остриетата на мрака нагоре, те разкъсаха тениската на Валкирия на парцали, издълбаха кървави бразди в плътта й, а писъците на момичето се издигнаха до нечувана височина.


>	14.
>	Обаждането

	Валкирия се свести, легнала по очи в тревата. Обърна леко глава и се опита да примигне, но клепачите й бяха разкъсани. Пред погледа й се изпречиха някакви предмети. Отне й известно време да ги разпознае. Мобилният телефон и пръстенът й. Премести ръката си. Не беше лесно. Повечето от мускулите й бяха прерязани.
	С треперещи, покрити със засъхнала кръв пръсти, натисна бутона за бързо набиране на познатия номер.
	— Ей — обади се Флетчър. — Пицата е почти готова. Ухае страхотно.
	— Флетчър — тихо рече момичето. — Помощ.


>	15.
>	Докторът е в играта

	Гастли спря рязко до Бентлито, изскочи от буса си и настигна Скълдъгъри точно в момента, в който скелетът нахълта през главния вход на Убежището.
	— Току-що чух — рече шивачът. — Имаш ли представа какво е станало?
	— Не — отговори Скълдъгъри, без да забавя крачка. — Обадила се на Флетчър, казала му, че е на скалите. Изгубила съзнание в момента, в който той пристигнал при нея.
	Магьосниците по пътя им отскачаха встрани и се прилепваха до стените на коридорите.
	— Тя ще се оправи — каза Гастли на приятеля си. — Имаме нов доктор. По всички личи, че е гениален не по-малко от Кенспекъл Граус. Мадам Мист го доведе.
	— Флетчър каза, че раните й са много дълбоки. Кенспекъл щеше да се погрижи да не й остане нито един белег.
	— Сигурен съм, че всичко ще бъде наред.
	Флетчър крачеше напред-назад пред операционната. Рязко вдигна глава към Скълдъгъри и Гастли.
	— Все още е вътре — каза им. Беше пребледнял. Гласът му трепереше.
	Скълдъгъри блъсна вратата и влезе в операционната, следван от Гастли и момчето. Гастли направи крачка и застина. Валкирия лежеше на операционната маса със затворени очи, покрита с напоен с кръв чаршаф. Над нея се беше надвесило облечено с касапска престилка същество, чиито ръце и крака бяха по-дълги от цялото тяло на шивача. Очите на съществото бяха малки и жълти, клепачите — обточени с черни дупчици, през които преди е минавал конецът, с който явно някога са били зашити. Около устните му тъмнееха същите следи от зашиване, а носът му беше отсечен. Върху раната се беше образувал гнусен съсирек, категорично отказал да заздравее.
	— Какво става тук, мътните го взели? — изръмжа Скълдъгъри, а револверът рязко се озова в ръката му.
	— Убий ме, ако толкова държиш — отвърна доктор Най с пискливия си гласец, — но ако го сториш, на приятелката ти ще й изтече кръвта. Решавай бързичко. Бая съм зает тая вечер.
	— Какво има? — намеси се Флетчър. — Кой е този?
	— Махни се от нея! — заповяда Скълдъгъри. — Трябва ми друг лекар.
	— Друг лекар може и да не успее да спаси живота й — отговори Най с досада. — Тия рани са нанасяни с истинско увлечение и страст. Без ред, без последователност, без финес. Но са тежки и много на брой, органи са разрязани, артерии са разкъсани. Завърших прегледа и знам точно как да процедирам оттук нататък. Ако повикате друг лекар, той трябва да почва отначало. Докато приключи, момиченцето ще е мъртво.
	— Можеш ли да я спасиш? — попита Скълдъгъри.
	— Несъмнено. А ако ми бъде позволено да се върна към работата си без повече отлагане, няма да й остане дори едничък белег.
	Скелетът погледна Гастли, после кимна.
	— Продължавайте, докторе — каза шивачът. — Скълдъгъри, сигурен съм, че ще искаш да останеш да наблюдаваш отблизо, за да няма проблеми.
	— Не мърдам от тука — отвърна детективът. Револверът остана в ръката му.
	— Нито пък аз — обади се Флетчър.
	Гастли се обърна и излезе, а гневът ускоряваше крачките му. Намери мадам Мист в покоите й. Нахълта безцеремонно.
	— Най? — кресна й. — Докарала сте доктор Най да работи тук? Полудяхте ли? Той е чудовище!
	Мист го загледа иззад воала си.
	— Фактът, че един лекар няма определена специалност, не го прави чудовище.
	— Нямал специалност? Може би имате предвид, че е неизвестно дали принадлежи към мъжкия или към женския пол? А може би дори фактът, че едва ли е точно част от човешкия род? Не, специалността няма нищо общо. Най е чудовище, защото извършва медицински експерименти върху живи пленени жертви!
	— Това е в миналото.
	— Най е военнопрестъпник!
	— Който беше наказан справедливо за извършените от него престъпления. Старейшина Биспоук, възложена ми беше задачата да осигуря на Убежището възможно най-добрата медицинска грижа, която съществува на света. Кенспекъл Граус не е сред живите. Доктор Най е следващият в списъка.
	— И дори не помислихте да съгласувате избора си с нас? Не допуснахте ли, че ние може да имаме нещо против?
	— Като казвате „ние“, вероятно имате предвид себе си и Върховния маг? Защото с него аз съгласувах избора си и той се съгласи напълно, че Убежището ще извлече сериозна полза от опита на Най.
	Гастли се свъси.
	— Ревъл се е съгласил с това?
	— Да. Ако имате проблем с решението му, може би трябва да попитате лично него за мотивите му.
	— Права сте — отвърна Гастли. — Без съмнение ще го попитам.
	Шивачът се обърна, излезе и отново закрачи из коридорите, но този път по-бавно. Ревъл беше точно като него — войник. Беше се бил във войната срещу Меволент, беше изгубил приятели, паднали в плен. Всички бяха слушали историите за изтезанията и извратените експерименти. Всички знаеха за доктора с дългите ръце и нозе, и с цирей вместо нос. Всички бяха чували за доктор Най.
	— Гастли — поздрави го Ревъл и вдигна очи от бюрото си. — Валкирия добре ли е?
	— Ранена е тежко — отвърна шивачът, — но ще прескочи трапа. В болничното крило е. Всъщност, точно за това идвам да поговорим.
	— А — рече Ревъл и се отпусна назад на стола си. Часът беше три през нощта и красивият Върховен маг изглеждаше сериозно уморен. — Най.
	— Как си могъл да се съгласиш да го пуснеш тук? Това същество уби някои от най-добрите ни приятели.
	— Ние, магьосниците, живеем много дълго, Гастли. Докога ще помним злините, които всички вършехме през войната?
	— Боят на фронтовата линия е едно. Изтезаването до смърт на затворници е съвсем друго.
	— Знаеш ли какво точно е правил Най през последните сто години? Работил е сам, в пълна изолация, откъснат от света. Извършвал е изследвания върху човешката душа.
	— Иска и нея да подложи на изтезания, така ли?
	— Не, иска да я намери. Гастли, представяш ли си какво може да означава това? Душата ни е нашата същина — най-могъщата, най-чистата част от нас. Връзката между душата и истинското име отдавна се обсъжда теоретично, но никога досега не е била доказана. Помисли си какво бихме могли да постигнем, ако я установим и впрегнем силата на името в наша полза! Представи си в какво би могъл да се превърне всеки от нас, ако си позволим да съществуваме в най-добрия си възможен статус?
	— Ърскин, при цялото ми уважение, чуваш ли се какви ги дрънкаш? И какво ще направи Най, дори и да открие къде лежи душата? Ще я бучи и ръчка? С какъв инструмент, моля? Че това е душа, не е купичка с желе. Душата трябва да бъде оставена на мира, където и да се крие. Имаме си достатъчно проблеми. Разгневените души се превръщат в призраци, могъщите души — в същности, а злите души — в останки. Да пипаш душата е опасна и мрачна задача. Душата не трябва да бъде доближавана въобще.
	— Не сме наели Най, за да му дадем време и ресурси да търси душата, Гастли. Просто ти обяснявам с какво се е занимавал през последния век. Не е наранявал никого, никого не е изтезавал. Разкаял се е за греховете си.
	— Изключително трудно ми е да повярвам в това!
	— Той е най-добрият на света, мама му стара, знаеш го много добре! Мислиш ли, че ми харесва да го държим тук? Той е гнусен, колкото си иска, а ако ти действително смяташ, че съм забравил какво стори на приятелите ни, значи си луд. Но Кенспекъл си отиде, Вайл се разхожда един Господ знае къде, Даркесата приближава, така че се налага да заровим томахавката и да съберем край себе си най-добрите хора, с които разполагаме.
	— Дори и ако става дума за садисти-убийци?
	Ревъл затвори очи и седна отново.
	— Не мислех, че ще е толкова трудно. Наистина. Смятах, че най-тежките ми решения ще са свързани с това да кажа колко магьосници да отидат на една или друга спасителна мисия. Не знам как се е справял Мериторий — очите на Ревъл се отвориха отново. — Валкирия в съзнание ли е?
	— Не. Което може би е добре, предвид състоянието й.
	— Знаем ли какво точно й се е случило? Кой й е причинил това?
	— Не ми трябват детективските умения на Скълдъгъри, за да разпозная некромантията, когато я видя.
	— Като говорим за Скълдъгъри — бавно изрече Ревъл, — според теб налага ли се да го озаптяваме?
	— Как така озаптяваме?
	— Не ми се прави на глупав. Много добре го знаеш какъв е. Когато Валкирия се събуди, скелетът вече ще е тръгнал по петите на всеки един жив некромант в тая страна.
	— Може би трябва да го оставим да действа по неговия начин.
	— Гастли, сега ние носим пълната отговорност за всичко. Не можем да си позволим лукса на личните чувства. Тази ситуация трябва не просто да бъде отиграна, а да бъде отиграна правилно.
	— Остави на мен. Аз ще говоря с него, за да се уверя, че и той го разбира.
	— И чуй — каза Ревъл. — Знам, че всяка фибра от тялото ти се съпротивлява срещу Най, но той е най-добрият, добрата или-каквото-е-там за целта. Той ще спаси живота на Валкирия.
	— Да, знам, просто… Нещата страшно бързо станаха ужасно сложни. Не ти ли се струва и на теб така?
	— Точно така е. Но сега ние командваме, приятелю. Ние сме ония, които трябва да вземат тежките решения. Неизбежно е рано или късно хората да ни намразят.
	— Аз съм първи на опашката. Вече се мразя.
	Ревъл тъжно се усмихна.
	— Да. Извести ме, когато момичето дойде в съзнание, окей? О, някакви новини около Танит има ли?
	Гастли се поколеба.
	— Миналата седмица беше в Берлин. Със Сангуайн. За малко ни се изплъзна. Не. Няма нищо ново.
	— Ще я намериш.
	— Да — отвърна Гастли и излезе.
	Върна се да поговори отново с мадам Мист, която демонстрира смайващо добро познаване на правилата и протокола в Убежището. Гастли получи интересуващите го отговори и се върна в болничното крило. Скълдъгъри седеше пред операционната, отпуснал глава на гърдите си, а шапката му лежеше на съседния стол. Черепът блестеше на флуоресцентната светлина. Вдигна поглед към Гастли, когато шивачът приближи.
	— Най предсказва пълно възстановяване — изрече скелетът, а кадифеният му глас откънтя тревожно кухо. — Ще се събуди след час-два. При нея има сестра, която да я наблюдава непрекъснато.
	— Къде е Флетчър?
	— Пратих го вкъщи. В шок е.
	— Ами така става, като видиш гаджето си нарязано на порции — обобщи шивачът. — Ти как си?
	— В смисъл?
	— Тя за малко не загина.
	— Наясно съм. Искаш да знаеш дали съм бесен.
	— Отлично знам, че си бесен. Седиш напълно неподвижно и говориш много тихо. Готвиш се да убиваш.
	— Трябва само да му науча името.
	— Аз знам името. Некромант е сторил това на Валкирия, а на света има само един некромант, който да я мрази толкова.
	Скълдъгъри наклони глава по обичая си.
	— И сега ще ми кажеш, че нямам право да й търся сметка?
	— Нищо подобно. Ще ти кажа, че ако се опиташ да й потърсиш сметка, тя ще те убие. Тя е Вестителят на смъртта.
	Скълдъгъри взе шапката си и се изправи.
	— Ще си опитам късмета.
	— Дума да не става — отвърна Гастли и му препречи пътя. — Мислиш си, че мимолетната среща с Вайл отпреди няколко месеца ти е показала каква е некромантската сила? Нищо подобно. Аз съм се изправял срещу него по време на войната. Виждал съм го с очите си как убива десетки магьосници, в това число и собствената ми майка — жена, която, както сам отлично си спомняш, се беше доказала като изключително трудна за убиване жена. Вайл я умъртви с едно махване на ръката.
	Скълдъгъри помълча няколко секунди.
	— Меланхолия не е лорд Вайл.
	— Ако тя наистина е Вестителят на смъртта, значи равнищата им на магическа сила са сходни. Скълдъгъри, и ти, и аз сме съвършено наясно, че ако Меланхолия е искала смъртта на Валкирия, момичето отдавна щеше да е мъртво. Но явно не е било така. Некромантката просто е искала да й причини болка. И това няма да й се размине безнаказано. Говорих с Ърскин и Мист и тримата сме на едно мнение. Нападение над агент на Убежището е равносилно на нападение над самото Убежище. Меланхолия просто ни даде повод да сравним Храма със земята.
	— Тогава ми дай армия, аз ще го сравня със земята и ще извлека това момиченце навън за косата.
	— Нямам право да ти давам нищо. Преди да влезем в Храма, ни е необходима заповед за ареста на Меланхолия.
	— Тя няма да се предаде доброволно — отвърна Скълдъгъри.
	— Не, но ние ще й дадем възможност да го стори. Може би Първосвещеник Тенебре ще види в цялата ситуация възможност след дългата изолация да върне Ордена обратно към лоното на останалата част на магьосническата общност.
	— Съмнявам се.
	— Аз също. Значи, ако Меланхолия не се предаде сама в ръцете ни до двайсет и четири часа, тогава вече приемаме твоя план, отиваме да се разправим с нея, а на теб лично ще ти отпуснем като подкрепление толкова хора, колкото поискаш.
	— А ако Меланхолия окаже съпротива?
	Гастли погледна скелета в упор.
	— Тогава ще направиш необходимото.


>	16.
>	Пълно възстановяване

	Усмивката на доктор Най приличаше на жива рана.
	— Добре дошла отново — рече той — в света на живите.
	Валкирия се замята и задърпа каишите, които я държаха вързана за леглото. Най махна успокоително с ръка.
	— Не се хаби. Още си твърде слаба. Уверявам те, че каишките са само за твое добро.
	— Къде съм? — озъби се момичето.
	— В Убежището. В пълна безопасност си. Жената, която те нарани, отдавна я няма.
	— Не тя ме притеснява!
	Най се изкикоти.
	— О. Ама разбира се. Спомни си, значи, нашата малка… среща. Но тя остана в миналото, нали? Реванширах се изцяло за всички простъпки, които може би извърших спрямо теб, прав ли съм? Върнах органите ти по местата им, заших те обратно и ти напусна операционната ми дишаща и жива. Простено и забравено.
	— Ти се опита да ми направиш аутопсия.
	— Аз си я направих успешно. Просто не достатъчно дълго време.
	— Пусни ме веднага от тук.
	— Боя се, че ще се нараниш сама, ако го сторя.
	— Пусни ме на секундата или, кълна се в Бога, иначе…
	— Иначе какво? Ще докладваш на Старейшините за мен, за това какво ти причиних? Но тогава, разбира се, ще се наложи и да им обясниш по каква причина дойде при мен тогава, при това доброволно. Трябва да им кажеш, че си узнала истинското си име и че искаше да го запечаташ, за да не може никой да установи контрол над волята ти.
	— Няма нищо осъдително в това да искам да се запечата името ми.
	— Знаеш ли, ти говореше доста тогава. Докато извършвах дисекцията върху теб, ти си говореше сама. Мърмореше си. Смятам, че от време на време халюцинираше. Изрече едно име. Когато го чух за първи път, то не означаваше нищо за мен. Нормално, по онова време водех напълно изолиран живот. Но след като ти си тръгна, отново чух същото име. Даркесата. Онази, която ще ни избие всичките.
	Валкирия спря да се бори с каишите.
	— Не знам какво общо имаш с Даркесата, но ако докладваш на Старейшините за същинския мащаб на експериментите ми, аз ще бъда принуден да им кажа, че по някакъв начин си замесена с идването на черната магьосница, и те веднага ще започнат да ти задават всякакви неудобни въпроси.
	Най отново се усмихна, но в следващия момент залитна силно назад и се блъсна в една масичка на колела, отрупана с хирургически инструменти. Валкирия обърна глава и видя Скълдъгъри и Гастли да влизат. Скелетът вдигна ръка и запрати напред въздушна струя, която притисна Най до стената. Скелетът подмина леглото на момичето, хвърли й само един мигновен поглед и продължи да крачи към страшния доктор. Гастли откопча каишките и освободи ръцете и краката на Валкирия.
	Най грухтеше, а хилавото му тяло се бореше напразно със силата на скелета, мяташе се, подобно на клечест скакалец, омотан в паяжина. Със свободната си ръка Скълдъгъри извади пистолета си и притисна дулото в челото на създанието. Най спря да се мята и застина на място.
	— Скълдъгъри — тревожно се обади Гастли, — какво правиш?
	— Зарекъл се бях, че ако някога ми се отвори възможност да сложа край на животеца на тая жалка гад, няма да се колебая и секунда. Той си свърши работата, не ни е нужен повече…
	— Недей. Скълдъгъри, не натискай спусъка. Онова, което Най правеше по време на войната, е непростимо, но в момента имаме други грижи.
	Гласът на Скълдъгъри беше леденостуден.
	— Не ми пука какви ги е вършил през войната. Мисля си за някои негови по-скорошни подвизи.
	Гастли бавно пристъпи към детектива.
	— Какви ги говориш? През последните сто години доктор Най е бил затворник и не е напускал лабораторията си.
	Скълдъгъри се извърна, погледна приятеля си, но не каза нищо. Нямаше нищо за казване. Най беше прав. Всяко обвинение от тяхната страна щеше да повдигне въпроси и съмнения спрямо Валкирия, а историята с Даркесата не беше истина, която момичето и скелетът бяха готови да споделят с когото и да било.
	— Скълдъгъри — продума Валкирия, като се плъзна встрани, стъпи на пода и се надигна от леглото, увивайки се с чаршафа. — Всичко е наред. Най ме излекува. Добре съм.
	За момент самата тя се усъмни, че думите й ще подействат на скелета, но после Скълдъгъри свали пистолета и престана да натиска въздуха.
	Най си възвърна равновесието и се изправи, извисявайки се над всички останали в стаята, а на лицето му беше изписана ярост.
	— Това… Това е недопустимо. Лично мадам Мист ми обеща пълна амнистия за престъпленията ми и ми обеща, че няма да бъда държан отговорен за делата си, когато те са били в резултат от нечии чужди заповеди, които просто съм изпълнявал. Старейшина Биспоук, надявам се, че ще накажете детектив Плезънт за неприемливото му поведение.
	— Млъквай, Най — отвърна Гастли. — На косъм съм от това сам да ти пусна един куршум в главата. Къде е асистентът ти? Предполагаше се да стои с теб през цялото време.
	— Човекът беше пълен глупак — сковано отвърна Най. — Казах му да се разкара и никога повече да не се връща. Ако знаех, че е толкова важно за вас, нямаше да го гоня.
	— Не е просто важно, докторе — отговори Гастли, — а е жизненоважно. Жизненоважно както за моето спокойствие, така и за твоята жалка кожа е, ти никога да не оставаш сам и асистентът да не се отделя от теб. Разбра ли ме? Разбра ли тази заповед?
	— Да — изрече Най. — Напълно.


	Докато пътуваха с Бентлито към дома на Скълдъгъри, Валкирия свали черния пръстен от ръката си и го заразглежда замислено.
	— Искаш ли да отворя прозореца, та да го изхвърлиш? — попита скелетът.
	Момичето се усмихна.
	— Не, но благодаря за предложението. Знаеш ли, Меланхолия просто ми го взе. Изтръгна го от пръста ми и — бам! — вече не разполагах с никаква некромантска магия, на която да разчитам.
	Скълдъгъри кимна.
	— Това е проблемът с некромантията. Могъща магия е, няма две мнения, но е толкова нестабилна, че човек има нужда от конкретен предмет, в който да я съхранява. Иначе не може да я контролира. А мощ, толкова непостоянна… си е направо плашеща перспектива. Ако си от плашливите, имам предвид.
	— Некромантията единствената магия ли е, която се нуждае от предмет-хранилище?
	— Не единствената, но основната. Има и още някои, които изискват същото. Съхранението на подобна сила се нарича Въдворяване.
	Валкирия кимна.
	— Да, Соломон ми каза. Каза още, че идеалният пример за такъв предмет е бронята на лорд Вайл. Когато барон Венгос я сложи, придоби силата на Вайл, защото тя се криеше в бронята. Може би сега става същото. Може би не истинският Вайл се е върнал, а някой друг, който просто носи неговата броня, използва магията му и се преструва на него.
	— Не, едва ли — отвърна Скълдъгъри. — Нали ми проговори онзи път, когато ме нападна. Той си беше, никой друг. Мислехме завръщането му за невъзможно, но… Той беше.
	Валкирия отново си сложи пръстена.
	— Откри ли вече някакви следи от него?
	Скелетът леко обърна глава и я погледна.
	— Откъде знаеш, че съм го търсил?
	— Разни дреболии — отвърна момичето. — Напоследък ти се интересуваше силно от всякакви необичайни дребни престъпления, задаваше всякакви странни въпроси, които нямаха ни най-малка връзка със случаите, върху които работехме… Явно беше, че търсиш някого.
	— Леле, леле — рече Скълдъгъри. — Що за блестящ ментор те е учил на детективската работа? А, да, забравих. Бях лично аз.
	Валкирия се засмя.
	— Е? Попадна ли на следи от лорда?
	— Не — отвърна скелетът. — Първо уби Тесеракт. После аз го ударих, лордът избухна в кълбо от сенки и от тогава ни вест, ни кост от него.
	— Може да е мъртъв — с надежда отбеляза момичето.
	— Не го ударих чак толкова силно.
	Валкирия сви рамене.
	— Може би те е нападнал призракът на Вайл.
	— Именно — съгласи се Скълдъгъри. — И аз си мислех точно същото.
	— Какво? Сериозно?
	— Да, сериозно. Да погледнем фактите. Броня, която прелива от собствена магическа сила. Необходима й е единствено воля, която да я накара да се надигне и да почне да обикаля. Необходима й е само цел.
	— Значи мислиш, че призракът на Вайл е намерил старата си броня и сега живее в нея?
	— Това е едното възможно обяснение. Призракът му или… Де да знам и аз.
	— Значи, вътре в бронята на практика няма нищо, така ли, празна е?
	Скълдъгъри се поколеба.
	— Това е само теория. Една от многото. Точно в момента обаче е единствената, която пасва на случилото се.
	— Какво правеше призракът на Вайл в Убежището обаче?
	— Нашият обичен Върховен маг Гилд държеше бронята в сандък, който тъкмо беше транспортиран в Роърхейвън. Схватката ми се Тесеракт онази нощ може да е нарушила спокойствието й по някакъв начин или…
	Скелетът млъкна и момичето го изгледа напрегнато.
	— Забелязал си нещо у Вайл или пък той ти е казал нещо, или… Или има нещо, което ти не ми казваш?
	Скълдъгъри се разсмя.
	— О, Валкирия, достойна и вярна моя съратнице в битките! Разбира се, че има нещо, което не ти казвам. Иначе нямаше да е весело.
	Валкирия се изправи насред пълната с шапки гардеробна на Скълдъгъри и загледа ръката си. Тя не трепереше. Момичето я обърна и огледа със свъсени вежди, мъчейки се да види следи от скрито напрежение. Нищо. Явно беше права. Бяха я нападнали и смъртта й се беше разминала на косъм, беше преживяла болка и агония, немислими за повечето хора по света, и въпреки това по всичко личеше, че те не й бяха причинили абсолютно никакви посттравматични психологически вреди.
	Ясно си спомняше нападението. Случката беше като жигосана в паметта й. Не потискаше никакви части от спомена, поне доколкото можеше да прецени сама. Не беше изпаднала в апатия. Не се чувстваше травматизирана. Какво й ставаше? Защо не беше в шок? Или може би това беше вид шок? Не, вече беше изпадала в шок и познаваше симптомите. В момента се чувстваше… нормално.
	Миналата нощ тялото й беше буквално накъсано на ленти, а днес тази мисъл не я тревожеше ни най-малко. Сякаш в центъра на съществото й стоеше нещо хладнокръвно и разумно, което държеше паниката под контрол и бавно превеждаше личността на Валкирия встрани покрай преживения ужас. На момичето дори й се стори, че чува глас в главата си.
	Спокойно, казваше гласът. Бъди спокойна. Жива си, нали?
	Момичето се обърна към огромното огледало, което Скълдъгъри държеше в гардеробната си, за да проследява отблизо пълния ефект от всяка шапка, която избереше да си сложи. Безспорно суетна и нарцистична вещ, но пък толкова подкупваща. Дрехите на Валкирия — изпрани и чисти — бяха така разкъсани, че едва се крепяха на тялото й. Момичето прокара пръст по една дълга цепнатина върху тениската си. Все още жива. Приведе се и огледа отблизо лицето си.
	— Белезите са почти напълно изчезнали — изрече високо.
	— Супер — обади се Скълдъгъри от съседната стая.
	Толкова много шапки! Момичето взе една — черна — и си я сложи. Нямаше как да отрече, че много й отиваше. Харесваше й и начинът, по който ръбът се спускаше над едното й око. Придаваше й декадентско елегантен вид. Спокойна. Момичето остави шапката на място и влезе в гостната. Скълдъгъри стърчеше насред останките от нещо, което явно някога е било диван. Момичето повдигна едната си вежда.
	— Опитах се да разгъна дивана, който се превръща в легло, за да можеш да си починеш — обясни скелетът и посочи към втория диван в противоположния ъгъл на стаята. — За съжаление, става ясно, че диванът, който се превръща в легло, е ей онзи там, а този тук — както е видно — си е просто диван.
	— Вече и това не е.
	— Ами, да, права си, вече е мъртъв диван. Но се бори храбро.
	— Сигурна съм, че семейството му ще се гордее с него през поколенията — Валкирия се уви в одеяло и се тръшна на най-близкото кресло.
	— Заради теб убих цял диван, а ти ще седиш в креслото? — възкликна Скълдъгъри. — Май не оценяваш жертвите, които хората правят, за да ти угодят.
	— Не ми трябва легло. Искам само да дремна няколко часа, докато белезите напълно изчезнат, след това ще се прибера и ще рухна в собствения си креват.
	— Значи няма да имаш проблем с това да постоиш тук сама?
	— Никакъв. Отивай да изискаш заповедта за арест. Само не убивай никого. Имам силното желание да смачкам Меланхолия от бой заради това, което ми стори, така че не я искам мъртва. Поне още не. Нали ще пазиш поведение и ще се държиш овладяно?
	— Изключително овладян ще бъда.
	— Обещаваш ли?
	— Кълна се в живота си, който отдавна приключи, да пукна на място, ако това изобщо е възможно.
	— Добре, бива — Валкирия отклони за миг поглед. — Защо Даркесата не се появи?
	— Моля?
	Момичето сви рамене.
	— Меланхолия за малко не ме уби. Някак си очаквах Даркесата да се яви и да вземе нещата в свои ръце, но…
	— Струва ми се, че това да разчиташ на Даркесата да те спасява всеки път, е един, меко казано, лош навик — отбеляза Скълдъгъри.
	— Знам — бързо отвърна момичето. — Не съм разчитала на нея. Щеше да е по-добре, ако… знаех правилата. Дали ще се превръщам в чудовище всеки път, когато съм в опасност или трябва да се случи нещо конкретно, както когато Трепкащото момиченце бръкна с пръсти в мозъка ми, или как…?
	— Не знам, Валкирия. Може би подсъзнателно си доловила, че Меланхолия няма истинско намерение да те убие. Може би Даркесата се появява само в изключителни случаи, когато е ясно, че нейната намеса е единственият шанс да оцелееш физически. Или пък идва, само когато й скимне. Не знам.
	Валкирия кимна.
	— За момент тя изгуби силата си, казах ли ти?
	Скълдъгъри рязко наклони глава:
	— Кой, Меланхолия?
	— Тъкмо преди да ме нарани наистина сериозно, тя напълно отслабна. Малко остана да припадне. Нещо не е наред с нея. Когато силата й се върна, нямах никакъв шанс, но ако я бях нападнала миг по-рано, когато беше слаба, можех да я счупя от бой, знам, че можех.
	— Интересно — процеди Скълдъгъри.
	— Какво ли означава това? Ще ни помогне ли да се справим с нея?
	— Сигурен съм, че ще помогне — отвърна скелетът. — Сега си почини, става ли? Може би е добре да звъннеш и на Флетчър. Все пак току-що премина през много травматично преживяване.
	— Свикнала съм с травматичните преживявания.
	— Мисля, че Флетчър се тревожи за теб.
	— И откога започна да ти пука дали Флетчър е разтревожен? Обадих му се още от Убежището, казах му, че съм добре. Ти си единственият, който се тревожи.
	— Винаги съм си бил прекалено грижовен, това ми е проблемът в тоя живот. Е, ако си толкова уверена, че не ти трябва компания и ако не искаш да ти разкажа приказка преди да заспиш…
	— Всъщност — рече момичето, — може да ми разкажеш някоя. Някоя мъничка.
	— О?
	— Малката Алис дойде у дома и ме накара да се замисля за някои неща. Ти например така и никога не си ми казвал защо си се отказал от семейния си герб.
	Скелетът наклони глава.
	— Нима? Не съм ли ти казвал? Сигурен съм, че съм споменавал причината. Може би съм подхвърлил нещо по въпроса, докато сме се сражавали с нещо гигантско и отвратително. Мисля, че ти го изкрещях веднъж, но ти, изглежда, си била твърде ангажирана с това да те размятат наляво-надясно. Но това няма значение, важното е, че съм ти казвал защо съм изоставил герба си, така че нека се насладим на спокойствието тази вечер и да не се връщаме към въпроса.
	— Можеш да ми кажеш още веднъж.
	— О, Валкирия, много добре знаеш колко мразя да се повтарям.
	— Да, ама историята за оня път, когато си спасил цяло сиропиталище сирачета от сигурна смърт, си ми я разказвал поне сто пъти.
	— Така е, защото историята за сирачетата е вълнуваща, изпълнена с неочаквани обрати и ме описва във впечатляващо положителна светлина.
	— Значи историята за това защо си се отрекъл от семейния ти герб те описва в отрицателна светлина?
	— Малко или много.
	— Ей, ако не искаш да ми кажеш, няма проблем, разбирам те.
	— Супер — скелетът се завъртя кръгом и пое към вратата. Момичето се навъси:
	— Е?
	Детективът спря на място.
	— Какво „е“?
	— Е, разказвай.
	— Ти… Току-що каза, че няма проблем, ако…
	— Ама че си и ти! Излъгах! Когато някой ти каже, че не си длъжен да му разказваш нещо, това значи, че си сто процента длъжен да му го разкажеш. Такива са правилата. Така действа общуването между хората.
	— Прилича ми на система със сериозни дефекти.
	— Разкажи ми защо си изоставил семейния си герб и в замяна аз ще ти кажа една моя тайна.
	— Ти нямаш тайни.
	— Напротив, имам купища тайни.
	— Никакви тайни нямаш. Да видим, човешкото ти име е Стефани Еджли. Истинското ти име е Даркесата и по всичко личи, че си родена, за да заличиш живота на тази планета. А, да, и излизаш с един вампир зад гърба на гаджето си.
	Валкирия се опули.
	— Ти… Знаеш за това, така ли?
	— Разбира се, че знам.
	— И не си ми сърдит?
	— Смятам, че това е огромна грешка, която ще завърши трагично с ужасни последици, но ако това е единственият начин да се научиш и после да си го имаш като обица на ухото, просто смятам да оставя нещата на самотек.
	— Не мога да повярвам, че не си сърдит.
	— Успокоявам се с мисълта, че на някакъв етап може да ми се наложи да убия Сийлън.
	— О. Ами тогава разкажи ми защо, за Бога, си се отрекъл от семейния си герб? А оттук нататък всеки път, когато се сдобия с тайна, която по принцип не бих ти казала, веднага ще ти я казвам. Става ли?
	Скълдъгъри въздъхна дълбоко, върна се при останките от дивана и приседна на една от тях.
	— Изоставих семейния си герб, защото в живота си така и не успях да се издигна до високите морални стандарти, зададени от родителите ми и от братята и сестрите ми.
	— Имал си братя и сестри?
	— Разбира се.
	— Как се казваха?
	— Има ли значение? Те всички вече са мъртви. Аз съм единственият останал жив от семейството, единственият, който може да пренесе герба напред през годините. Близките ми до един бяха добри, достойни хора, хора на честта. Гербът означаваше нещо, докато те бяха живи.
	— Но ти също си добър и достоен, също си човек на честта.
	Скелетът свали шапката от главата си и махна невидима прашинка от ръба й.
	— За съжаление, по време на войната допуснах някои от тези мои качества да ми се изплъзнат. Когато почувствам, че отново имам право да нося герба ни, ще го нося.
	— Не знам, мисля, че малко преиграваш.
	— А, не думай.
	— Виж, ясно ми е, че хората на война вършат ужасни работи, но просто не мога да си представя, че точно ти си извършил нещо толкова страшно, че да промени собственото ти мнение за това що за човек си. Може би се самоосъждаш твърде строго.
	— Да, това е другият ми проблем в тоя живот.
	— Ти ли беше най-големият син?
	— Втори поред съм. Имах по-голям брат.
	— Леле… Великият Скълдъгъри Плезънт е имал по-голям брат. Какъв човек беше брат ти?
	Скелетът леко вирна брадичка.
	— Беше по-възрастен от мен, по-силен от мен и му харесваше да мисли, че е и по-умен от мен. Той ни защитаваше, грижеше се за нас. Беше точно такъв, какъвто трябва да бъде един голям брат. Беше всичко, което ти трябва да бъдеш за малката ти сестричка.
	— Надявам се да се справя. Ама странна работа, а? Обикновено в живота срещаш някого, ставате приятели, после постепенно го обикваш и вече сте близки. Това са правилата. Но когато се роди едно бебе, нямаш никакъв гратисен период, в който да го опознаеш постепенно, да разбереш дали изобщо го харесваш… Не. Просто го заобичваш. На секундата. Гушкаш го, държиш го в прегръдката си и изведнъж започваш да чувстваш такава всепоглъщаща обич, че осъзнаваш как си готов да влезеш в огъня, за да го защитиш. Бам, просто ей така, отведнъж, целият живот се променя. Бебето, този малък човек, когото изобщо не познаваш, внезапно става по-важен от всичко на света.
	— Да, усещането е доста изненадващо — промърмори тихо Скълдъгъри и се изправи.
	— О — рече Валкирия. — Извинявай. Говорех за сестричката ми, не за… твоето дете. Прощавай, не знам какви ги дрънкам.
	Скълдъгъри поклати глава.
	— Глупости. Описа нещата идеално. Чиста, безусловна обич. Прекрасно чувство. Ще я усетиш отново, когато имаш собствени деца.
	— Опаа! — подскочи Валкирия, стана и одеялото падна в краката й. — По-леко само! Спри се! И дума да не става! Няма дори да споменаваме някакви си мои деца!
	— Мисълта май те изнерви?
	— Направо ме побърква от ужас! Май-май имам още някоя и друга годинка да се повеселя, преди да реша, че искам да се обвържа трайно с някого. Имам предвид век-два…
	— Значи не планираш да прибързваш, както усещам?
	— Никакво прибързване, поне доколкото зависи от мен.
	— Флетчър наясно ли е, че мислиш така?
	Момичето се засмя.
	— Дано да е наясно!
	— А Сийлън?
	— Казвам му го всеки път, когато се видим.
	Скълдъгъри нахлупи шапката си.
	— Браво, моето момиче.


>	17.
>	Кралят на Зомбитата&CO

	Вориен Скейпгрейс, Върховният убиец, Кралят на зомбитата, лежеше във фризера, свит в ембрионална поза. Чувстваше лекото поклащане и движение на возилото и си мърмореше под нос черни слова. Хладилният камион, който доскоро ползваха за база, се беше повредил, и Вориен беше заръчал на Бияча да набави нов. Онова, което Бияча докара, не беше точно хладилен камион. Единственото, което му беше попаднало под ръка и което приблизително вършеше работа, беше камионетка за сладолед с пингвинчето Пърси отгоре.
	При завръщането си с находката, Бияча се изправи пред гнева на Вориен и се опита да го убеди, че сладоледената камионетка е просто идеален избор — напълно невинна на вид, никой никога нямаше да заподозре, че в нея се крие кошмарно зомби. Скейпгрейс бесня дълго. „Невинна“ не беше същото като „ненабиваща се на очи“. В момента на покрива на мобилната му щабквартира се поклащаше ухилен пластмасов пингвин, а двигателят й развиваше максимум четирийсет километра в час. Не можаха и да открият как да спрат веселата песничка на моряка Попай, която свиреше непрекъснато по време на движение и буквално влудяваше Скейпгрейс. Но най-лошото беше, че всеки път, когато спираха, Вориен чуваше от фризера как хората се втурват към камионетката и започват да тропат по прозорците с желание да си купят сладолед.
	Минаваха през поредното малко градче. Скейпгрейс ненавиждаше малките градчета. Усети как камионетката намали ход и чу виковете на децата, които на секундата се струпаха, стиснали пари и устремени към сладоледа. Скейпгрейс остана напълно неподвижен, скрит в пълна безопасност в мразовитата утроба на фризера, стараейки се да мисли само за неща, които да потискат досадата и съклета му. Мислеше за огледално тихи езера, за пеещи птичета, за това как изважда очите на Бияча с голи ръце и постепенно достигна до състояние на относително емоционално равновесие.
	После долови гласа на Бияча — звук, способен да наруши дзен-покоя и на най-овладяния будистки монах — и леко открехна капака на фризера. Чу как хората тропат по прозореца на камионетката.
	— Какво викаш? — обади се Вориен.
	— Ами чудя се — отвърна Бияча от шофьорското място. — Май няма да е зле, ако почнем да продаваме по малко сладолед.
	— Има ли на тоя свят причина, която да ни накара да сторим подобно нещо?
	— Да не предизвикваме подозрение. Наобиколил ни е един народ, не ти е работа. Ако им дадем сладолед, ще си идат и няма да се усъмнят в нас.
	Скейпгрейс положи кански усилия да овладее избухването си. Огледални езера. Птички пеят. Вадя очи. Спокойствие.
	— Бияч — почна, — нямаме сладолед. Във фризера стоя аз, Бияч. Забрави ли?
	— Ами машината?
	— Машината за крем-сладолед?
	— Да.
	— Знаеш ли как се работи с нея?
	— Ами просто, просто, просто слагаш фунийката отдолу, дърпаш нещото отгоре, сладоледът изцвърква и му забучваш шоколадова пуричка, и това е.
	— Толкоз лесно значи?
	— Ми да.
	— Може би и аз да изляза от фризера и да започна да продавам?
	— Ами ако искате.
	— Ти си пълен идиот, Бияч. От мен падат парчета и главата ми е овъглена. Със сигурност ще повдигна някои въпроси, не смяташ ли?
	— О… добре. Хубаво, мога аз да продавам, а вие да карате. Винаги съм искал да продавам сладолед, още от малък.
	— Ама така ли било?
	— О, да! Мама ме водеше на плажа и аз обожавах онова зън-зън на камионетката за сладолед, докато тя си проправяше път до…
	— Млъкни!
	Бияча млъкна.
	— Няма да продаваме никакъв сладолед, ясно ли ти е? Никакъв! Кажи на тия хора да се махат! Затворено е!
	— Опитах, господарю. Не слушат.
	Скейпгрейс почерня.
	— Има ли дечица вънка?
	— Ъм, да, господарю, всичките са дечица.
	— Прегази едно-две.
	— Господарю?
	— Сгази с колата няколко от разглезените пишлемета. Това ще ги стресне.
	— Не… Не мисля, че мога да направя подобно нещо, господарю.
	— Съвест ли си почнал да развиваш, Бияч?
	— Не, господарю!
	— Ти си все още едно зло зомби, нали така?
	— О, да, господарю, зло в червата!
	— Защо тогава да не можеш да прегазиш няколко дечица?
	— Просто не мисля, че колата може да се движи достатъчно бързо, господарю. Трафикът е сериозен, а и децата ми се виждат един такива пъргави…
	— Хубаво — мрачно се съгласи Скейпгрейс. — Аз ще се погрижа.
	После отвори капака на фризера и се изправи, протегна се и свали прозореца на камионетката. Порой от гласове нахлу в купето, ръце, размахали банкноти, се пъхаха и блъскаха през процепа на стъклото. Скейпгрейс си придаде сериозна физиономия и подаде глава навън. Малките дечица до едно се разпищяха от ужас и побягнаха презглава. Скейпгрейс също не издържа и се разхили истерично, после побърза да се навре обратно във фризера и прихлупи капака.
	Бияча хвърли поглед назад и Вориен го чу как се насили да се засмее.
	— Браво, господарю, много смешно беше.
	Час по-късно Скейпгрейс усети как камионетката отново намали ход, докато постепенно спря. Минаха няколко мига, после Бияча се надвеси над фризера.
	— Стигнахме — рече и леко повдигна капака. — Тук сме вече, мисля. Във всеки случай, определено сме някъде.
	Скейпгрейс се занадига и перна Бияча през ръцете, когато той посегна да му помогне да се изправи. Върховният убиец пропълзя напред и седна на мястото до шофьора.
	Бяха на пристанището на Дъблин пред един грамаден склад. До вратата на склада стоеше момиче със синя коса. То, също както Вориен, се взираше в складовата постройка и дори за миг не се обърна, за да погледне чудноватата кола с гигантски пингвин на покрива. Седнал до господаря си, Бияча също се зазяпа в склада.
	— Коя е тя? — попита.
	— Откъде да знам? — сряза го Скейпгрейс. — Виждам само един син тил.
	— Мислите ли, че е луда?
	— Защо трябва да е луда?
	Бияча сви рамене.
	Скейпгрейс излезе от камионетката. Бияча го последва по петите. Двамата пристъпиха към лудото момиче със синята коса.
	— Докторът го няма — проговори то, без да се обърне да ги погледне. — Празно е, никого няма. Мирише на дезинфектант и на портокали.
	— Най? За него ли говориш? За доктор Най?
	Лудото момиче кимна утвърдително и най-сетне се обърна към двамата мъже зад гърба си. Лицето на Вориен беше обгорено от пламъка на Валкирия Каин, а фактът, че Скейпгрейс беше зомби, отменяше възможността раните изобщо някога да заздравеят. При вида му на лудото момиче дори не му мигна окото.
	— Името ми е Кларабел — рече то. А вие как се казвате?
	— Няма нужда да знаеш името му — изръмжа Бияча. — Няма нужда да знаеш каквото и да било за нас!
	— Бива — лудото момиче ни най-малко не се впечатли.
	— Къде се е дянал? — попита Скейпгрейс.
	— Кой къде се е дянал?
	— Доктор Най.
	— Доктор Най не е „той“, а „то“. Намерих бележка, пише, че отива да работи в Убежището. Представяте ли си? Доктор Най да работи за Убежището. Е, и по-странни работи са ставали, предполагам. Белгия например.
	Скейпгрейс смръщи вежди.
	— Как така Белгия?
	— Ами шантава е тая Белгия, не мислите ли? Щом на тоя свят му се е случила Белгия, защо да не е възможно доктор Най да работи за Убежището? Всичко е относително, нали? Зависи от това къде си застанал. Както и това къде си стоял преди.
	Където и да беше застанал Вориен спрямо лудото момиче, вече беше напълно сигурен, че тотално му е изпуснал края.
	— Дойдох при доктора да си търся работа — рече момичето, макар никой да не я беше питал нищо. — Трябваше да напусна старото си място. Убих шефа си. Не исках да го убивам, а и дори аз не бях аз в момента, в който го убих, но това е положението — фактът си остава. Трябва ми нова работа. Боядисах си косата. Харесва ли ви?
	— Аз те познавам — каза внезапно Скейпгрейс.
	— Така ли?
	— Работеше за оня старец. За професор Граус.
	— Да, работех преди. Вече не. Не искам да говоря за това. Той се грижеше за мен. Мислеше, че имам нужда от това някой да се грижи за мен. Аз му позволявах да си го мисли. Смятам, че имаше нужда да си мисли така. Просто той самият изпитваше необходимост да се грижи за някого, затова аз го оставях да се грижи за мен. Не искам да говоря за това. Ти си зомби.
	— Той е Кралят на зомбитата! — обяви Бияча с прекален ентусиазъм.
	— Яко — рече Кларабел с лудата синя коса. А ти кой си?
	Бияча се запъна.
	— Аз ли?
	— Ако той е Кралят на зомбитата, ти кой си? Кралицата?
	— Не е никаква кралица той — побърза да се обади Вориен.
	— Принцът на зомбитата значи?
	— Това е Бияча. Толкова. Просто Бияча. А аз съм Вориен Скейпгрейс.
	Кларабел кимна.
	— Върховният убиец.
	Скейпгрейс се вторачи изумено в нея.
	— Чувала си за мен?
	— Разбира се, че съм чувала. Харесва ли ти косата ми?
	— Твърде е синя — рече Бияча.
	— Боядисах я и я подстригах. Мисля, че беше резултат от опита ми да оставя миналото зад гърба си и да започна на чисто. Да, точно така. Не е заради модата. Модерна ли е синята коса тази година?
	Скейпгрейс се смръщи.
	— Че коя година изобщо е била модерна?
	— Така ли? — искрено се разтревожи Кларабел.
	— Не знам — честно си призна Скейпгрейс. — Не разбирам много от мода. Значи си чувала за мен? Чувала си за Върховния убиец?
	— Да. Ти си наемник, от когото всички се боят.
	— Всъщност, той никога не е убивал никого — обади се Бияча.
	— Убих теб — озъби се Скейпгрейс. — Не ти ли стига? Убих и други, а после ги превърнах в зомбита.
	— Да, но всички ние се върнахме към живота под някаква форма — парира Бияча. — Така че не се броим.
	Скейпгрейс се надвеси над него в пълния си ръст.
	— Броите се и още как!
	— Простете, господарю — изскимтя Бияча.
	— За какво ви е притрябвал доктор Най? — попита Кларабел.
	— Мисля, че може да ме върне към същинския живот — отвърна Скейпгрейс — и да сложи край на този проклет недъг.
	— Кой проклет недъг?
	— Ами този. Да бъда зомби.
	— О. Срамота. На мен зомбитата ми се виждат сладки.
	— Сериозно?
	— Или може би имам предвид зайчетата. Кое от двете има малка пухкавка опашка — зайчето или зомбито?
	— Зайчето.
	— Е, значи имам предвид зайчетата. Искате ли да дойдете с мен и заедно да потърсим доктор Най? Аз ще го помоля да ми даде работа, ти ще го помолиш да ти даде живот, а приятелят ти може да го помоли да му даде мозък.
	— Аз си имам мозък — обяви Бияча в своя защита.
	— Ще ти даде по-добър мозък.
	— Моят си ми харесва.
	— Млъквай — рече Скейпгрейс. После се обърна към Кларабел. — Знаеш ли къде е Убежището сега? Чух, че са го преместили.
	— Така е — отвърна момичето. — В отдалечено градче, далеч от любопитните очи на смъртните. В Уиклоу, струва ми се.
	— Да вървим в Уиклоу тогава — обобщи Скейпгрейс. — Имаш ли кола?
	— Не мога да шофирам.
	— Не се тревожи, Кларабел. Ще се возиш с нас в камионетката.
	Момичето хвърли поглед през рамо.
	— Върху нея има гигантски пингвин.
	— Да, така е.
	— Можем да я наречем пингвиномобил.
	— Окей.
	— Или пък Фред.
	— Пингвиномобил е идеално.
	Кларабел кимна.
	— Бива.


>	18.
>	Заповедта за арест

	Гневни гласове кънтяха в иначе тихия Храм и сновяха напред-назад като неканени гости. Крейвън ги проследи до източника и нахълта гневно във Фоайето.
	— Какво става тук? — прогърмя той и с неописуема наслада загледа как тълпата некроманти се разделя, за да му стори път, как магьосниците изведнъж замълчаха, покорни и сервилни. Сред тях Крейвън видя лицата на мъже и жени, с които през годините беше водил множество разгорещени спорове, хора, които беше презирал, които го бяха презирали в отговор, хора, които го бяха наричали дребнав, безгръбначен подлизурко. Сега те му се кланяха, на практика се просваха в краката му. Никога в живота си Крейвън не се беше чувствал толкова могъщ.
	Некромантите отстъпиха встрани и духовникът видя чуждите магьосници. Агенти на Убежището, пред които се беше изправил Скълдъгъри Плезънт с лист хартия в облечената в ръкавица ръка. Некромантите пречеха на групата му да влезе в главната част на Храма.
	— Това е частна собственост — каза Крейвън. Тонът му не беше подигравателен. Не се сопна. Не се скри зад най-близкия по-силен от него некромант, за да крещи заплахи иззад гърба му. Вече беше над всичко това.
	— Това е заповед за ареста на Меланхолия Сен Клер — отговори Плезънт. — Или я изведете доброволно при нас, или ще я измъкнем със сила.
	— Въз основа на какви обвинения я арестувате, детективе?
	— Нападение над агент на Убежището.
	Кревън се изкикоти.
	— Вестителят на смъртта, нашата велика и славна спасителка, не е напускала Храма след Прилива си. Може би ще бъде по-правилно да насочите енергията си към залавянето на лорд Вайл, вместо да хвърляте безпочвени скалъпени обвинения.
	— Меланхолия е нападнала Валкирия Каин.
	— Какви ги говорите?
	— Отишла е в дома й, докато малката сестричка на Валкирия е била там. Не знаеше за това, нали? Момиченцето-спасителка ти се е измъкнало под носа, а?
	Крейвън не позволи изненадата му да проличи.
	— Госпожица Каин е била нападната? Ужасно. Надявам се, че не е ранена сериозно. Нали?
	— Ако беше ранена сериозно, Крейвън, ти и приятелчетата ти отдавна щяхте да сте се простили с живота — нещо в гласа на Плезънт подсказа на Крейвън, че скелетът изобщо не се шегува. — Трябва да отведем Меланхолия за разпит.
	— Боя се, че това не е възможно.
	— Предайте я.
	— Всички знаем какво става тук. Това с преследване на религиозна основа.
	— Да възславяш смъртта не е религия, а болестно състояние.
	— Обиждате ме.
	— Погледни ме в очите, каквито нямам, Крейвън, и ми кажи: смяташ ли, че ми пука? Тя е нарушила закона. Вие също го нарушавате като я криете.
	— Означава ли това, че ще арестувате и мен, детективе? Ще арестувате всички ни, може би? Мразя да изтъквам очевидното, но ние сме повече от вас — при тези му думи некромантите се раздвижиха и обкръжиха агентите на Убежището. — Мисля, че ще бъде най-добре за всички ни, ако сега се обърнете и напуснете Храма. Не мислите ли и вие така, детективе?
	— Ако ни попречите да изпълним служебния си дълг, цялата сила на Убежището ще се стовари върху Храма.
	— Е, това вече наистина прозвуча плашещо. Разбира се, не забравяйте, че тук, в същия този Храм, пребивава Вестителят на смъртта, която е най-могъщата магьосница, раждала се някога на земята. Така че, като вземем това предвид, заплахите ви вече не означават кой знае какво, нали? Честно казано, вие не можете да сторите нищо, с което да ни попречите да правим каквото си поискаме. Не искам да ви тревожа, вас или някого от храбрите агенти, които ви придружават, но бихме могли да ви избием до крак ей сега и след това да ни се размине.
	Плезънт леко наклони глава на една страна.
	— Натам биеш, а?
	— Да, тази е мисълта, която в момента ми се върти в главата.
	— Ще ни избиете. После ще избиете групата агенти, които ще ни последват. А после — и следващата.
	— Простотата на решението крие такова очарование, не мислите ли?
	— Ще се върнем, Крейвън. И ще сме повече.
	Крейвън поклати глава.
	— Боя се, че е твърде късно за това. Решил съм вече. Това са последните ви мигове на белия свят.
	— Така ли било? Значи сега ще издадеш заповед да ни ликвидират?
	— Беше удоволствие да си поприказваме. Некроманти…
	Никой не видя ръката на Плезънт да прави каквото и да било движение, но в следващия миг той вече стискаше пистолет, насочен право към Крейвън.
	— Ако наредиш да ни нападнат и дори ако тези некроманти ни победят — в което се съмнявам — ти няма да си сред живите, за да видиш победата. Ще ти пусна един куршум в главата ей сега, както съм си застанал тука. Ще бъдеш мъртъв, преди тялото ти да падне на пода. Със сигурност ще бъдеш мъртъв преди който и да било от приятелите ти да направи и крачка към мен. Никога няма да узнаеш дали вие сте ни победили или не. Няма да разбереш и дали сме се върнали с цяла армия и дали сме извлекли Вестителя на смъртта на дневна светлина, окована с пранги. Никога няма да видиш нищо от това. Така че давай, Крейвън. Издай заповедта. Жертвай се в името на твоята Вестителка. Стани мъченик.
	Досега Крейвън не го беше усетил, но изведнъж осъзна, че е жаден. В момента не желаеше нищо друго, освен чаша вода.
	— Сега ние ще си излезем от тук — продължи Плезънт. — Ще си излезем много бавно. Приятелите ти ще отстъпят плътно до стената. Така ще е най-безопасно за тях, защото дори и ако само един некромант ни препречи пътя към вратата, ще избием всички ви. Но ти ще бъдеш първи, Крейвън. Помни това. Ти ще бъдеш първи.
	— Пуснете ги — изскърца Крейвън.
	Плезънт заотстъпва гърбом, а оръжието в ръката му не трепваше. Крейвън не мръдна и мускул. Не можеше, дори и да искаше — тялото му сякаш беше замръзнало в една поза.
	Агентите на Убежището също отстъпваха полека към стълбището и духовникът ги проследи с поглед как се заизкачваха към вратата. Плезънт остана на най-долното стъпало, докато не чу как портата над главата му се отвори. Дневна светлина заля стълбите и огря фигурата му в гръб. Пистолетът в ръката му блесна. Под периферията на шапката черепът му тънеше в мрачна сянка.
	— Добро момче — изрече скелетът. Говореше тихо, но Крейвън отлично го чу. — Ще ви държим под око, за да сме сигурни, че няма да изведете Меланхолия на някоя хубава малка екскурзия, преди да сме успели да си поговорим с нея. Сигурен съм, че ще ни разберете.
	Крейвън не отговори и Плезънт се изкачи по стълбището. В мига, в който изчезна отвън, портите се затръшнаха зад гърба му с трясък и мракът отново удави всичко.


>	19.
>	Богове и чудовища

	Ченгетата не свършиха никаква работа. Смъртта на Линч излезе в новините като обикновен грабеж. На никого не му пукаше за един мъртъв бездомник. Просто поредният боклук, потънал в градската канализация. Кой ги жали такива?
	Кени би искал да пожали Линч, но в интерес на истината, беше твърде зает за това. Неочакваната среща с високия мъж, нарекъл се инспектор Аз и със странната му спътница-тийнейджърка беше убедила журналиста, че се е натъкнал на нещо наистина сериозно. Внезапно статията върху модерните градски легенди прекрачи в територии, за които Кени никога не беше подозирал. Какво общо имаха високият мъж и момичето с убийството на Линч? Те ли го бяха убили? Стомахът му се сви от радостно предчувствие. Е, това вече си беше истинско разследване. История като слънце.
	Ако колата му не го беше изоставила така подло, щеше да се опита да намери дома на Бернадет Магуайър и да опита да узнае от нея какво точно й е разправял Линч. Съществуваше незначителната възможност след смъртта на бездомника нейният живот също да е в опасност, но Кени се съмняваше в това. За съжаление, подобни неща ставаха само по филмите.
	Така че в настоящия момент журналистът разполагаше с една-единствена следа, която можеше да го изведе на следващия етап — татуистът, за когото беше чувал.
	Беше вторник, а следобедът беше слънчев. Кени трамбова по павираните улички, докато най-сетне откри разноцветно боядисаната сграда. От горния етаж долиташе музика. Журналистът изкачи дървените стълби в преддверието, подминавайки окачените по стените снимки на разнообразни татуировки, пиърсинг и други неведоми форми на бодиарт. Никога не се беше изкушавал да си направи татуировка. Струваше му се, че ще боли твърде много.
	В ателието седеше кльощав мъж с бръсната глава, обица на устната и тениска на „Тин Лизи“. Той видя Кени и намали музиката. Свиреше Деймиън Демпси — „Негатив вайбс“.
	— Ти ли си Финбар? — попита Кени.
	— Същият — отвърна кльощавият. — Татуировка ли искаш?
	Кени се поколеба, после се усмихна широко.
	— Не.
	— Един пиърсинг тогава? Няма от какво да се срамуваш. Само ми каже къде искаш обицата и аз ще ти я сложа. Пробиваме дупки всякакви.
	— Всъщност, щеше ми се просто да си поговорим.
	— О — дръпна се Финбар. — О, ясно. Виж, поласкан съм, наистина, но преди да си си създал напразни надежди, само да ти кажа — женен съм.
	— Ъм, изобщо нямах това предвид.
	— Жена ми е оттатък, ако искаш да се запознаете. Ще я викна, макар че тя в момента не ми говори. Не знам защо. Беше в някаква секта и там й поръчаха да си обръсне главата. Всъщност, беше ме напуснала, после се върна и сега отново сме семейство, но явно косата й среща някакви трудности с повторното израстване. Жена ми твърди, че не й съчувствам достатъчно. Казва още, че приличала на мъхеста топка за боулинг в главата. Може би ако се срещнете, ще ми кажеш дали и на теб ти прилича на същото.
	— Това май е твърде личен въпрос.
	— Ъм, да, прав си.
	— Чух, че си екстрасенс.
	Смехът на Финбар закъсня с частица от секундата.
	— О, не, не и аз, друже. Но малко по-надолу по улицата е студиото на Мистичната Мег, тя гледа на карти и прочие. Много познава, стига да вярваш в тия неща.
	— Не искам просто някой да ми гледа на ръка. Чух, че ти можеш да виждаш в бъдещето.
	— Бе кой ти е напълнил главата с тия глупости?
	— На улицата се носят такива слухове.
	— На коя улица по-точно? Не, приятел, бъркаш ме с някого. Прощавай.
	— Какво знаеш за Прохода?
	Финбар застина. Просто остана да стърчи напълно неподвижен, езикът му силно притисна обицата на устната му.
	— Ти кой точно каза, че си?
	— Казвам се Кени Дън. Журналист съм.
	— И защо му е на един журналист да задава въпроси за такива простотии като Прохода?
	— Значи все пак знаеш какво е това?
	— Не знам нищо, което може да бъде от полза за теб, извинявай. Май е най-добре да си ходиш.
	— Мога да ти платя.
	— Значи имаш повече пари, отколкото акъл в главата, друже. Задръж си ги и ги похарчи за нещо смислено. За такси до вкъщи, например.
	— Говори се, че си екстрасенс и че наскоро си видял в бъдещето нещо толкова ужасно, че от онзи момент вече си неспособен да получаваш видения.
	— Е, в такъв случай определено няма да мога да ти помогна, не мислиш ли? Всъщност, ти хал хабер си нямаш какви ги говориш, а аз нямам представа откъде си се нагълтал с тия глупости. Аз съм зает човек. Искам да си вървиш.
	Кени посочи празното ателие.
	— Зает?
	— Във вторниците е малко по-рехаво.
	— Финбар, наясно си за какво те питам, нали? Непрекъснато чувам приказки за края на света, за древни зли богове, за свръхспособности, за странни хора, които могат да вършат смайващи неща… Дори съм сигурен, че с някои от тези хора съм се срещал лично. Един висок мъж в костюм. Движи с едно тъмнокосо момиче. Познаваш ли ги?
	— За пръв път ги чувам.
	— Рано или късно ще се добера до дъното на тая история. Ти можеш да ми помогнеш да си изясня фактите както трябва.
	— Не знам нищо за никакви факти.
	— Хайде де! Ти съвсем не си такъв глупак, на какъвто се правиш.
	— Доста съм си глупав. Питай когото искаш.
	— Финбар, живеят ли сред нас супергерои?
	Финбар изхърка от смях, а Кени внезапно се почувства изключително тъп.
	— Супергерои, а? Хвърчат напред-назад по опънати клинчета и с маски на лицата? Ако на света съществуваха супергерои, господин Журналист, не мислиш ли, че щяха да се мотат из Ню Йорк или някой такъв по-големичък град? В Дъблин няма достатъчно високи сгради, за които Спайдърмен да си закачи паяжината. Може да се полюлее максимум няколко минути, после просто ще си остане да си виси с разочарована физиономия.
	— Хората, за които питам, не носят клинове и маски, Финбар.
	— Голи супергерои, значи? Сега е окей, ама като се развали времето, ще има да съжаляват…
	— Изглеждат като нас. Обличат се като нас. Но не са като нас. Различни са.
	— В момента — рече Финбар, — звучиш като истински расист.
	— Ще изровя истината със или без твоята помощ. И в двата случая ще ме виждаш много често през следващите месеци. Ще те преследвам на всяка крачка.
	— Че аз никъде не ходя.
	— Ще наблюдавам приятелите ти.
	— Аз нямам приятели.
	— Ще снимам всеки един човек, който влиза или излиза от ателието ти.
	Финбар извъртя очи.
	— Никак няма да им е приятно, защото хората, които си татуират дракони по гърбовете, са много срамежливи по принцип и не обичат да привличат излишно внимание.
	— Няма нужда да правиш всичко толкова трудно, Финбар.
	Езикът отново притисна обицата на устната на татуиста.
	— Виж, аз не мога да ти помогна — отвърна кльощавият мъж. — Но познавам един, който може. Името му е Джофри.
	— С какво се занимава Джофри?
	— Питай го сам, когато се видите. Днес в три часа, пред кафене „Брюксел“ на Хари стрийт.
	— Как да съм сигурен, че той ще дойде?
	— Аз ще му звънна. Ако иска да се видите, ще дойде.
	— Ако не дойде, ще се върна при теб.
	— Е, ако се върнеш, може и да не ти отворя.
	— Вратата ти изобщо не се заключва.
	— Тогава ще поправя ключалката — парира Финбар.
	Кени почака, за да види дали татуистът няма да добави още нещо, но това не стана. Журналистът се обърна и излезе.
	Кени обядва, после пое по Графтън стрийт. Нямаше намерение да закъснява — не и този път. Стигна на уговореното място в два и половина и седна на една маса под слънчевите лъчи. Малко преди три видя към него да бърза дребен мъж, обут в къси панталони. Лицето му беше благо, в брадата му бяха вплетени мъниста, а косата му на цвят и вид напомняше слама. На китките му подрънкваха безброй гривни и имаше пръстени на всички пръсти.
	Странният мъж седна до Кени.
	— Ти ли си Джофри? — попита журналистът.
	— Аз съм — рече мъжът. — Ти трябва да си господин Журналист.
	— Кени Дън, здрасти, радвам се да се запознаем.
	— Удоволствието е изцяло мое.
	— Искам да ти благодаря, задето се съгласи да се срещнем. Страшно трудно попадам на хора, които да искат да отговарят на въпросите ми.
	— Не ги виня — изкикоти се Джофри. — След такива въпроси може да те убият.
	Кени се смръщи.
	— Пол Линч ли имаш предвид?
	— Извинявай, този не го познавам.
	— Беше бездомник. Твърдеше, че получава видения за края на света.
	— Кой по-точно?
	— Моля?
	— Кой край на света? Те не са един и два.
	— Ъм… Онзи, при който древните богове се завръщат…
	— Безликите, да. Ами за Останките говорил ли е? Тях виждал ли ги е? Миналата година по Коледа?
	— А, оная работа с вируса на лудостта? Малките хвърчащи късчета мрак? Останки ли се наричат?
	— Не ги мисли ти тях, заключени са на сигурно място. Този Линч виждал ли е идването на Вестителя на смъртта?
	— Кой е Вестителят на смъртта?
	— Вестителят на смъртта е онзи, който ще предизвика Прохода.
	Кени измъкна бележника си и започна трескаво да дращи.
	— Вестител на смъртта. Слято или разделно се пише?
	— Както ти е удобно. Аз го пиша разделно. Ами Даркесата?
	— Съжалявам, за първи път чувам за нея.
	— Не е виждал Даркесата? О, това вече е интересно — Джофри се отпусна назад и пръстите му се заровиха в брадата.
	— Всяка предвидена за апокалипсиса дата така и отминаваше, без да се случи нищо — рече Кени. — После Линч почваше да получава нови видения.
	— Аха, е, това обяснява нещата. Виждал ги е подред. Когато едната заплаха отмине, почва да вижда следващата. Жалко, че не е видял Даркесата. Събираме информация за нея и всяко видение е от помощ.
	— Значи всичко е истина? — възкликна Кени. — Всички тия приказки? Виденията, боговете, супергероите?
	Джофри пак се изкикоти.
	— Супергерои? Хората, за които слушате, господин Журналист, не са никакви супергерои. Те са магьосници.
	— Магьосници в смисъл… Правят магии?
	— Да, правят магии.
	— Значи високият мъж и тийнейджърката… също са магьосници?
	— О — усмихна се Джофри. — Видял си Скълдъгъри Плезънт и Валкирия Каин. Те са добрите. Благодарение на тях всички ние сме живи днес.
	— Те са спасили света?
	— Нееднократно.
	— Това е невероятно.
	— Така си е. Но ти не вярваш в нито една думичка от това, което току-що чу.
	Кени се усмихна и сви рамене.
	— Е, малко съм скептичен наистина, но щом ти вярваш, значи трябва нещо в цялата история все пак да отговаря на истината.
	— Да, но аз съм откачалка — усмихна се широко Джофри. — Финбар също е откачалка. Всеки, с когото си разговарял по въпроса, е бил откачалка. Това ти е ясно, нали?
	Кени се смръщи.
	— Всички вие сте смахнати, така ли?
	— За съжаление да. Сега ще си отидеш у дома, ще прегледаш бележките си и веднъж завинаги ще разбереш, че те са просто куп пълни глупости.
	— Глупости?
	— Когато го осъзнаеш, ще бъдеш много щастлив. Всъщност, ти никога не си се интересувал истински от тая простотия. Тя е страшно скучна.
	Кени кимна.
	— Доста тъпа история, прав си.
	— Идеята за хора със свръхчовешки способности е направо нелепа, не мислиш ли?
	— Така си е. Все едно е взета от някой комикс.
	— Именно!
	— Губил съм си времето — изрече Кени. — Божичко, как само съм си губил времето…
	Джофри кимна и премълча.
	Кени му се усмихна.
	— Ей, слушай, извинявай, че те притесних — рече. — Май вече трябва да вървя. Утре трябва да предам една статия и ме чака още доста работа по нея.
	— Ама разбира се — отвърна Джофри. — Не ми позволявай да те задържам повече.
	Кени поклати глава, изправи се и закрачи. Прибра бележника и се обърна да се увери, че Джофри не върви след него. Последното, от което имаше нужда, беше откачалка, която да го проследи до вкъщи.
	Когато се върна в апартамента си, се зае да прибира глупостите в кашон. Не можеше да повярва как е пропилял толкова ценно време с тая смехория, как се е вълнувал, че може да излезе нещо от нея. Че какво би могло да излезе? Куп хахавелници с групови параноидни заблуди? Прииска му се да изгори всички материали, да ги натъпче в кофата за боклук, но се спря — просто не беше в стила му да постъпва така. Кени никога не изхвърляше бележките си. Никога не се знаеше кое можеше да му е полезно. Нямаше да напише разтърсващо експозе върху субкултурата на супергероите, но можеше да му възложат материал за бездомните в Дъблин или за тежкото положение на душевноболните в съвременното общество. Кени знаеше, че нищо не беше излишно. Нищо не беше излишно.
	Запрелиства бележките си. Останките. Даркесата. Вестителят на смъртта — написано и слято, и разделно и Проходът. Високият мъж и младото момиче: Скълдъгъри Плезънт и Валкирия Каин. Те бяха истински, от плът и кръв, нищо, че се бяха представили под фалшиво име. Разбираемо, в края на краищата. Късчета от реалността се виждат дори и през напукано стъкло, което изкривява образите.
	Кени се зачете в собствените си думи, борейки се с вълната от отегчение, която внезапно го връхлетя. Разбира се, не спря да чете. Той беше журналист, в края на краищата. Работата му беше да извършва разследвания, а разследванията много често бяха смазващо скучни, точно като тези бележки.
	Не можеше да разбере защо написаното му се струваше чак толкова скучно. Не можеше и това си е. Историята не му звучеше скучна. Свръхчовешки способности, апокалипсис, спасяване на света. Но Джофри знаеше най-добре. При цялата му очевидна лудост, той беше нарекъл нещата с най-точните имена и в момента, в който го беше сторил, Кени я беше почувствал. Скуката. Тъпотата. Тя беше нахлула в съзнанието му и беше изсмукала целия му ентусиазъм.
	Кени се навъси. Преди Джофри да му беше казал, че цялата история е всъщност скучна, Кени я беше намирал за завладяващо интересна. Ясно си спомняше чувството. Но после сякаш някой беше натиснал в главата му някакъв прекъсвач и целият му интерес се беше изпарил. Журналистът седна на подлакътника на креслото си и се замисли. Как се беше случило това? Как беше възможно да се случи?
	Припомни си изражението на Джофри. Усмихнато. Благо. Несъмнено леко налудничаво. Лице на откачалка, както сам се беше нарекъл. Гласът му беше приятен. Не беше кадифено плътен като гласа на високия странен инспектор Аз, но определено влизаше в главата на човек. Топъл глас. Успокояващ. Такъв глас те приканва да се довериш. Да повярваш.
	Бележките паднаха от ръката на Кени и се разпиляха по пода. Очите му се разтвориха широко. Челюстта му увисна.
	Бяха го хипнотизирали.
	Не му беше ясно как точно Джофри беше съумял да му причини това, но фактът си оставаше: само с няколко думи непознатият беше убедил журналиста, че изобщо не вярва в онова, в което всъщност вярваше с цялото си сърце.
	— Мили Боже — изрече Кени в пустия апартамент.
	И тогава изведнъж целият ентусиазъм за работа по случая се върна в него, интересът го заля като ревяща вълна, лумна като пламък в гърдите му. Финбар го беше пратил да се срещне с Джофри, за да може Джофри да го обработи и да го накара да се откаже от онова, което можеше да се окаже най-важната статия в цялата му журналистическа кариера.
	Кени се ухили.
	_Ще трябва да се постараете малко повече!_


>	20.
>	Езда сред природата

	Чайна стисна поводите и дръпна, овладявайки съпротивата на коня. Животното беше своенравно. При всеки завой правеше опити да я хвърли от гърба си.
	Заплашваше да я събори във всяка следваща прескочена канавка. Бореше се с него от първата секунда, от момента, в който се отпусна на седлото. Ръцете я боляха и бедрата й пламтяха от претриването. Бричовете й бяха опръскани с кал, а жокейската риза лепнеше за гърба й. Дланите й горяха, охлузени от поводите.
	Господи, обожаваше този кон.
	Създание, изпълнено с красота и свирепа сила, което я караше да полага усилия, за да го принуди да изпълнява волята й. Истинско предизвикателство.
	Когато беше по-млада, излизаше да язди много често, но постепенно всичките й приятели се бяха пръснали, бяха загинали, бяха я предали или пък тя ги беше предала, така че полека-лека ездата се превърна в самотно занимание. Известно време това изключително й допадаше. Само тя, конят и откритите провинциални поля, тропотът на копитата, който отекваше в цялото й тяло, туфички трева и кал, хвърчащи изпод животното. Никакви приказки, никакви ласкателства, никакви признания в любов.
	Но хората се променят и това правило важеше за Чайна със същата сила, с която важеше и за всеки друг. Десетилетията самота постепенно я вкоравиха, защото безкрайната изолация е нещо особено опасно. Внезапно започна да й се иска да не прави следобедните си разходки съвсем сама.
	Чайна знаеше, че на Валкирия ездата страшно ще й хареса. Веднъж беше чула момичето да говори възторжено за някакъв отдавнашен случай още от времето преди да срещне Скълдъгъри, случай, при който при някакви обстоятелства беше яздила. Начинаеща, но роден талант. Може би в някакъв момент в близкото бъдеще, ако Валкирия успееше да се откъсне за миг от задачата да спасява света, Чайна щеше да я покани в конюшните. Дори беше подбрала идеалния кон за момичето — силен и бърз, малко палав. Най-подходящият кон за човек, който желае да си върне уменията на седлото.
	Това, разбира се, щеше да се случи, единствено ако Чайна намереше начин да се справи с цялата тая история с Елиза Скорн. За целта се изискваше не просто единична атака срещу самата Скорн, нито дори срещу комбината Скорн-Прейв, не. Изискваха се множество атаки, множество удари срещу множество цели, при това всички те трябваше да се извършат в един и същи момент. Най-големият проблем в случая беше — и точно в него се коренеше и същинското превъзходство на Скорн над Чайна — че красивата магьосница нямаше ни най-малко понятие кои точно бяха целите, които се налагаше да порази.
	Разбира се, можеше да се окаже, че други цели няма, че Скорн блъфира, но Чайна се съмняваше в това. За да въздигне отново Църквата на Безликите, Скорн се нуждаеше от ресурси далеч по-мащабни от онова, с което разполагаше Чайна. Трябваха й спонсори, поддръжници в сянка и заинтересовани лобисти. Явно Елиза все още не беше разпространила сред всички тези хора истината за страшните дела, които беше вършила Чайна в буйната си пропиляна младост, но със сигурност беше измислила начин, по който тайната на красивата магьосница да достигне до максимален брой уши, ако със Скорн се случи нещо фатално. Това от своя страна означаваше, че Чайна трябваше да установи кои точно бяха всички тези поддръжници в сянка и след това да ги отстрани едновременно, с един удар.
	Чайна забави ход, дърпайки немилостиво поводите, докато умореното животно най-сетне й се подчини. Пое по пътеката, която пресичаше реката, и конят с благодарност нагази в дълбокото. Бързите струи охлаждаха пламналите му мускули и мокреха ботушите на магьосницата, но тя сякаш не забелязваше. Потупа коня по шията, каза му колко добро момче е, каза му, че е най-прекрасният кон, който е държала в конюшнята си през последните двайсет години.
	Преминаха реката и тя го поведе по брега, бавно насочвайки го към дома. Там за конете й се грижеше малка армия от неженени мъже и неомъжени жени. Опитни хора, които си вършеха отлично работата и Чайна не желаеше при себе си хора, които са изоставили семействата, съпругите и съпрузите си, само защото се бяха влюбили в нея. По-лесно й беше да се справя с поразени от любовната й магия магьосници — те поне бяха наясно какво им причинява. Смъртните обаче нямаха шанс срещу силата й. Заповедите на Чайна бяха пределно ясни: всички работници трябваше да напускат конюшните, когато магьосницата идваше да язди. Изключение се правеше в случаите, когато тя сама молеше някого да остане по някаква причина.
	Този следобед дворът пред конюшните беше пуст. Чайна слезе от коня и заведе животното в бокса му. Откопча седлото, свали го, преметна го на вратата на бокса. Конят завря меката си муцуна в шията й и магьосницата се усмихна. Нарина му сено и прекрачи вън от бокса. Там я чакаше мъж. Чайна автоматично замахна и заби лакът в челюстта му. Той залитна, Чайна се извъртя и го подсече. Мъжът падна тежко, претърколи се бързо настрани, изправи се на колене и вдигна примирително ръце.
	— Чайна — беше Джарън Галоу. — Не съм дошъл да се бия с теб.
	Чайна повдигна вежда.
	— Чудесно. Това много ме улеснява.
	— Тук съм да помогна.
	— На кого?
	— На теб — мъжът потри челюстта си и вдигна очи към красавицата. — Знам, че Елиза е в града. Знам, че мътят нещо с оня идиот Прейв. Наблюдавам ги. Видях, че се срещнахте.
	— Всеки шпионира всекиго — обобщи Чайна. — Стопляш сърцето ми с този интерес, сериозно ти говоря.
	— Мога ли да се изправя?
	— Разбира се, че можеш. Не гарантирам, че няма да те съборя отново на секундата, но от опит глава не боли.
	Галоу присви очи, но се заизправя много бавно. Имаше източена грациозна фигура и тъмна коса. Беше отслабнал от последната им среща. Магьосницата внимателно го наблюдаваше и чак сега забеляза дясната му ръка. Беше облечена в ръкавица.
	— Последния път, когато те видях — рече тя, — ти отсече собствената си ръка, за да попречиш на Безликите да използват тялото ти. Да не би да ти е пораснала нова?
	— Тази ръка ли гледаш? Не, не е моя. Взех я от донор.
	— Доброволно ли ти я даде или напротив?
	— Напротив.
	— Какво искаш, Джарън?
	— Смятам, че Елиза Скорн те шантажира по някакъв начин. Затова те извика да се срещнете, нали? Иска да те принуди да сториш нещо. Каквото и да е то, навярно е много сериозно.
	— Не мога да разбера дали се приближаваш твърде бавно до основната си мисъл или просто ме отегчаваш умишлено.
	— Знам какви са плановете им. Знам, че замислят да възстановят Църквата на Безликите и то във всичките й разклонения по целия свят. Сигурен съм, че Елиза гледа на себе си като някаква върховна жрица, въобразява си, че ще поведе вярващите към бъдещия свят, където силните ще бъдат възнаградени, а слабите — ликвидирани.
	— Същият бъдещ свят, към който ти самият се стремеше — напомни му Чайна.
	Галоу поклати глава.
	— Вече не. Хората се променят, Чайна. Знаеш го по-добре от всеки друг. Ти оглавяваше Диаблерията преди мен, ти ме научи на всичко, което знам и умея. Беше фанатизирана до мозъка на костите. Виж се сега. Толкова ли ти е трудно да повярваш, че с мен се е случила същата промяна? Онзи ден във фермата, когато отворихме портала и Безликите се завърнаха… видях какво всъщност представляват. Те не са богове. Те са някакви неща. Същества. Чудовища. Могъщи като богове, да, но със сигурност не заслужават да бъдат почитани като такива.
	— Богохулстваш — с усмивка го прекъсна Чайна.
	— Така е. Изгубих вярата си, Чайна. Раят няма да настъпи, ако Безликите се завърнат — това е най-голямата лъжа, най-страшната. Самата представа, че последователите на учението ще бъдат пощадени, че ще бъдат приласкани, докато неверниците ще понесат наказанието… Нелепо. На ония същества не им пука за нас.
	— Хубаво — отвърна Чайна. — Значи си преживял прелом. Видял си светлината и си се отвърнал от злото. Това е прекрасно. Какво ме засяга обаче?
	— Дошъл съм да ги спра.
	— Елиза ли имаш предвид?
	— Елиза, Прейв, който там още е в заговора. Тук съм, за да премахна Църквата на Безликите от лицето на Земята, но за това ми е необходима твоята помощ. Стъпка първа е извършена: появих се от нищото и се присъединих към кликата на Елиза. Като в доброто старо време. На теб не ти вярват, но на мен вярват.
	— Значи си се внедрил в групата. Сега какво?
	— Елиза иска да възстанови мощта на Църквата. За да го стори, трябва да си създаде най-напред ясна представа за това колко силна или — съответно — слаба е Църквата в момента, в настоящия момент. Трябват й имена, места, суми, налични ресурси… Трябват й самоличностите на шпиони и информатори, верни на Безликите. Вече ми съобщи, че разполага със списък с хора, които са й обещали помощта си за възстановяването на Църквата. В него фигурират дванайсет имена, все могъщи магьосници, повечето заемащи високи постове, все хора с влияние и власт, които — за разлика от теб — няма нужда да бъдат шантажирани, за да се съгласят да помагат. От думите й разбрах, че неколцина от магьосниците в списъка заемат длъжности в различни Съвети по света.
	Чайна се усмихна само вътрешно.
	— С други думи, всичко, което ние трябва да сторим, е да ликвидираме хората от списъка, за да пропадне целият план.
	— Точно така. Когато се доберем до имената. Елиза няма да ни е необходима повече. Можем да я подхвърлим на приятелите ти от Убежището или ние двамата сами да се отървем от нея.
	— Да обикаляме света — рече Чайна — и да убиваме хора по списък. Колко романтично.
	— Това е единственият начин. Само така ще сме сигурни, че заплахата е премахната окончателно. Тези хора, онова, към което се стремят… Твърде опасно е. Те трябва да бъдат унищожени, за да сме уверени, че сме предотвратили апокалипсиса.
	— Какъв драматизъм.
	— Че кога е липсвал драматизъм, когато става дума за Безликите?
	— Прав си. Именно драматизмът ме привлече към вярата преди толкова години. Виж сега, Джарън, всичко това звучи наистина вълнуващо и прекрасно, а и съм сигурна, че подобно приключение ще представлява едно приятно разнообразие, но кажи ми едно — защо, за Бога, да ти вярвам?
	— Какво печеля, ако те лъжа?
	— Честно, нямам представа, но Елиза е една коварна дама. Такава си е открай време.
	— Смяташ, че работя за нея?
	Чайна се усмихна.
	— Мина ми през ума, да ти кажа.
	— Просто ще ти се наложи да повярваш на честната ми дума.
	— А, ето точно тук, скъпи, цялото ти предложение издиша. Аз не вярвам на никого, камо ли пък на някой, който се е опитвал да ме убие.
	— Даже два пъти съм се опитвал.
	— Сериозно? Така ли беше?
	— Не помниш ли Неапол? Пожара?
	Чайна се засмя.
	— Бил си ти? Опърлих си любимия шал тогава.
	— В пламъците загинаха осемдесет и трима души.
	— Но шалът беше единствен по рода си! Е, предполагам, че не мога да те виня. Аз щях да постъпя по същия начин.
	— Ти може и да не ми вярваш, Чайна, но аз знам, че мога да вярвам на теб. Ти искаш Елиза да изчезне, искаш Църквата на Безликите също да изчезне. Аз съм единствената ти възможност да постигнеш и двете си цели.
	Всъщност, в момента красивата магьосница не разполагаше с никакъв друг избор, така че му се усмихна пленително.


>	21.
>	Любовта на вампира

	Валкирия се събуди. Навън се мръкваше, а — както винаги — в дома на Скълдъгъри цареше кучи студ. Накъсаните й дрехи изобщо не топлеха. Момичето се изправи и се протегна, разкърши врат и пристъпи към огледалото, за да провери какво е положението с белезите. Колкото и да не й се искаше да признае, Най беше свършил прекрасна работа. Беше уморена, но се чувстваше добре. Сигурна беше, че една нощ в собственото й легло ще оправи нещата напълно.
	Повика си такси, излезе да го посрещне на улицата и седна на задната седалка. Ако беше звъннала на Флетчър, вече щеше да си е вкъщи, но също така щеше да слуша поредната тирада на момчето за това колко се тревожи той от многобройните наранявания, които гаджето му претърпява всеки месец. Нямаше настроение за Флетчър, не и тази вечер.
	Таксито я остави в Хагард и Валкирия пое напряко през парка. Веднага й хрумна кого може да срещне там и в този момент същият този някой пристъпи напред и застана на пътя й.
	— Провалих се и те разочаровах — каза Сийлън.
	— Здрасти, Веселушко — поздрави момичето и го подмина.
	— Трябваше да дойда по-бързо — той закрачи до нея. — Трябваше да разкъсам гръкляна на некромантката. Но тя те отнесе преди аз да… Няма да се повтори.
	— Не го мисли чак толкоз. Какво правиш в града?
	— Дойдох при теб.
	— Шофира ли? Или хвана автобуса? Вампирите возят ли се на автобуси?
	Сийлън прекрачи отново пред нея и я спря.
	— Подиграваш се — рече, — но аз не виждам нищо смешно. Вестителят на смъртта, лорд Вайл, краят на света… Нищо от тези неща не е толкова страшно колкото това да те изгубя.
	— Моля? Краят на моите целувки е по-страшен от края на света? Сериозно? Наистина ли заставате зад тези си думи, господине? Не ти ли се струват, ама съвсем мъъъничко мелодраматични?
	— Ако нашата любов я няма, Валкирия, не съществува и свят, който да бъде спасяван.
	— Е, това е по-безсмислено и от предишните ти дрънканици. Сийлън, трябва да се овладееш. Чела съм „Брулени хълмове“, окей? Ясна ми е цялата тая работа с мрачно-изтерзаната-романтична поза. На всички им е ясна. Всъщност, не е толкова романтична, колкото ти се струва. Кое й е веселото? Къде й е смешното? Не мога да бъда с човек, когото не мога да иронизирам, поне от време на време. Знам, че мразиш Флетчър, но Бог ми е свидетел, че с него поне е забавно.
	Изражението на Сийлън се вкамени.
	— Обичаш него повече от мен?
	— Никога не съм употребявала думата „любов“. Казах „забавно“.
	— Ние с теб също се забавляваме.
	— Да, в известен смисъл, но никога не се смеем. Кога беше последният път, когато се смяхме заедно?
	— Смееш ли се с Флетчър?
	— През цялото време.
	— Тогава значи от момчето има известна полза. Когато ти се прииска малко смях, можеш да се посмееш на него. Когато почувстваш нужда от пълноценна връзка, аз съм насреща.
	— Нищо не разбираш.
	Вампирът рязко улови ръката на Валкирия и коленичи в краката й.
	— Омъжи се за мен — рече.
	Валкирия го зяпна. Той говореше напълно сериозно. На момичето никога досега не й се беше налагало да използва думата „пич“ във важен разговор. Не смяташе, че е редно.
	— Пич, аз съм на шестнайсет години.
	— Обичам те.
	— От това не ставам по-голяма. Стани.
	— Не и докато не кажеш „да“.
	— Значи ще се влачиш на колене до края на живота си, така ли? Изправи се, за Бога! — тя изчака, докато вампирът неохотно се надигна от земята. — Ти сериозно ли ми правиш предложение? Нито дума ли не си чул от всичко, което ти приказвам през последните няколко месеца? Това е смешно. Не, това е повече от смешно.
	— Стани моя съпруга.
	— Млъквай, мътните те взели! Какво ти пиля от толкова време? Какво ти говоря за това, че вземаш всичко твърде насериозно? Не смяташ, ли че предложението за брак е именно нещо твърде сериозно?
	— Ние сме родени един за друг.
	— Не, не сме родени един за друг. Сийлън, мисля, че се изразих пределно ясно. С теб съм, защото си красив и едновременно опасен. Тази чудесна комбинация е привлекателна за мен. Но това е единствената причина да се виждам с теб. Не е любов.
	— Това е съдба.
	— Не е съдба, нещастнико! Ти защо ме харесваш, например?
	— Аз те обичам.
	— Хубаво де, защо ме обичаш? Изброй ми пет причини, поради които ме обичаш.
	— Обичам те, защото си красива.
	— Абсолютно си прав за красотата, но тя няма нищо общо с личността ми, защото е генетично наследена. Още четири ти остават, слънце.
	— Ти си интелигентна. Ти си светлината в моя мрак.
	— „Интелигентна“ е причина номер две. Светлина в мрака? Това не е причина, а текст за калпава рок балада.
	— Изпълнена си с живот. Гледам те и си спомням величието на човешкото, осъзнавам колко силно човекът се вкопчва в живота и в отговор животът го изпълва целия, чак до ръба.
	— Напомням ти за величието на човешкото. Хубаво де, става за причина номер три. Още две.
	Сийлън се усмихна.
	— Причините, поради които те обичам, са повече от звездите на небето.
	— Значи няма да е проблем да ми посочиш още само две.
	Вампирът се поколеба.
	— Ти не ме обичаш — изрече момичето. — Само си мислиш, че ме обичаш. Харесва ти идеята за това, че си влюбен в мен. Но голият факт гласи следното: ти си на сто и кусур години, а аз — на шестнайсет. Аз съм тийнейджърка. Това редно ли ти се струва?
	— Ако те отвращавам…
	— Не ме отвращаваш, Сийлън, защото изглеждаш като един много сексапилен деветнайсетгодишен младеж. Но всеки път, когато си отвориш устата да кажеш нещо, се сещам, че всъщност си старец. А това… Окей, никога досега не съм го казвала, но в някакъв смисъл, да, това наистина е отвратително.
	— За хората като нас възрастта не е от значение.
	— За хората като теб, тоест за старците, възрастта не е от значение. За хората като мен, тоест за младите момичета, възрастта се оказва един доста парлив въпрос.
	— Валкирия, опитвам се да те накарам да разбереш, че любовта надхвърля безсмислието на обикновеното съществуване. Ако те обичам, няма да позволя нищо да застане на пътя ми. Ако ти ме обичаш…
	— Не те обичам.
	— … тогава пък ти няма да позволиш нищо да застане на пътя ти. Омъжи се за мен и ще бъдем заедно завинаги.
	— Не.
	— Не можеш вечно да се криеш от чувствата си.
	— А ти не можеш вечно да се криеш от реалността. Няма да се омъжа за теб, Сийлън. А точно в момента си отивам право вкъщи.
	— Ще те изпратя.
	— Не, няма да ме изпращаш.
	— Вестителят на смъртта може да се върне.
	— Спокойно. Телефонът ми е в готовност, така че трябва да натисна само едно-едничко копче и Флетчър и Скълдъгъри ще се телепортират при мен на секундата. Но Меланхолия няма да се върне. Позабавлява се веднъж, стига й.
	— Не ти трябват Скълдъгъри и Флетчър. Аз съм ти достатъчен. Аз съм твоят ангел-хранител.
	— Давам ти почивка тази нощ, окей? Излез. Повесели се. Виж се с някое момиче. Но не се вманиачавай много по нея. Обещавам ти, на сутринта ще се чувстваш значително по-жизнерадостен.
	— Ти си единствената за мен.
	— Сега си тръгвам, ясно ли е?
	— Кажи, че ме обичаш! — извика вампирът след нея, но Валкирия само извъртя очи.


>	22.
>	Църквата на безликите

	Скорн я накара да чака, но утринта беше прекрасна, така че Чайна нямаше нищо против. Очевидно ставаше дума за познатата игричка на нерви, която да покаже на красивата магьосница кой командва парада. Беше непохватно изпълнен етюд и Чайна усети леко разочарование, че скъпата Елиза се унижава да използва подобни евтини трикове, но какво пък, в крайна сметка ставаше дума за безобиден тактически ход. Галоу й беше казал, че днес той ще й бъде официално представен, тъй като се предполага, че Чайна не знае за завръщането му. Магьосницата все още не беше решила дали да сметне приказките му за вътрешната трансформация за истина, но беше уверена в едно — не можеше да се довери на Джарън. Той я беше предупредил да се престори на изненадана, когато го види, но Чайна не му беше обещала, че ще го стори.
	Постепенно осъзна, че Прейв се е вторачил в нея. Повдигна вежда и го изгледа в отговор.
	— Желаеш ли нещо?
	— Не съм влюбен в теб — изръмжа мъжът.
	— О, ужас.
	Прейв стисна дръжката на метлата, сякаш се канеше да я удуши.
	— Въобразяваш си, че всеки, който те види, се влюбва в теб. Е, в тотална грешка си! Влюбват се само слабоволевите глупаци. Не и аз.
	— Очевидно.
	— В сърцето ми има любов само към Безликите и ти няма да ми я отнемеш.
	— О, и през ум не ми е минавало нищо подобно, господин… — Чайна замълча. — Както там ти беше името.
	— Прейв — избълва мъжът.
	— Господин Прейв, да.
	— Кланям се на Мрачните богове от момчешките си години. Родителите ми бяха техни верни слуги. Баща ми се е бил рамо до рамо със самия Меволент.
	— Хубаво.
	— Баща ми не стана предател. Не беше като теб!
	— А как беше името на баща ти?
	— Бензъл Травестайн. Бил до Меволент в деня, в който сринали Убежището в Марсилия.
	— Съмнявам се. Никога не съм чувала за баща ти, а бях в Марсилия, когато тамошното Убежище падна. Моята Диаблерия отвори вратите му, за да пусне Меволент и хората му. Боя се, че баща ти не беше сред тях.
	Прейв се вторачи в нея.
	— Лъжкиня.
	— Мога да изброя поименно всички магьосници, които участваха в погрома над марсилското Убежище. Не и пред теб, разбира се, защото не заслужаваш подобно усилие от моя страна, но по принцип бих могла. Предполагам, че баща ви просто е преувеличил личния си принос във войната, господин Прейв.
	— Баща ми беше герой!
	— Да, в очите на калпавия си син най-вероятно наистина е бил герой.
	Прейв захвърли метлата и се втурна към Чайна със стиснати юмруци. Магьосницата само обърна глава към него и въздъхна. Прейв спря на една ръка разстояние от нея, лицето му беше моравочервено, а от гърлото му излизаше ръмжене, сякаш мъжът с всички сили се мъчеше да се възпре от извършването на нечувано насилие.
	— Ти — рече му Чайна — си един наистина забележителен човек.
	— Не ми се подигравай! — изврещя Прейв.
	Чайна го дари с усмивка.
	— Върни се на мястото си, вземи си метлата и продължавай да чистиш. Или иди да се поразтъпчеш и да размислиш за всички лъжи, които баща ти ти е изприказвал. Сериозно, не ми пука какво ще правиш, само се махни от тук и спри да пъхтиш гневно насреща ми. Не е толкова успокояващо, колкото ти се струва.
	Бездруго изпъкналите очи на Прейв изпъкнаха още повече, което само по себе си беше своеобразен подвиг.
	— Мога да те убия на място!
	— Знаеш ли — тихо рече Чайна, — имаше дни, когато на света не съществуваше човек, който да дръзне да ме заплашва. Немислимо беше. Неизброими са хората, които съм убила, телата, които съм обезобразила и костите, които съм натрошила вследствие от това, че някой си е позволил в мое присъствие моментният му гняв да надделее над здравия му разум. Разбира се, днес съжалявам за това. Тогава не се контролирах. Наслаждавах се открито на мрака в себе си. Господин Прейв, аз съвсем не бях добър човек. Но се промених. Позволих на годините да ме смекчат. Сега ме радват дребните неща. Хубавата книга. Изисканото вино. Добрата компания. Всичко това ме кара да се усмихвам. Прави ме щастлива. Но от време на време усещам порива. Знаеш за какво говоря, нали? Порива да руша. Порива да наранявам, да осакатявам, да убивам. Да оставиш този порив да те завладее, да те удави, е несравнимо преживяване. Уникално. Всепоглъщащо. Може да те накара да забравиш самия себе си. Просто е прекрасно. И сега го чувствам, чувствам го, докато говоря, чувствам го как пълзи и потропва по ръба на съзнанието ми, мъчи се да проникне в мен, човърка с пръсти в мозъка ми. Толкова лесно ще ми бъде да го пусна. Но нима всички хора не сме такива? До един дълбоко в себе си сме варвари. До един сме диви зверове. Аз поне съм звяр, отлично го знам. Сигурна съм, че и ти си такъв. Единствената разлика между нас двамата, господин Прейв, се състои в това колко високо крещим. Аз си знам колко силен е гласът ми. Ами ти? Дали си ми достоен противник?
	Прейв беше пребледнял като платно. Юмруците му се бяха отпуснали и той вече не скърцаше със зъби. Направи крачка назад, после още една. Поколеба се, после бавно се обърна и се върна при метлата.
	Чайна само сви рамене, а в този момент на вратата застана Елиза Скорн.
	— Чайна! — пропя тя. — Толкова съжалявам, че те накарах да чакаш.
	— Няма нищо — усмихна се сладко Чайна. — Господин Прейв ме веселеше. Радвам се, че си го задържала при себе си.
	Скорн сви рамене.
	— Ох, какво да ти кажа, направих грешката да му хвърля храна веднъж-дваж и сега направо няма отърване. Не иска да се маха.
	Чайна чу как Прейв замърмори под нос.
	— Но не съм те повикала да ми помагаш да се присмивам на прислугата, колкото и да е весело това. Имам изненада за теб.
	— Нека позная — отвърна Чайна. — Размислила си и си решила да забравим за онзиденшните глупости.
	— Нищо подобно — рече Скорн. — Опитай пак! Сигурна съм, че никога не можеш да познаеш!
	— Ще издадеш тайната ми на Скълдъгъри Плезънт и ще го оставиш да ми пръсне черепа.
	— О, пак сбърка. Искаш ли да пробваш трети път?
	— О, колко ще се радвам да пробвам трети път!
	— Ами давай, Чайна. Познай каква е изненадата ми аз теб.
	Чайна помълча, потупа брадичката си с пръст и се усмихна.
	— Сетих се. Да не би Джарън Галоу да се е сдобил с нова ръка?
	В този момент й се прииска да имаше подръка фотоапарат, за да запечата изражението, което се изписа на лицето на Елиза. Галоу застана зад рамото й, внезапно изгубил увереността си, пронизан от параноичната мисъл, че е предаден, че току-що е влязъл в капан. В очите му се мерна мигновен ужас, чиято искреност беше невъзможна за имитиране. Чайна го погледна и наистина му повярва.
	— Откъде знаеш? — попита Скорн. Всъщност не попита, а почти изръмжа.
	— Моля те — снизходително пророни Чайна. — Знам какво е закусвал Джарън тази сутрин. Откак се е върнал в Европа, знам всяка негова стъпка. Чудя се само защо на теб ти беше нужно толкова много време, за да го откриеш.
	Устните на Скорн се извиха в усмивка.
	— Все така е невъзможно да те изненада човек. Джарън току-що се завърна сред нас. Надявам се, помежду ви не са останали неуредени сметки?
	— Каквото било, било — отвърна Чайна. — Така или иначе накрая ще ви избия всичките, така че едно име повече или по-малко в списъка ми няма никакво значение.
	Галоу я изгледа продължително, после обърна очи към Скорн.
	— Нали ми каза, че я контролираш?
	— Контролирам я — отвърна Елиза. — Просто й прави удоволствие да говори така, за да поддържа в собствените си очи заблудата, че все още нещо зависи от нея. Но докато аз знам тайната й, Чайна ще върши каквото й наредя. Например, в момента изпълнява заповедта ми да дойде тази сутрин тук и да ми докладва с подробности за всичкия тоя смут в некромантския Храм. Е, Чайна, слушаме.
	Бяха се върнали в параклиса, всички стояха прави, но Чайна приседна на една от пейките и кръстоса крака. Изгледа Скорн в упор, доволна от начина, по който движението й беше променило динамиката на енергията в помещението.
	— Меланхолия Сен Клер е поредният некромант, на когото са връчили титлата „Вестител на смъртта“ — започна. — За разлика от останалите опити досега, момичето явно истински ще се постарае да изпълни задълженията, които й налага този избор.
	— И какви са тези задължения? — попита Галоу.
	— Да предизвика Прохода и да спаси света. Ако сега се каните да ми задавате въпроса относно Прохода, можете да си ги спестите. Той е обвит в тайнственост, мистерия е дори за онези, които се занимават с мистерии. Ще се задоволя само да кажа, че се предполага Проходът да доведе до настъпването на един по-добър свят, където живите и мъртвите съществуват рамо до рамо.
	— Щуротия — рече Скорн. — Подобна теория напълно отрича смъртта. Редуцира я до теоретичен термин.
	— А и вероятно наистина ще превърне света в едно по-добро място.
	Скорн поклати глава.
	— Светът е такъв, какъвто са го оставили след себе си Безликите. Такъв и ще си остане до тяхното завръщане. Ако обаче има дори минимална вероятност некромантите да успеят в опитите си, ще се наложи да вземем мерки срещу тях.
	— Но Убежището прави точно това — намеси се Прейв, побързал да се присъедини към групичката. — Нужно ли е да се намесваме? Само ще пречим.
	Скорн дори не го погледна. Галоу обаче обърна очи към дребния мъж и Прейв цял се сви.
	— Не те познавам — процеди Галоу. — Виждам те за първи път. Но вече искам да ти сторя зло.
	— Вие, ъм, такова, всъщност ме познавате — избъбри Прейв. — Срещали сме се, даже два пъти. Само за по няколко минутки, сигурно затова не помните.
	— Не помня — процеди Галоу. — Въобще. Дори смътно не си спомням. И това ме радва. Споменът за теб би ме дразнил. Той би означавал, че по някакъв начин си успял да заемеш част от пространството в главата ми. Пространство, което обикновено се полага на хора, които ме интересуват или поне имат да ми предложат нещо, което ми трябва. Сега млъквай и не си отваряй устата повече.
	Прейв зина.
	— Как… Как смеете. Аз спасих Църквата на Безликите от пълната разруха. Аз я въздигнах отново до…
	— Въздигнал си я до това? — Галоу дори не си направи труда да посочи с ръка заобикалящата ги обстановка, за да подчертае какво точно има предвид. — Ти си безгръбначен жалък човечец, който няма ни най-малка представа какво ще е необходимо, за да бъдат върнати Мрачните богове отново сред нас. Бихме могли да оставим Убежището да се разправя с тоя Вестител, но това би означавало да оставим и всичките си бъдещи планове да зависят от работата ни детективите и агентите. Това ли искаш?
	Скорн обърна глава и се усмихна на Прейв.
	— Би ли ни приготвил по един чай?
	Прейв примигна с жабешките си очи.
	— Чай?
	— Един хубав голям чайник, бъди добро момче.
	— Но… но аз съм замесен! Участвам в… цялата тая работа. Аз съм един от водачите!
	Скорн повдигна вежда.
	— Ти? Мили Боже, нищо подобно. Не, Прейв, ти не си от водачите. Има само един-единствен водач и това съм аз. Галоу е моя дясна ръка, Чайна е неохотен сътрудник и незаслужаващ доверие съюзник, а ти си тоя, дето прави чая. Така че, Прейв, спри с глупостите и престани да ни занимаваш с мнението си, при положение че никой не ти го иска, нито пък то има каквото и да било значение. Бъди добричък и иди ни направи по чайче.
	Прейв затвори уста, влажните му устни се притиснаха една в друга като две хлъзгави змиорки, после мъжът се врътна рязко и напусна параклиса. Бездруго доста големичките му уши бяха толкова пламнали, че направо атмосферата се беше нажежила.
	Скорн кимна на Чайна.
	— Продължавай.
	— Меланхолия е нападнала Валкирия Каин и Убежището е видяло в това уникалната възможност да издаде заповед за арест на Вестителя.
	— Готвят се за удар — промърмори Скорн.
	— Ами лорд Вайл? — попита Галоу. — Чух за завръщането му, не се бях покрил чак толкова надълбоко, че да го пропусна.
	— Предполагаемото му завръщане — поправи го Скорн. — Виждан ли е след деня, в който нападнал Скълдъгъри Плезънт?
	Галоу погледна Елиза.
	— Мислиш, че завръщането му е лъжа?
	— Много е възможно. Какво би уплашило некромантите повече от вестта, че лордът се е върнал и търси да ги докопа?
	— Но ако наистина се е върнал и иска да унищожи Вестителя на смъртта, значи можем да го намерим и да го убедим отново да мине на наша страна.
	Скорн вдигна очи.
	— И как предлагаш да стане това? Ще използваш дългогодишното ви приятелство, за да отложиш достатъчно смъртоносния му удар срещу теб и спечелиш време да му изложиш аргументите си? О, не, извинявай, аз пък! Между вас не съществува дългогодишно приятелство, нали? Никой не е дългогодишен приятел с Вайл. Може да сте се били заедно във войната, но това беше отдавна. Не сме наясно на кого е верен лордът днес.
	— Знаем, че не е верен на некромантите — отвърна Галоу. — И това е нещо.
	— Чайна — рече Скорн, — ти какво мислиш?
	— Мисля, че един опит да се поговори с лорд Вайл е прекрасна идея — отговори Чайна с усмивка. — Смятам, че вие и двамата трябва да идете да си поприказвате с него. Ще му стане много приятно, уверена съм.
	— Ако не те познавах толкова добре, щях да се закълна, че искаш да ме убият, преди да имам възможността да те изоблича публично на Прощалния бал.
	— О, ти ще идваш на Бала?
	— Ами разбира се. Защо не? В края на краищата празнуваме края на войната, нали?
	— Така е — отвърна Чайна, — но малцина са гостите на Бала, които са воювали на страната на победените.
	Скорн сви рамене.
	— Победители, победени, всичко е относително. Погледни се само. Ти изобщо не си на ничия страна, нали? Ти изостави онези, на чиято страна беше. Обърна гръб на…
	— Ако сега ни предстои да изслушаме тирадата за това каква подла предателка съм, държа да отбележа, че вече съм я чувала, при това нееднократно, а ако приключихте с мен за днес, трябва да се връщам в библиотеката.
	— Да сме приключили с теб? — засмя се Скорн. — Чайна, скъпа, ние дори не сме започнали.


	По-късно същата вечер под светлината на луната и звездите, Чайна и Джарън Галоу отново се срещнаха.
	— Дванайсетимата от списъка… — започна магьосницата. — Важните и влиятелни магьосници, за които говори Елиза. Те всичките до един ще присъстват на Прощалния бал.
	Галоу се смръщи.
	— Сигурна ли си? Елиза ще се срещне с тях под носа на цялото Убежище? Твърде опасно е.
	— Не и за Елиза. Балът е светско събитие, идеално извинение за нея да поговори с всички присъстващи. Списъкът ще ни трябва, ако искаме да приключим с тая работа още преди да е започнала истински.
	Галоу се усмихна.
	— Искаш да ги избиеш, нали?
	Чайна повдигна лявото си рамо.
	— Това е единият вариант.
	— Най-напред трябва да се погрижим за самата Скорн. Вземем ли веднъж списъка, няма да имаме повече нужда от нея.
	— Не — отвърна Чайна. — Ще ги премахнем едновременно.
	— Може да се окаже невъзможно.
	— Остави ме аз да мисля за това. Загинат ли, Църквата ще рухне веднъж завинаги — Чайна вдигна очи към Галоу. — Смяташ ли, че можеш да вземеш списъка без Елиза да разбере?
	— Не би трябвало да е проблем. А ти смяташ ли, че можеш да организираш едновременното убийство на Елиза и дванайсетимата от списъка?
	Чайна се усмихна.
	— Не би трябвало да е проблем.


>	23.
>	Завръщане у дома

	Бяха пътували малко по-малко от двайсет и четири часа, когато пингвиномобилът най-сетне спря, а Кларабел почука с пръсти по стъклото.
	— Пристигнахме — обяви.
	Скейпгрейс открехна капака на фризера и се измъкна навън. Проследи със завистлив поглед синьокосото момиче, докато тя се протягаше и прозяваше сладко. Вориен беше мъртъв. Вече не можеше да чувства умора. Усещането му липсваше.
	Навън отново беше прекрасен ден. Ръмжейки недоволно, Кралят на зомбитата навлече палтото си и нахлузи качулката му ниско над челото, за да скрие обезобразената си глава. Кларабел първа слезе от камионетката, а Скейпгрейс бутна Бияча, за да се измъкне веднага след нея. Пристъпи на паважа. Атмосферата му се стори ужасно позната. Огледа се внимателно наоколо.
	— Това е Роърхейвън — рече.
	Кларабел кимна.
	— Тук се намира новото Убежище.
	Зомбито я зяпна.
	— Но аз познавам Роърхейвън. Живях тук дълги години. Знам и как се стига до Роърхейвън. Изобщо не беше необходимо да караме цели двайсет и четири часа и да кръстосваме пътищата, докато чакаме да се сетиш къде всъщност се намира новото Убежище. Можеше просто да кажеш „в Роърхейвън“ и аз щях да ви кажа как да стигнем. Няма и час път от Дъблин.
	— Въпросът не е в целта. Важно е пътуването.
	— Е, и целта донякъде — тихичко добави Бияча.
	— Освен това — допълни Кларабел, — видяхме прекрасни гледки, нали?
	— Аз пътувам във фризера — напомни й Скейпгрейс.
	— Сега този град е моят дом — продължи Кларабел, без да му обърне и грам внимание. — Или ще бъде моят дом, ако ми дадат работата. Чудесно е тук, не мислите ли?
	Скейпгрейс се поколеба.
	— За чудесно ли го намираш?
	— Не — призна момичето. — В Дъблин беше сто пъти по-хубаво. Имах страхотен апартамент там, имах и хамстер. Казваше се Теодор.
	— Какво хубаво име — отбеляза Бияча.
	— Той май не го харесваше. Роърхейвън обаче не ми изглежда като място за отглеждане на хамстери.
	— Много си права — рече Скейпгрейс.
	— Хората не са много мили.
	— Не обичат новодошлите.
	— Не смятам, че Теодор щеше да се впише в обстановката. Преди да тръгна, го пуснах на свобода в дивата природа.
	Бияча се смръщи.
	— Пуснала си хамстер в дивата природа?
	— Да. Обратно в естествената му среда. Така беше справедливо. Сега той ще прекара остатъка от живота си свободен, ще преследва сам плячката си и ще си отгледа свое семейство.
	— Ъм, каква всъщност плячка преследват хамстерите?
	— Орехчета предимно.
	Бияча продължаваше да мисли напрегнато.
	— Как се преследват орехчета?
	Кларабел сви рамене.
	— Дебнат ги от засада или нещо подобно, нямам представа. Но сега Теодор е някъде на свобода и си живее живота, а аз съм в Роърхейвън и се опитвам да правя същото — да започна начисто. Отивам да питам за работата — тя закрачи към Убежището. Скейпгрейс се поколеба, но след миг пое подире й. Бияча заситни по петите му.
	— Ако получиш работата — почна Вориен, — можеш да помолиш доктор Най да ти направи услуга и да ме върне към живота.
	— Доктор Най не прави услуги — отвърна Кларабел. — Доктор Най не е от тези шефове, които правят услуги.
	— Въобще не знаеш какъв шеф е доктор Най. Нали каза, че никога досега не си го срещала.
	— Допускам. Допускам, че ако го помоля, ще каже „не“. Ще трябва да каже „не“, защото, ако се съгласи, аз може да реша да го моля за услуги всеки ден и тогава къде ще му излезе краят? Ще трябва сам да го помолиш.
	— Защо смяташ, че ще се съгласи, ако го помоля сам?
	— Заради доброто си сърце, предполагам.
	— Ти не спомена ли, че Най е военнопрестъпник?
	— Прав си, едва ли има добро сърце.
	— Ако Най е такова отвратително създание — обади се иззад гърбовете им Бияча, — защо искаш да работиш за него, Кларабел? Ти си толкова мила.
	— Благодаря ти, Бияч — отвърна момичето. — Ти също си мил и добър. Надявам се доктор Най да не ти присади нов мозък, а само да поспретне този, който вече си имаш.
	Бияча се усмихна, Скейпгрейс го цапна да не се самозабравя и отново се обърна към Кларабел.
	— Проблемът е — рече, — че не разполагаме с нищо, което да предложим на доктора в замяна. Нямаме пари, не притежаваме нищо. Нямаме никакви специални умения. Така че има ли смисъл дори да идваме и да говорим с него? Той със сигурност ще ни откаже. Само ще ни се присмее и ще ни откаже. Защо да се виждам с някой, който ще ми се присмее? Бездруго всички ми се присмиват. Хората в този град ми се присмиваха с години, при това още преди да стана зомби.
	Кларабел спря, обърна се и го погледна.
	— Аз не ти се присмивам.
	— Аз също — обади се и Бияча.
	— Млъкни, Бияч — Скейпгрейс отвърна на погледа на Кларабел. — Аз… Извинявай. Виждаш ли, връщам се в този град и всичките ми комплекси избиват наново. Невинаги съм бил самоуверената зряла личност, която виждаш пред себе си. Имах своите… съмнения. Тогава не бях Върховният убиец. Не бях Кралят на зомбитата. Бях просто… Скейпгрейс.
	— Е — отвърна Кларабел, — аз смятам, че Скейпгрейс е страхотен пич.
	— Вярваш в мен?!
	Кларабел се смръщи.
	— Не съм сигурна. И преди съм имала халюцинации. Така се запознах с първото ми гадже.
	— Не, нямам предвид дали вярваш, че наистина съществувам. Питам дали вярваш в мен? В мен като личност? Като… същество? Ще бъде чудесно да го чуя. Да чуя, че някой вярва в мен.
	— Аз вярвам в теб, Вориен.
	— Благодаря ти.
	— По принцип вярвам в доста глупости.
	— О.
	— Това не означава, че те не са важни!
	— Аха.
	— Вярвам, че можеш да постигнеш всичко, което решиш.
	— Сериозно?
	— Вече не знам какви ги приказвам — момичето се врътна и продължи към Убежището.
	Стигнаха до вратата и се изправиха очи в очи с един мъж, който излизаше от входа на магьосническата щабквартира. Изгледа ги с присвити очи.
	— Мога ли да ви помогна?
	— Не — жизнерадостно отвърна Кларабел и го подмина. Скейпгрейс и Бияча наведоха смутено глави и затрополиха подире й.
	От вратата на Убежището излязоха още един мъж и една жена, потънали в разговор. Двамата сякаш познаха Кларабел, тя ги попита къде точно трябва да отидат, те явно й обясниха и странното трио продължи напред. Кларабел водеше и си пееше песничката на Дороти от „Магьосникът от Оз“. Най-сетне момичето и зомбитата минаха през някаква въртяща се врата и се озоваха в Операционната, където някакво паякоподобно същество режеше труп.
	— Доктор Най — обади се Кларабел.
	Съществото вдигна очи.
	— Зомбита — произнесе с лека изненада в гласа. — И момиче със синя коса.
	— Казвам се Кларабел. Търся си работа.
	— Работа?
	— Точно така. Нямам никаква медицинска или каквато и да е друга подготовка в областта на науката, не съм склонна да се уча, схващам много бавно, защото способността ми за съсредоточаване е изключително слаба.
	Най примигна с жълтите си очи.
	— Но…?
	— Какво но?
	— Чакам да изброиш и положителните си качества.
	Сега беше ред на Кларабел да примигне.
	— Ами това ми бяха положителните качества.
	— Кларабел… Кларабел… Ти беше асистентката на Кенспекъл Граус, нали?
	— Една от асистентките. Той уволни останалите.
	— Но не и теб?
	— А, уволни ме още на втория ден, но аз продължих да идвам. Нямаше къде другаде да ида.
	— А после го уби.
	— Да.
	— Една Останка се навря в теб и ти уби Кенспекъл Граус.
	— Да.
	Най се ухили гадно.
	— Наета си. Но трябва да те предупредя, че ако се опиташ да убиеш и мен, ще ти направя дисекция на живо и ще си тананикам в унисон с писъците ти.
	— Може ли понеделник да е почивният ми ден?
	— Може. Кои са приятелите ти?
	Скейпгрейс се прокашля.
	— Казвам се Вориен Скейпгрейс, докторе. Търся ви, за да ви помоля да ме излекувате.
	— От какво?
	— От този проклет недъг.
	— Глупостта по принцип е нелечима.
	Скейпгрейс се свъси.
	— Имах предвид да ме извадите от положението на зомби.
	— И защо да го правя?
	— Защото… това е предизвикателство, достойно за смайващите ви медицински умения?
	— Не обичам предизвикателствата — пренебрежително отвърна Най. — Имате ли пари? Обичам парите.
	— Нямам кой знае колко.
	— Имаш ли изобщо някакви?
	Скейпгрейс се поколеба.
	— Не.
	— А някакви специални умения имаш ли? Можеш ли да ми бъдеш от полза?
	— Не се сещам как бих могъл, честно.
	— Всъщност аз също не се сещам. По всичко личи, че си орисан да си останеш зомби, докато мозъкът ти не изгние от само себе си вътре в черепа ти. А, доколкото мога да преценя от скоростта, с която се разлагаш, това събитие ще настъпи след около година.
	Скейпгрейс трепна.
	— Година? Остава ми само една година живот?
	— Ако се пазиш от пряка слънчева светлина.
	— Но… това е ужасно!
	Най сви рамене.
	— На мен не ми звучи чак толкова зле.
	Разстроен, Скейпгрейс изпълзя от Убежището, следван по петите от верния идиот Бияча. Кларабел остана при доктора, защото Кларабел вече си имаше работа и трябваше да остане, за да се изгладят подробностите по назначението й. Скейпгрейс от своя страна току-що беше чул смъртната присъда, която връчват на вече мъртвите. Зомбито докрета до брега на езерото и се загледа в мрачната вода.
	— Какво е значението на всичко това? — попита високо.
	Бияча го изгледа, но не отговори нищо.
	— Какво е животът? — продължи Скейпгрейс. — Дали е просто самото живеене? Живот ли е, ако имаш пулс? Или живот е отпечатъкът, който оставяш върху околните? Върху света около себе си? Ако е така, какво съм сторил аз с /кивота си? Пропилях ли го?
	Бияча тъжно поклати глава.
	— Никога не съм бил кой знае какъв магьосник — рече Скейпгрейс. — Вече мога да си го призная спокойно. Силата ми не беше голяма. Но си мислех, че способностите и таланта ми ще я компенсират. Не спрях да го мисля, дори когато разбрах, че не притежавам нито способности, нито талант. Бях Върховният убиец, после се превърнах в Краля на зомбитата. Мислех си, че това е живот, който си заслужава.
	Бияча кимна одобрително.
	— Но сега… Виж ме на какво приличам. Почти нямам лице. Парчета падат от мен. Събирам ги и ги държа в буркани, наредени в камионетка за сладолед. Ще изгния докрай преди да изтече годината.
	— Все още имате мен — кротко рече Бияча.
	В отговор Скейпгрейс го блъсна в езерото, обърна се и закрачи към града.
	— Освен ако не предприема нещо. Освен ако не сграбча възможността за промяна! Най ще ме върне към живите, само ако си заслужава да го стори, така ли? Е, добре, ще направя така, че да си заслужава!
	Бияча изщапурка обратно на брега.
	Скейпгрейс подмина главната улица и хлътна в една от страничните преки, мина между сградите и се озова пред кръчмата. През дръжките на затворените й врати беше прокарана верига, заключена с ръждясал катинар. Зомбито строши катинара с камък, бутна вратата и влезе. В кръчмата беше тъмно и прашно. Бияча се намъкна подире му, оставяйки мокри следи.
	— Тук ще бъде щабквартирата ми — високопарно заяви Скейпгрейс. — Оттук ще изградя могъществото си, ще кроя плановете си и в крайна сметка ще убедя доктор Най да ме върне към живота. Имам една година време и, Бог ми е свидетел, ще се справя!
	Бияча изръкопляска. Скейпгрейс му посочи едно от високите столчета пред бара.
	— Сядай там и не ме дразни.
	Бияча се покатери на столчето.
	— Вориен — проговори един глас зад гърбовете им.
	Скейпгрейс се обърна. В кръчмата влезе мъж, висок, но в замяна на това солидно дебел. Косата му беше сребърна, а погледът — каменно строг.
	— Макгил — отвърна Скейпгрейс.
	Мълчаливият Макгил пристъпи насреща му.
	— Защо си дошъл?
	— Как си? — усмихна му се Скейпгрейс. — Как я караш? Добре изглеждаш. По-добре от мен при всички положения. Но това не е трудно за постигане. Аз съм зомби. Та, как си, викам?
	— Защо си дошъл, Вориен?
	— Аз, ъм…
	— Да разбирам ли, че нямаш намерение да се застояваш?
	— Този бар е мой — рече Скейпгрейс и усмивката му изчезна.
	Макгил поклати глава.
	— Ти изгуби собствеността си върху кръчмата преди десет години. Преотстъпи я на Дедфол.
	— Да, джентълменското споразумение. Изгубих баса и трябваше да му дам бара. Отидох си, без да създавам проблеми.
	— Помня, че си поплака.
	— Мисълта ми е, че нотариално собствеността така и не беше прехвърлена. Технически погледнато, това място винаги си е било само мое. Сега Дедфол е мъртъв и нищо не ми пречи да си възстановя собствеността.
	— Всъщност — поправи го Макгил, — доста неща ти пречат. Ние не те искаме тук, Вориен.
	Скейпгрейс примигна.
	— Как така? Роърхейвън е моят дом.
	— Беше твоят дом. Но дори и в доброто старо време ние не те искахме.
	— Свързан съм дълбоко с общността тук.
	— Дължиш ми пари.
	— Това е част от дълбоките ми връзки с общността тук.
	— Но не ми дължиш много. Не е достатъчно, че да държа да ми се издължиш и по тази причина да ти позволя да останеш.
	— Вършил съм страхотни неща за този град! — възпротиви се Скейпгрейс. — Бях тук от самото начало! Аз доведох Изтезанието, за Бога! Мълчалив, моля те! Нямам къде другаде да ида. Погледни ме. Аз съм зомби.
	— Не искаме зомбита тук.
	— Вие никого не искате тук! Търся начин да се излекувам. Мисля, че доктор Най може да ми помогне. Той работи за Убежището…
	— Знам кой е доктор Най.
	— Той може да ми помогне, Макгил! Стана ли отново човек, веднага ще се махна. Давам дума. Няма да ме видите повече. Но засега ми позволи да остана, моля те. Нека си взема обратно бара. Няма да създавам неприятности, обещавам. Знам, че ако ти се съгласиш да остана, другите също ще се съгласят.
	— Нещата не стоят така.
	— Какви ги говориш? Разбира се, че така стоят.
	— Вече не. Има разни работи, които не знаеш, Вориен.
	— Какви работи? Хората в този град все още правят онова, което им кажеш, нали?
	— Изтезанието промени всичко. Той говореше много, той и приятелите му напълниха главите на хората с грандоманските си идеи… Мислиш ли, че Убежището беше прехвърлено тук случайно? Мислиш ли, че това също не е част от плана им?
	— Чий план?
	Макгил въздъхна.
	— Слушай, Вориен, знаем се отдавна.
	— Приятели сме.
	— Не сме приятели, но се знаем отдавна. Смятам, че никой няма да възрази кой знае колко енергично, ако останеш няколко седмици.
	— Благодаря ти, Мълчалив. Кълна се, тук съм само за няколко месеца. Максимум година.
	— Казах седмици, Вориен.
	— Хубаво. Да.
	— Опитай се да не дразниш никого, опитай се също да… Как да ти кажа, опитай се да стоиш настрани от хората. Никой не обича зомбитата.
	Скейпгрейс се изкикоти.
	— Знам какво е усещането.
	— Ти си зомби.
	— Да, говорех за Бияч, който все ми се мотае в краката.
	— Кой е Бияча?
	Бияча се отпусна назад на столчето.
	— Здрасти.
	Макгил рязко отскочи.
	— Аа! Как го направи това? Дори не го видях! Що за чудо с тоя, някакъв нинджа?
	— Не — тъжно отвърна Скейпгрейс. — Просто много успешно се слива с фона. Имаш думата ми, Макгил, няма да се замесваме в неприятности. Благодаря ти.
	— Да — отвърна Макгил и се изправи. — Не ме карай да съжалявам за решението си.
	— Разбира се, че няма — отговори Скейпгрейс и кръстоса пръсти зад гърба си. Трябва да ги беше кръстосал много енергично, защото единият от тях падна на пода. Вориен изчака Макгил да излезе, после вдигна пръста си и се потътри да търси лед.


>	24.
>	Обсадата на храма

	Първият бус спря пред портите на гробището малко след пладне. Задните врати се отвориха и навън безшумно се заизмъкваха Секачи. Преминаха в хлабав строй сред редовете гробове и обградиха гробницата, която служеше за вход към некромантския Храм. Един от Секачите извади сфера невидимка, завъртя двете й половини, а силата на магическия предмет избликна и започна бавно да се разширява. Вторият бус пристигна, точно когато действието на сферата обхвана цялото гробище и го скри от любопитни очи. Слязоха още Секачи, които заеха позиции из периметъра.
	Рийт и Тенебре следяха движението им на голям монитор, разкроен на малки екранчета. Всяко от тях показваше картина от пръснатите из гробището камери, поставени под разнообразни ъгли. Камерите щяха да бъдат ликвидирани съвсем скоро, разбира се, но засега бяха достатъчни, за да подскажат на некромантите с каква точно сила им предстои да си имат работа. Много, много сериозна сила, доколкото Рийт можеше да прецени.
	Към Секачите полека се присъединяваха още мъже и жени, магьосници, както елементали, така и адепти. Агенти на Убежището, служители, детективи. До един бяха цивилни и не носеха значки. Някои бяха въоръжени, други — не. Магическата сила кипеше във вените на всички.
	Седем минути след като първият Секач беше скочил от каросерията на първия бус, пред очите на Рийт на екрана се появиха фигурите на Валкирия Каин и Скълдъгъри Плезънт, които закрачиха по пътеката към гробницата. Спряха пред камерата над портата, вдигнаха очи и погледнаха право в окуляра.
	— Името ми е Скълдъгъри Плезънт — изрече скелетът, а гласът му отекна ясно и високо през микрофона. — Нося заповед за арест на Меланхолия Сен Клер, обвинена в нападение над агент на Убежището — деяние, което налага задържането й под стража при нас до назначаването на законен съдебен процес. Ако тази врата не бъде отворена незабавно, ще бъдем принудени да влезем насила.
	Плезънт изчака пет секунди, после кимна. Очите на Рийт се преместиха върху съседния образ: двама Секачи донесоха отнякъде таран и с тежки, ритмични удари се заеха да разбият портата на Храма.
	Всички екрани примигнаха и се изпълниха със сиви снежинки. Толкова по въпроса за модерните технологии.


	— Рано или късно ще проникнат — рече Рийт в момента, в който Куивър и Крейвън се присъединиха към него и Първосвещеника.
	— Ами телепортаторът им? — попита Тенебре.
	Рийт поклати отрицателно глава.
	— Флетчър Рен може да се телепортира само на места, на които е бил или които може да види с очите си. Не може да дойде тук, никога не е влизал в Храма.
	Тенебре се отпусна назад в стола си.
	— Подкрепленията?
	— Дванайсет от нашите братя и сестри от Лондон вече пътуват насам — отвърна Рийт. — Не знам обаче дали ще успеят да стигнат навреме.
	Тенебре обърна очи към Куивър.
	— Възможни варианти за бягство?
	— Подсигурени са — отговори Куивър с преднамерено равен тон. — Към момента са достъпни. Около половината от тайните изходи от Храма в момента са завардени от агенти на Убежището — всъщност, оказа се, че знаят много повече за конструкцията на Храма, отколкото предполагахме — но все още имаме доста варианти: тунели, през които бихме могли да евакуираме ключови фигури от личния ни състав.
	— Като стана дума за ключови фигури — обърна се Тенебре към Крейвън, — как е тя? Достатъчно силна ли е, за да пътува, ако се наложи?
	Крейвън пое дълбоко дъх и помълча няколко секунди. Точно преди Тенебре да заговори отново и да изиска отговор, Крейвън кимна.
	— Да, ако пътуването е неизбежно, ще се справи, но към момента аз определено бих се възпротивил на преместването й. Магията й е на приливи и отливи. Ако успеем да ги задържим пет-шест часа, силата й отново ще се върне в пълния си капацитет. Тогава няма изобщо да ни се налага да бягаме.
	Рийт сви вежди.
	— Шест часа? Фактът, че агентите не нахлуха тук по време на настоящия разговор, вече си е жив късмет. Храмът не е бойна крепост.
	— Но все пак е добре защитен — продължи Крейвън, сключил длани пред себе си, а очите му гледаха в някаква точка зад лакътя на Рийт. Това беше нов навик, който Крейвън беше развил наскоро и който адски дразнеше Рийт. Позата правеше Крейвън да изглежда като свят човек. — Обсадят ли ни, можем да взривим тунелите и да се затворим вътре в Храма.
	— Ние не искаме да се затваряме вътре — раздразнено отвърна Тенебре. — Искаме да разполагаме с вариант за бягство.
	— Разбирам, Първосвещеник, но както вече казах, когато Меланхолия си възвърне силата, няма да е нужно да бягаме.
	— Това, духовник Крейвън, си е вашето лично мнение.
	— Така е, Ваша светлост. Смирено бих искал само да ви напомня, че аз бях този, който изведе Меланхолия до прага на Прохода. Без да казвам твърде силна дума, може би не би било зле да получа в замяна малко доверие от ваша страна.
	— Мисля — изръмжа Тенебре, — че определено каза твърде силна дума.
	Крейвън сведе глава.
	— Простете ми, Първосвещеник.
	Тенебре отвърна очи от поклона на Крейвън и погледна Рийт.
	— Ако взривим тунелите — неохотно рече Рийт, — бихме могли да задържим атаката максимум дванайсет часа. Затрупаните места ще трябва да се подсилват. Ще трябва да се придвижваме бързо от място на място. Но не се заблуждавайте, при такъв сценарий действително ще сме се затворили в Храма без никакъв изход. Ако Меланхолия не си възвърне силата, това ще бъде краят ни.
	— Вестителят на смъртта ще бъде силна, когато имаме нужда от нея — тържествено произнесе Крейвън.
	Тенебре стисна зъби.
	— Духовник Рийт, погрижете се.
	— Разбира се, Ваша светлост.
	Рийт напусна кабинета, а в главата му се оформяше съвсем отделен, собствен план. На първо време остави настрани задачата по издигане на барикади в коридорите, обърна гръб на суетнята и закрачи още по-навътре в Храма.
	Въпреки тревожния обрат на събитията, никой не беше отменил протокола и йерархичния канален ред в Ордена, които изискваха пълно подчинение. Рийт може и да беше старши Духовник, в чиято дума се вслушваше самият Първосвещеник, но и той трябваше да се въоръжи с търпение и да почака, за да получи разрешение за среща с Отговорника по материалната база. Рутинната титла навяваше асоциации с педантизъм и планини от списъци, но реалността беше малко по-различна. Отговорникът по материалната база наблюдаваше и контролираше доставките и наличностите от дрехи, магически предмети и суровини, както и храната в Храма. В тази си позиция той съществуваше, затворен в сфера на самостоятелен авторитет и влияние. Рийт чака десет минути, докато не го осведомиха, че Отговорникът ще го приеме.
	Духовник Бъртранд Солус дори не си направи труда да вдигне очи от документите на бюрото пред себе си, за да погледне влизащия Рийт. Отговорникът беше зает човек. В кабинета му имаше само един стол и Солус седеше на него.
	— Да? — рече той, а писалката му продължи да дращи по пергамента. Причината, поради която никой от Материална база не инвестираше пари, за да се обзаведе с компютър, беше факт, който Рийт така и не беше успял да проумее.
	— Храмът е обграден от агенти на Убежището — рече Соломон.
	— Наясно съм със ситуацията.
	— За да ги задържим вън, докато Вестителят на смъртта възвърне силата си, се налага да взривим страничните тунели и да барикадираме главната порта.
	— Както вече казах, наясно съм.
	— Съществува обаче един тунел, чието разположение не знаем.
	Най-сетне писалката на Солус спря да скърца и той вдигна очи.
	— Вие разполагате със собствен тунел — продължи Рийт. — Използвате го за доставки на суровини и вещи, които желаете да запазите в тайна. Този факт никога не е представлявал проблем за мен. Вие си вършите отлично работата и ако от време на време преценявате, че ви е необходима пълна дискретност, кой съм аз, че да ви давам акъл?
	— Защо сте дошли? — попита Солус.
	— Не искам да взривявам вашия тунел. Искам да го използвам. Ако нещата тръгнат на зле, искам максимален брой от хората в Храма да бъдат изведени на безопасно място. Агентите на Убежището знаят местоположението на някои от тунелите ни, но не на всички. Съмнявам се, че им е известен тунел, който не фигурира дори в собствените ни планове.
	— Тунелът е тесен — отвърна Солус — и дълъг. Ако Храмът падне, през него биха могли да бъдат евакуирани групи от по десет-дванайсет души. Опитаме ли се бързо да изведем повече хора, ще ни разкрият.
	— Групи от по дванайсет души тогава — отвърна Рийт. — В първата група със сигурност ще влизат Вестителят на смъртта, Белият секач и десетима висши Духовници, в това число и вие, естествено. Къде е входът?
	Солус го загледа напрегнато и подозрително.
	— В малкия склад едно ниво под нас — рече. — Тунелът е дълъг три километра. Излиза в друг склад, който също е притежание на Храма, макар документацията да минава през три дъщерни фирми. Този склад всъщност е гараж с достатъчно превозни средства, които да отведат голяма част от личния състав на Ордена на безопасно място.
	— Благодаря ви много за помощта, Духовник — каза Рийт.
	— А сега ви моля да ме извините, чакат ме задачи.
	Солус махна с ръка и писалката му заскърца още преди Соломон да беше напуснал кабинета.


>	25.
>	Животът на мъртвите

	След Прилива светът вече й се струваше различен. Дори изглеждаше различен: някак по-блед и мътен. По-малко реален. Хората също изглеждаха различно. За пръв път тя ясно виждаше колко са стъклени и разногледи очите им, колко е прозрачна кожата им. Струваше й се, че ако се съсредоточи достатъчно, ще може да гледа право през телата им, да се взре дълбоко, дълбоко в тях, да види кръвта им, вените и костите им. Зачуди се дали, ако успее да го стори, това няма да й вдъхне някаква увереност, че светът наоколо е реален. Едва ли.
	До вратата стоеше Белият секач. Изпънат като статуя, с коса в едната ръка. Той й се струваше съвършено реален. Солиден. Плътен. Разстоянието между него и зомбитата беше толкова голямо, колкото е разстоянието между човека и маймуната, но въпреки това Белият секач принадлежеше към мъртвите. По тази причина на нея дори не й се налагаше да поглежда към него, за да е сигурна, че той е там. Просто го чувстваше. Не знаеше как и защо, не можеше да обясни усещането, но докато всички останали вече й се струваха смътни и далечни, Белият секач се беше оказал единствената ясна и стабилна фигура, на която можеше да се опре и да почерпи сигурност и спокойствие.
	Другият мъж в стаята, другият пазач, беше в очите й ужасно незабележим, прозирен, почти призрак. Беше говорила няколко пъти с него преди Прилива и тогава й се беше струвал напълно нормален. Но сега вече всичко беше различно. Тя разшири съзнанието си и се опита да почувства с него другия мъж така, както чувстваше Белия секач. Усети разумното си Аз да се разширява около тялото й едновременно във всички посоки, подобно на въздушен мехур. Усети пустота, пустотата я напрегна, накара стомаха й да се свие на топка. Въпреки това продължи да разширява съзнанието си в опит да напипа с него другия мъж в стаята. Изведнъж той издаде рязък звук, тялото му се скова, присъствието му стана реално толкова внезапно, че тя шокирано побърза да дръпне съзнанието си обратно назад. Въздушният мехур около нея се сви и изчезна, а мъжът рухна на пода. Тя знаеше, че е мъртъв, почувства смъртта му още преди тялото му да падне, после притегли тази смърт в себе си, попи я, прибави силата й към собствената си сила.
	Белият секач леко извърна глава и погледна мъртвия некромант, но само толкова. Не направи никакво друго движение. Меланхолия загледа мъртвеца, удивена от това колко жив й се струваше той сега, когато вече не принадлежеше към този свят. Тя протегна ръка и докосна крака му. Стори й се толкова солиден, че малко остана да се разсмее. Не беше сама. Докато наоколо й имаше мъртъвци, тя нямаше да се удави и да потъне в морето от несигурност. Олекна й на сърцето.


>	26.
>	Терминал две

	Телефонът на Скълдъгъри звънна и Валкирия се дръпна настрани, за да го остави да говори спокойно. Секачи и магьосници бяха пръснати на групички из гробището, най-много бяха струпани около криптата, приютила портата към Храма. За момент се замисли дали Рийт е долу с останалите некроманти и я бодна остра вина, че двамата се бяха оказали от двете враждуващи страни на барикадата. После си спомни за Меланхолия и вината й се изпари безследно.
	Скълдъгъри прибра телефона.
	— Мъж, отговарящ на описанието на Бизон Драгънклоу, е забелязан преди няколко минути на терминал две на летището.
	Валкирия се облещи.
	— Малкото му име е Бизон?
	— Сигурно е отишъл там, за да посрещне некромантските подкрепления — продължи скелетът. — Близко е до ума да се предположи, че други Храмове са изпратили свои хора тук, за да помогнат на Вестителя на смъртта. Трябва да се погрижим за тях лично.
	— Трябва ли?
	— Остани тук, ако искаш. Чувствам се длъжен обаче да те предупредя, че едва ли ще успеем да пробием барикадите им през следващите няколко часа.
	— Отегчен си, нали?
	— Необходимо ми е непрекъснато разнообразие. Тръгваме ли?
	— Ъм, няма ли да предадеш командването на някого или нещо от сорта? Ако теб те няма, кой ще отговаря за операцията?
	Скълдъгъри се огледа и посочи един магьосник, застанал в най-далечния ъгъл на гробището.
	— Той.
	— И кой е той?
	— Нямам представа. Изглежда замесен от лидерско тесто обаче, нали?
	— Така ли изглежда?
	— Ами носи шапка.
	— И това трябва да значи, че е роден лидер?
	— Лидерите носят шапки. За да не ги вали дъждът, докато вземат отговорни решения. Тоя тип ще се справи.
	— Дали не трябва да му кажеш, че сега той носи пълната отговорност за всичко тук?
	— И да му разваля изненадата? — рече Скълдъгъри и без дума повече закрачи към Бентлито.
	Валкирия въздъхна и пое подире му.
	Оставиха колата на втория етаж на паркинга на терминал две и влязоха в зала „Пристигащи“. Фасадната татуировка на Скълдъгъри беше украсена с малка козя брадичка. Отиваше му.
	Видяха Драгънклоу почти веднага. Облечен в черно, мършав, плешив, с нелепа брада. Беше с гръб към тях, наредил се сред другите посрещачи и загледан в потока от пристигащи пътници. Детективите се присламчиха незабелязано към гърба му, изчакаха накъде встрани да се вдигне врява от радостни възгласи и атакуваха.
	— Бизон — продума Скълдъгъри и стисна некроманта за лакътя. — Глупаво име за такъв кльощав мъж.
	Свободната ръка на Драгънклоу се стрелна към колана му, но Валкирия го сграбчи за китката с две ръце и пристъпи плътно зад гърба му.
	— Без използване на магии на публично място — рече му с усмивка.
	Скълдъгъри също се приведе напред към убиеца.
	— Ако се опиташ да привлечеш вниманието на някого към себе си, ще стане лошо. Не за нас, за теб ще стане лошо. В живота ти рязко ще нахлуят силна болка, хленч, пищене и ужасните звуци от чупещи се кости. Не обичаш болката, нали, Бизон? Разбира се, че не я обичаш. В края на краищата, ти си разумен човек. Хайде да се разходим, какво ще кажеш? Далеч от тези мили хора наоколо.
	С ръце, стиснати здраво от скелета и момичето, некромантът се заотдалечава от тълпата посрещачи. Тримата изглеждаха като едно изключително странно семейство, събрало се отново при някакви невероятно конфузни обстоятелства.
	— Ще съжалявате — изръмжа Драгънклоу. — Ще съжалявате, че се изправяте срещу нас. Аз ще ви накарам да съжалявате.
	— В лошо настроение си — рече му Скълдъгъри. — Разбирам. Наистина. Казваш разни лоши неща, но не ги мислиш наистина. Няма проблем, това е напълно нормално.
	— Ще убия и двама ви.
	— Тежки думи, изречени в моментен афект. Няма да ти ги пишем на сметката, Бизон. Тук сме все свои хора.
	Валкирия кимна.
	— Обичаме те, Бизон.
	— Много те обичаме — повтори Скълдъгъри. — Ти си нашият любим некромант. Искаме да те нагушкаме.
	— Млъкнете — изсъска Драгънклоу. — Млъкнете веднага.
	Тримата замълчаха, докато се разминат с голяма група дебели туристи, зад които изневиделица се мерна сигналножълто полицейско яке.
	— Извинете — високо произнесе Драгънклоу. 
	Ченгето спря и ги погледна.
	— Мога ли да ви помогна? — рече то.
	Валкирия рязко изви китката на некроманта, усещайки как Скълдъгъри прави същото с другата му ръка. Драгънклоу изквича от болка, преви се одве, а очите на полицая се разшириха от изненада.
	— Търсим тоалетните — обясни бързо Скълдъгъри. — Приятелят ни не може да стиска дълго и понякога има нужда от малко помощ.
	Полицаят кимна разбиращо.
	— Да, разбира се. Тоалетните са ей там. Виждате ли ги?
	— Ама ето къде били! — възкликна бодро Валкирия. — Много сме ви благодарни! Щеше да стане една цапаница!
	Тримата забързаха напред, а Драгънклоу съскаше от болка.
	— Само пробвай още веднъж да направиш нещо подобно тихо му каза Скълдъгъри, — и ще ти счупим и двете ръце. Ще ти пречат, докато си говориш с нас. Почни да скимтиш, ако ме разбра добре.
	Драгънклоу заскимтя.
	Стигнаха до тоалетните. Пътем Валкирия грабна една табела с надпис „Не работи“ и я сложи на входа. Вътре Скълдъгъри блъсна некроманта до стената и се зае да го обискира, докато Валкирия проверяваше една по една кабинките за нежелани свидетели. Скелетът измъкна ножа на Драгънклоу от колана му, после едно листче от джоба му и подаде и двете на Валкирия. На листчето беше записан един час, под него — едно число.
	— Полетът, който е чакал, вече е кацнал — каза скелетът. Двамата детективи се втренчиха в убиеца. — Колко души пристигат?
	Драгънклоу разтри натъртената си китка и се усмихна презрително.
	— Не знам за какво говорите.
	Скълдъгъри поклати глава.
	— Много бих искал да се изправя срещу теб в един двубой с остроумни реплики, Драгънклоу, но се опасявам, че битката едва ли ще бъде равностойна.
	— Затваряй си устата.
	— Видя ли, точно това имах предвид. Така че ако смяташ, че тука възнамеряваме да разтягаме локуми или да се надприказваме, жестоко се лъжеш. Ще бъдем много директни и ще говорим с думи прости, защото, както сам разбираш, не разполагаме с много време. Колко души пристигат? И преди да се опиташ да ми вкарваш още изтъркани лафове, имай предвид, че ще ти причиня болка в момента, в който не се справиш с отговора на този въпрос.
	— Спести си усилията — допълни Валкирия. — И на тебе самия ти е кристално ясно, че бездруго ще ни кажеш всичко. Защо трябва да се оставяш да те нараняваме? Прескочи направо към финала на разпита.
	Драгънклоу загледа детективите напрегнато и мълча дълго, преди да отговори.
	— Не. Не съм предател.
	— Напротив — отвърна Валкирия. — Предател си. Просто още не го знаеш.
	Драгънклоу се изправи, изопна рамене, а брадичката му щръкна предизвикателно към Скълдъгъри.
	— Ако ще ме удряте, удряйте. Нямам цял ден на…
	Валкирия го фрасна право в брадата. Очите на некроманта буквално изскочиха от орбитите си, коленете му омекнаха, той залитна, подпря се на стената и се свлече бавно към пода. Скълдъгъри се вторачи в момичето и тя повдигна рамене.
	— Ти щеше да му избиеш зъбите или нещо по-лошо — рече. — Аз само го поразтърсих — тя сведе очи надолу. — Бизон? Бизон, чуваш ли ме? Колко души пристигат?
	— Никога няма да ви кажа…
	— Самолетът е кацнал преди десет минути — обърна се скелетът към Валкирия. — Ако имаме късмет, пътниците тъкмо са почнали да слизат. Трябва да ги пресрещнеш преди да са минали митническата проверка.
	Валкирия повдигна рязко вежди.
	— Какво? Аз? Съвсем сама?
	— Трябва да задам на Бизон няколко въпроса относно начините, по които може да се проникне в Храма. Ще се справиш.
	— Как се предполага да мина през охраната? Нямам билет.
	Скълдъгъри вирна глава.
	— Валкирия, нямаш билет, но имаш магически сили. Ако не можеш да преминеш през една нищо и никаква летищна охрана, значи аз напълно съм се провалил като учител.
	Момичето се навъси.
	— Хубаво. Какво да правя като намеря некромантите?
	— Трябва да ги забавиш най-малко с няколко часа.
	— А това как пък ще стане, ако смея да попитам?
	— Както се сещаш, некромантите сами по себе си ще представляват група от облечени изцяло в черно хора с изключително сериозни физиономии. Полицията много бързо ще прояви интерес към тях и ще ги спре за проверка. Тръгвай, хайде.
	Все така намръщена, Валкирия излезе от тоалетната и тръгна към зала „Заминаващи“. Опашката от чакащи пътници не беше много голяма. Валкирия се нареди зад една възрастна двойка, следвана от сериозен бизнесмен. Бизнесменът очевидно бързаше, а и според него възрастните съпрузи не се придвижваха достатъчно бързо напред. Мъжът мърмореше, сумтеше и псуваше под нос, но достатъчно високо, та всички да чуват. Валкирия не го хареса. Паспортът и билетът му бяха в страничния джоб на сакото. Момичето стисна въздуха и дръпна бавно. Билетът се измъкна и полека легна в ръката й.
	Възрастната двойка показа билетите си на проверяващата служителка и премина нататък. Валкирия се възползва от възможността и размаха високо билета на бизнесмена, докато самият той ровеше по джобовете, ругаейки вече на висок глас. Момичето на проверката й кимна, Валкирия се усмихна, остави нервния мъж на раздразнението и объркването му, подмина го и приближи до детекторите за метал. Дори и да беше препасала десет пистолета, магическите дрехи щяха да ги прикрият. Мина необезпокоявана през детектора и продължи нататък.
	Подмина безмитните магазини и устоя на внезапния порив да спре и да пробва едни слънчеви очила на промоция. От противоположната страна на голямо стъкло в обратната посока течеше потокът от пътници, които току-що бяха пристигнали и чакаха да напуснат летището. Някак си Валкирия трябваше да стигне при тях. Подмина врата с надпис „Само за персонал“ и се зачуди дали не може да я използва, за да премине в зона „Пристигащи“, но се отказа — не беше сигурна къде точно води вратата, а нямаше време за проби и грешки. Единственият сигурен път беше да напусне сградата, да излезе на пистата и след това да влезе отново, само че през вратата за пристигащи.
	Стигна до гейтовете. Течеше бординг на три различни полета. Приближи до големите прозорци и надникна навън. Само на един от трите полета гейтът не беше свързан с ръкав директно със самолета и пътниците трябваше да преминат направо по пистата. Валкирия се нареди на опашката за този полет и бавно запристъпя напред, докато хората един по един си показваха билетите и излизаха през гейта. Усмихна се мило на един млад мъж, той галантно й отстъпи реда си. Момичето направи крачка, махна незабелязано с ръка и в миг всички листа и документи от бюрото на летищния служител на последната проверка се разхвърчаха във въздуха. Служителят се втурна да ги събира, Валкирия се възползва от суетнята и се измъкна незабелязано навън. Слезе по няколко стъпала, следвайки потока от пътници. Поредната летищна служителка насочваше хората към пешеходната пътека, която водеше към самолета им. Носеше хубава шапка. Валкирия отново махна с ръка, само че по-рязко и поривът на вятъра отнесе шапката от главата на момичето. Тя се втурна да я гони, а младата магьосница решително закрачи към съседната врата, за да влезе обратно в терминала, само че през зоната за пристигащи.
	Почти веднага един мъж в униформа я спря.
	— Разрешено ли ти е да минаваш от тук?
	— Да — усмихна се Валкирия. — Току-що кацнах, просто се забавих малко.
	После понечи да подмине охраната, но мъжът й препречи пътя.
	— Сигурна ли си? С кой полет пристигна?
	— С този от Хийтроу — отвърна момичето. — Не помня номера на полета във всеки случай, съжалявам. Но беше доста голям. Самолетът, имам предвид, не номера на полета. Но и номерът беше дългичък.
	Охранителят вдигна ръка.
	— Изчакай тук. Трябва да позвъня и да проверя.
	— Разбира се — усмивката на Валкирия грейна отново, докато мъжът измъкваше радиостанцията от колана си. — Бас ловя, че имате най-забавната работа на света.
	— Моля?
	— Ами все сте около самолетите, срещате разни ексцентрични хора. Имате си радиостанция в кобур на колана. Бас ловя, че е весело. Минавате ли специално обучение?
	— Ъм, да. Извинявай, трябва да се обадя.
	— Ама разбира се. Между другото, казвам се Валъри.
	— Сега ще се обадя да повикам шефа ми.
	— Защо? Нещо сте сбъркали ли?
	— Какво? Не, не, ще го повикам заради теб.
	Лицето на Валкирия се отпусна тъжно.
	— Какво съм направила?
	— Не трябва да си тук.
	— Ами самолетът ми тук кацна.
	— Искам да кажа, че не трябва да си тук, на вратата до пистата. Отдавна трябваше да си навътре в летището.
	— О — отвърна момичето и се позасмя. — Съжалявам. Божичко, колко към глупава.
	— Не се тревожи, сега ще оправим нещата — радиото в ръката на мъжа припука и той заговори. — Антъни, аз съм, Шон. Тук при мене е… Ей! — Валкирия го беше подминала и крачеше напред. Охранителят я настигна. — Накъде тръгна?
	Момичето примигва престорено объркано.
	— Нали казахте, че не трябва да съм тук.
	— Да, но…
	— Ами просто отивам там, където трябва да бъда.
	— Почакай малко.
	— Загазила ли съм?
	— Не, не си загазила, но…
	— Ще ме арестувате ли?
	— Да те арестувам? Не.
	— Просто се изгубих. Слязох от самолета и наоколо имаше толкова много хора. Моля ви, не ме арестувайте!
	— Слушай сега, няма да те арестувам, ясно? Аз не съм полицай.
	— Сигурен ли сте?
	— Дали съм сигурен, че не съм полицай? Да, сигурен съм.
	— Може да сте под прикритие.
	— Дори и да бях под прикритие, щях да знам дали съм полицай или не. Аз работя за летището. Не съм полицай! Просто работя тук.
	— Окей — издиша Валкирия. — Извинявайте. Понякога се паникьосвам малко.
	— Няма проблем. Сама ли пътуваше?
	— Не, на самолета имаше и други хора.
	— Искам да кажа, някой придружаваше ли те? Приятел или роднина?
	— О. Не. Сама си бях. Откъде мога да си прибера куфара?
	— От багажните ленти. Знаеш ли къде са?
	— Нагоре по тези стълби?
	— Точно така. Първо ще минеш през паспортната проверка, след това си вземаш багажа и излизаш в зала „Пристигащи“.
	Валкирия му се усмихна.
	— Благодаря ви. Много ми помогнахте.
	Мъжът кимна.
	— Няма проблем. Само… внимавай да не се губиш така друг път.
	— Ще се постарая! — засмя се момичето и изтича нагоре по стълбите.
	Продължи напред без други излишни срещи. На гишетата за паспортен контрол беше спокойно. От другата им страна, зад поредната стъклена стена, се виждаше тълпа хора, които току-що бяха преминали. Сред ярките ризи, пъстрите рокли и сините джинси Валкирия зърна и хора в черно — някои с черни сака, други — с черни палта, някои носеха чанти, други — не. Вървяха разпръснато, не в група, за да не привличат внимание. Некроманти. Момичето погледна надясно, където двама полицаи седяха зад две от остъклените гишета за паспортна проверка и си приказваха в очакване на следващия прилив от пътници. Валкирия се стрелна към най-близкото до нея празно гише и използва въздуха, за да прескочи турникета. Приземи се леко от другата страна, наведе се и притича напред. Промъкна се зад гишетата, в които седяха полицаите, и се измъкна в коридора към багажните ленти. Изправи се и хукна с всички сили след отминаващите пътници.
	Настигна най-изостаналите, за които цялото това обикаляне след края на полета се беше оказало твърде дълго. Те пуфтяха и дишаха тежко с поаленели лица, тежки капки пот се стичаха по бузите им, а куфарите им се влачеха с раздразнен трясък подире им, подобно на капризни дечица. Валкирия подмина табелата с надпис „Получаване на багаж“. Съмняваше се, че некромантите имат куфари, за които да чакат край лентите. В края на краищата, не бяха дошли на почивка.
	Разблъска група хора, стигна до поредното стълбище, което вече водеше надолу, и скочи. Пътниците край нея извикаха тревожно, но Валкирия нямаше време за губене. Забави се само миг, за да омекоти падането си, тупна на пода и се претърколи напред. Без да обръща внимание на неодобрителното клатене на глава, с което я изпращаха хората наоколо, момичето вдигна очи и видя некромантите в най-далечния край на залата с багажните ленти. Хукна отново, използвайки въздуха, за да разблъсква хората пред себе си. Скочи върху най-високата точка на една неподвижна багажна лента, плъзна се до най-ниската и отново стъпи на пода. Служител на летището се появи отнякъде и момичето го блъсна с длан в гърдите. Той се опули и отхвръкна назад, а Валкирия скочи на следващата багажна лента. Тази вече се движеше, натоварена с куфари. Момичето за малко не се препъна, но успя да се добере до далечния й край и скочи сред поредната група стреснати пътници. Никой от некромантите не беше забелязал суетнята. Валкирия спринтира, за да ги пресрещне, преди да са излезли в залата за пристигащи, изпревари ги и застана точно пред магьосника, който водеше групата.
	Некромантите спряха, преизпълнени с подозрение. Валкирия вдигна ръка и се преви одве след тичането.
	— Извинявайте — изпъхтя. — Само да… си поема… дъх.
	Магьосниците не мръднаха. Очите им бяха приковани върху пръстена на ръката й.
	— Носиш ли инструкции? — попита водачът.
	Валкирия пое дълбоко въздух през носа си, издиша през устата и се изправи.
	— Да — рече. — Няма нужда от… помощта ви. Трябва да… си вървите, откъдето сте дошли.
	— Първосвещеник Тенебре е изпратил една ученичка да ни предаде това съобщение?
	Момичето кимна и сви рамене.
	— Какво става? Всичко наред ли е с Вестителя на смъртта?
	— Фалшива тревога — отвърна Валкирия. — Вестителят на смъртта е добре. Проблемите създаде едно момиче, жадно за внимание… Сега можете да си вървите у дома и… извинете за причинените неудобства. Естествено, ще ви покрием пътните разходи.
	Една жена некромант свъси вежди.
	— Кой е наставникът ти в Храма?
	— Аз много-много не се привъртам в Храма — отвърна Валкирия, вече възстановила дишането си. — Соломон Рийт е мой наставник.
	— О — рече жената. — Е, това обяснява защо не спазваш протокола.
	— Дори и така да е — заговори водачът на групата. — Духовник Рийт трябваше да помисли по-добре, преди да праща ученичка да ни предаде такава важна информация. Ако Първосвещеникът иска да се върнем в Лондон, трябва да излъчи служител е по-висок ранг, който да ни го нареди.
	Магьосниците понечиха да подминат момичето, но тя скочи и отново се изпречи на пътя им.
	— Не, не — каза. — Негова светлост беше категоричен, когато ме прати. Всички в Храма са много заети. Агентите на Убежището ни оказват ужасен натиск и духовниците нямат и една свободна минутка…
	Некромантът водач се втренчи в нея.
	— Дръпни се, момиче.
	С ъгълчето на окото си Валкирия мерна летищния служител, когото беше блъснала. Той тичаше към нея, следван по петите от двама истински полицаи.
	— Добре — отвърна остро. — Аз не съм некромант. Името ми е Валкирия Каин. Работя със Скълдъгъри Плезънт. Тук съм да ви осведомя, че възнамеряваме да арестуваме Вестителя на смъртта и вие не можете да направите нищичко, за да ни попречите.
	Некромантите се втрещиха за миг, после като един посегнаха към нея. На лицата им беше изписан несъмнен гняв. В следващата секунда между Валкирия и магьосниците се изпречиха полицаите.
	— Ето я! — рече летищният служител. — Това е момичето, което ме удари!
	— Съжалявам — обърна се Валкирия към полицаите, като си придаде възможно най-уплашен вид. — Бях изостанала. Те не обичат, когато изоставам.
	Полицаите се навъсиха и очите им се преместиха върху некромантите.
	— Момичето с вас ли е? — попита единият.
	Водачът на некромантската група изсумтя презрително.
	— Не. Никога досега не сме я виждали. Можете да си я задържите.
	После понечи да продължи, но полицаят му препречи пътя.
	— Я почакайте, тая работа трябва да се разнищи. Тя е облечена със същите дрехи като вас.
	— Е, и?
	— Това не ви ли се струва странно?
	— Не.
	— Това е униформата — обади се Валкирия с треперещ гласец. — Карат ни да се обличаме в черно. Заради църквата.
	Второто ченге я фиксира с поглед.
	— Всички тук са членове на някаква църква?
	Момичето кимна.
	— Да, ние я наричаме църква. Другите хора я наричат секта. Не трябва да говоря с вас. Те не обичат, когато говоря с външни хора. Боят се да не разкажа за плановете им.
	Полицаите се обърнаха пак към некромантите, а летищният служител направо отстъпи назад.
	— Трябва да ви помоля да ни придружите — каза на магьосниците първото ченге. — Ще се наложи да отговорите на няколко въпроса.
	— Невъзможно — отвърна водачът. — Чакат ни другаде.
	— Боя се, че нямате избор. Задължително е да дойдете с нас.
	Водачът на некромантите не му обърна никакво внимание и обърна поглед към Валкирия.
	— Сигурна ли си, че наистина си готова да сториш това, което се опитваш? Пред всичките тези хора? Пред охранителните камери? Защото ние сме готови. Светът е на прага на велика промяна и нищо не ни пречи да поставим началото й — тук и сега.
	— Това прозвуча като заплаха — обади се второто ченге.
	— Не говорех на теб.
	— Да — отвърна ченгето. — Аз обаче говорех на теб.
	Валкирия не беше забелязала никакво раздвижване наоколо, но в следващия миг от тълпата изникнаха още четирима полицаи с автоматично оръжие в ръцете и наобиколиха некромантите. Облечените в черно магьосници застинаха на място. За разлика от елементалите и адептите, некромантите съхраняват по-голямата част от магическата си сила в различни предмети. Точно в момента обаче оръжията на некромантите от групичката се намираха опаковани в саковете им или напъхани по джобовете им, но те не можеха да ги достигнат, защото и при най-малкото движение полицаите щяха да открият огън.
	Валкирия заотстъпва, докато единият полицаи раздаваше заповеди. Некромантите не откъсваха очи от нея, а тя им отвърна с усмивка и полека се плъзна в тълпата, която вече се беше струпала наоколо. После се втурна към изхода и излезе в зала „Пристигащи“, точно за да види как още полицаи тичат на помощ на колегите си. Момичето се върна при Скълдъгъри и окования в белезници Драгънклоу и тримата забързано се отправиха към изхода на летището.
	— Справи ли се? — попита скелетът.
	— Справих се. Макар че малко помощ нямаше да е излишна.
	— Глупости. Напълно способна си сама да изпълняваш подобни задачи. Много ли бяха некромантите?
	— Около дузина. Ако още веднага не ги качат на някой самолет за Лондон, сигурна съм, че още поне няколко часа ще ги държат далеч от оръжията им.
	— А дотогава вече трябва да сме проникнали в Храма. Браво, Валкирия. Много си добра.
	— Така си е. Ами Бизон? Каза ли нещо интересно?
	— И още как — отвърна Скълдъгъри и фалшивата му уста се разтегна в усмивка. — Оказа се, че знае местонахождението на супертаен тунел за специални доставки, който води право в сърцето на Храма, и сега ще ни заведе да ни го покаже. Нали така, Бизон?
	Раменете на Драгънклоу увиснаха безпомощно.
	— О, колко мило — рече Валкирия. — Вече си имаш нов приятел!


>	27.
>	В храма

	В склада цареше мрак. Дебел слой прах покриваше паркираните вътре три джипа и два пикапа. Драгънклоу заведе детективите до средата на помещението и спря.
	— Мисли му, ако ни лъжеш — рече Скълдъгъри. Ръката му държеше револвера в готовност.
	— Кълна се, не лъжа — отвърна Драгънклоу. — Охранявал съм склада по заповед на Отговорник Солус по време на специалните доставки. Само шепа хора знаят за тунела.
	Некромантът стъпи върху едно камъче, отпусна се с цялата си тежест отгоре му и подът до краката му се разтвори, разкривайки началото на стълбище, което водеше право надолу. Скълдъгъри му направи знак да мине пръв и двамата с Валкирия го последваха по дълъг, облицован с камък коридор, осветен от голи електрически крушки.
	— И това води право в Храма? — попита за пореден път скелетът.
	Драгънклоу кимна.
	— В другия му край има затворена врата. До нея в стената ще видите лост. Вратата извежда в помещение, в което никой никога не влиза. Така Солус вкарва в Храма най-качествените стоки.
	— За да отворим вратата, не ни ли трябва парола или нещо от сорта?
	— Не. Просто дръпнете лоста.
	— Добре, че ми каза — отвърна Скълдъгъри и тресна некроманта с дръжката на пистолета. Драгънклоу се врътна комично и се свлече в безсъзнание.
	Валкирия вдигна очи към скелета.
	— Можеше да ме предупредиш.
	— За какво? — попита Скълдъгъри и обви с ръка кръста й. Двамата се вдигнаха от пода и се понесоха напред по коридора.
	— Че ще го удариш. Много любезно ще бъде от твоя страна да ми ги казваш тия неща предварително.
	— Стресна ли се?
	Полетяха по-бързо и косата на Валкирия се развя назад.
	— Ами мъничко — рече. — Ти си стоеше съвсем нормално и после изведнъж го удари. Направо подскочих.
	— Извинявам се.
	— Моля само за по някое малко предупрежденийце.
	— В своя защита ще изтъкна, че ако ти бях казал, че възнамерявам да го ударя, той щеше също да ме чуе и да се подготви.
	— Ами тогава използвай някаква кодова дума или де да знам и аз.
	Движеха се толкова бързо, че крушките над главите ми се сляха в размазана лента от светлина.
	— Ами ние с тебе вече си имаме кодова дума — отвърна Скълдъгъри. — Не помниш ли: смелост.
	Валкирия го изгледа навъсено.
	— Смелост не значи нищо. Казваш го, когато искаш да ти се доверя, да ми подскажеш, че имаш план за измъкване, особено когато сме заобиколени с врагове отвсякъде. Смелост не ми казва нищо друго, освен че се каниш да извършиш нещо страшно глупаво. За предупреждението „каня-се-да-фрасна-някого“ ни трябва друг код.
	— Добре. Какво ще кажеш за: през зимата врабчето отлита на юг?
	— Ама ти сериозно ли?
	— Че какво й е на кодовата фраза? Класическа е направо.
	— И как би могъл незабелязано да вкараш подобна фраза в който и да било разговор?
	— С обичайния ми патос.
	— Значи, ако това беше кодовата ни фраза, а Драгънклоу току-що ти беше казал, че за да отвориш вратата в края на коридора, трябва само да дръпнеш лоста, ти как точно щеше да впишеш тая фраза в последвалата размяна на реплики?
	— Ами щях да кажа: Окей, Бизон, значи, за да отворя вратата в края на коридора, трябва само да дръпна лоста? А той щеше да отговори да, и тогава аз щях да кажа: супер, благодаря ти. Между другото, известно ли ти е, че през зимата врабчето отлита на юг? И после щях да го фрасна.
	— С всички сили ще се постарая напълно да игнорирам всички глупости, които предстои да надрънкаш отсега нататък — заяви Валкирия. — Всъщност, какво изобщо ще правим като влезем в Храма? Ще се бием самички с некромантите?
	— Не, ще намерим начин да отворим главната порта, ще пуснем приятелите си от Убежището вътре, ще ги оставим те да се бият с некромантите, а ние с тебе ще си стоим отстрани със самодоволни физиономии.
	— Харесва ми тоя план.
	— Ами бива го, да.
	Скълдъгъри забави скоростта към края на коридора, докато най-сетне спря, леко стъпи на земята и момичето неохотно се дръпна от него. Обожаваше усещането при летенето, а и след лекото движение във въздуха ходенето й се струваше нещо абсурдно тромаво.
	Скълдъгъри дръпна монтирания в стената малък стоманен лост, крушките зад гърба им угаснаха, а вратата пред тях се разтвори. Прокраднаха се в мрака напред. Тук беше по-студено. В Храма винаги цареше студ.
	— Бих казал, че се намираме на най-ниското ниво — прошепна скелетът, — както и на поне петстотин метра от Фоайето — после се зае да рови из сандъците и кашоните наоколо, докато очите на Валкирия привикваха към тъмнината. Най-сетне Скълдъгъри подсвирна весело и й подхвърли някакъв предмет. — Ще трябва да се впишем в обстановката.
	Беше роба. Валкирия я навлече. Ръкавите бяха огромни и скриха ръцете й. Момичето ги дръпна към лактите си, после нагласи качулката. Оказа се, че никак не е лесно да я накара да стои както трябва — ръбът непрекъснато се свличаше върху лицето й. Най-сетне реши, че е готова и се обърна към Скълдъгъри. Скелетът се беше изправил насред помещението, черната роба се диплеше до петите му, а черепът едва-едва се белееше под сянката на падналата качулка.
	— Господи! — ахна момичето. — Приличаш на самата Смърт.
	— Ще го приема като комплимент.
	— Не е комплимент!
	— Е, аз ще го приема като комплимент. Ти си тази, дето редовно се мотае тука. Казвай, как да процедираме оттук нататък?
	Валкирия сви рамене.
	— Ако някой ни спре, достатъчно да е замърморим някакви претенциозни глупости за величието на смъртта и със сигурност ще разсеем всяко подозрение.
	— Идеално.
	Излязоха от склада и поеха по коридорите на Храма с бърза и тиха крачка. Сърцето на Валкирия се разтупкваше всеки път, когато срещаха групички некроманти, но те до един бяха в пълна паника заради обсадата и изобщо не им обръщаха внимание. От време на време минаваха покрай някое познато й местенце и момичето смушкваше Скълдъгъри да променят посоката, за да не се отклоняват от целта си — Фоайето, но през повечето време нямаше ни най-малка представа къде се намират. Всъщност, когато беше идвала в Храма преди, изобщо не беше обръщала никакво внимание откъде минава. Винаги Рийт я водеше, тя беше спокойна, бъбреше си с него и не си беше дала труда да опознае мястото. Сега горчиво съжаляваше за това.
	— Ей! — подвикна някой зад гърба им. — Вие там!
	Детективите спряха. Спогледаха се и се обърнаха. Един некромант със смъкната качулка приближи енергично. Беше онзи тип с шашавото име, Обливиъс или както там се казваше. Същият, който преди няколко дни отказваше да ги пусне през портата.
	— Какво си мислите, че правите? — гневно се сопна той. — Всички имаме заповеди! Или мислите, че за вас не се отнася? Мислите, че след като врагът се тълпи пред портите ни, можете да изоставите позициите си? Това ли си мислите?
	— Ъм — почна Скълдъгъри, — потокът на смъртта ни влече по своя воля.
	— Това е вярно — отвърна Обливиъс с по-мек тон, — но ние сме все така обвързани с положените клетви. Или сте ги забравили?
	Скълдъгъри поклати глава под качулката.
	— Моят дълг е към смъртта, но смъртта има дълг само пред самата себе си. Що се отнася до живота, що се отнася до смъртта, що се отнася до потока между двете…
	Обливиъс се намръщи.
	— Моля?
	— Ние сме само гребци в реката на живота.
	— Не съм сигурен, че… кой си ти? Дай да ти видя лицето!
	Скълдъгъри се озърна, за да се увери, че са сами в коридора.
	— През зимата врабчето отлита на юг — рече и цапардоса Обливиъс право по брадичката. Двамата с Валкирия отмъкнаха изпадналия в безсъзнание некромант в една съседна празна стаичка. Скелетът срещна погледа на момичето.
	— Видя ли? Екстра кодова фраза.
	— Ние сме гребци в реката на живота?!
	Скълдъгъри излезе от стаичката обратно в коридора и затвори вратата зад гърба си.
	— Не ме бива много в претенциозните приказки. Това е един от малкото ми недостатъци. Но за едно се оказах прав — кодовата фраза върши идеална работа.
	— А и я плъзна в разговора на практика неусетно.
	Продължиха нататък, успешно избягвайки други паникьосани некроманти.
	Най-сетне Скълдъгъри стисна Валкирия за лакътя, дръпна я в един тъмен ъгъл и посочи напред.
	— Ако съм прав — рече, — механизмът, който отваря главната порта на Храма, е в ето онова помещение. Ако вратата не бъде отворена по правилния начин, се задейства аларма, вратата се заключва окончателно, а всички некроманти дотичват да видят какво става. Затова ти трябва да останеш тук. Ако бях на твое място, щях направо да се скрия. Отварянето може да ми отнеме известно време.
	Валкирия повдигна вежда.
	— Нали си даваш сметка — рече скелетът, — че носиш качулка и по тази причина не виждам лицето ти, така че, ако в момента ме фиксираш укорително или се мусиш, или повдигаш вежда, аз няма как да го разбера. Това ти е ясно, нали?
	— Защо — попита момичето — трябва да оставам тук?
	— Защото онова, което се каня да направя, е изключително опасно.
	— Всичко, в което ме въвличаш, е изключително опасно.
	— Накъде биеш?
	— Ама какво ви става на всички? Флетчър иска да ме пази, Сийлън иска да ме пази, сега и ти. За Бога, мога сама да се грижа за себе си, толкова ли не схващате? Не ми трябва бавачка, която да не ме изпуска от очи.
	— Разбирам — отвърна Скълдъгъри. — Е, посоката, към която биеш, се оказва отлично аргументирана и дори аз не мога да оспоря логиката ти. С тази разлика, че всъщност изобщо не искам да те пазя. Просто, ако се опитам да отворя тази врата и не успея, ще ми трябва някой, който да я отвори, след като некромантите дотичат и ме убият. Това е цялата работа.
	— О — рече Валкирия. — О. Ясно.
	— Сега, ако аз не успея да отворя вратата, най-вероятно е ти също да не успееш. А ако некромантите успеят да убият мен, е направо сто процента сигурно, че ще убият теб, при това — не се съмнявам — по някакъв ужасяващ начин. Но ако се стигне до това, на мен вече няма да ми пука.
	— Значи… ти всъщност не се опитваш да ме пазиш?
	Скълдъгъри сложи ръка на рамото й.
	— Дори не съм си го и помислял — рече й топло.
	После се врътна и тръгна да се оправя със специалната врата. Валкирия почака няколко секунди, после заотстъпва, обърна се и забърза в обратната посока. Зави зад един ъгъл, изстина и спря. Соломон Рийт я подмина с енергична крачка, без изобщо да я забележи. Момичето прехапа устни.
	После тръгна след него.
	Крачеше по коридорите, навела ниско глава. Соломон хлътна в някаква врата, Валкирия ускори ход и се шмугна след него. В този миг една ръка я сграбчи, рязко смъкна качулката от лицето й и я блъсна навътре в помещението. Момичето се удари в отсрещната стена и се извъртя към нападателя си, като в същия миг бастунът на Соломон Рийт спря на сантиметър от лицето й. Некромантът направо се ококори.
	— Валкирия! — възкликна изненадано.
	— Здрасти, Соломон — отвърна момичето. — Нали каза, че ако имам нужда да си поговоря с някого…
	Магьосникът отпусна бастуна, отстъпи назад и затвори вратата, преди някой да ги е видял.
	— Как влезе?
	— Драгънклоу — каза Валкирия.
	Рийт въздъхна.
	— О, той, да. Предполагам, че Скълдъгъри е с теб?
	— Да, някъде наоколо е.
	— Значи хаосът ще настъпи съвсем скоро.
	— Да, твърде вероятно е.
	— В такъв случай — продължи Рийт, — искам да използвам момента да ти кажа колко много съжалявам за всичко случило се. Ако знаех, ако дори подозирах, че Меланхолия се кани да те нападне, щях да…
	— Щеше какво? — прекъсна го Валкирия. — Щеше да я накажеш да не излиза? Какво можеше да направиш? Всички като един говорят, че тя в момента е най-могъщата жива магьосница. Ако Меланхолия поиска да ме накълца на салата, то тя ще ме накълца и никой не е в състояние да я спре.
	Рийт поклати глава.
	— Нещата не трябваше да се развият така.
	— Прав си. Трябваше да си я държите на каишка.
	— Не, искам да кажа, че тя не биваше да придобива подобна огромна сила. Ти трябваше да си на нейно място. При теб нещата щяха да се получат по естествен път.
	— Какво имаш предвид?
	Рийт потърка челото си с длан. В този момент изглеждаше страшно, ама страшно уморен.
	— Крейвън й е направил нещо. Той от години изучава езиците на магията. Не е специалист от класата на Чайна Сороуз, но също е много опитен. Нали видя белезите по лицето на Меланхолия? И цялото й тяло е покрито с тях. Крейвън твърди, че това са защитни символи, но според мен той ги е издълбал в кожата й, за да може чрез тях да увеличи десетократно силата й по време на Прилива.
	— Това изобщо възможно ли е?
	— На теория да. Разбира се, също така е и много опасно, а и резултатът от подобна намеса е изключително нестабилен. Ако Крейвън наистина е постъпил така с момичето, възможността да я убие по време на процеса значително е превишавала шансовете за успех.
	— Но ти смяташ, че той все пак е успял.
	— Да, така смятам. Естествено, това вече няма значение. Всъщност, Вестителят на смъртта не е и никога не е трябвало да бъде нещо повече от един особено силен некромант. В момента Меланхолия отговаря на това описание, независимо от начина, по който се е сдобила със силите си.
	— Докато ме спукваше от бой, тя каза нещо много особено. Каза: „Ако не си в списъка ми, няма да бъдеш спасен“.
	— Съмнявам се, че изобщо е разбирала какво говори. При напора на чудовищната магия, която бълбука в черепа й, нормално е да дрънка безсмислици.
	— Какво е Проходът?
	— Съжалявам, Валкирия, това са неща, които не споделяме със…
	— Соломон, хайде стига, за Бога! Така и никога не ми даде ясен отговор на този въпрос, въпреки че се предполага Проходът да е най-великолепното преживяване в историята на човечеството, което ще спаси света и ще го превърне в благословено и прекрасно място. Защо нещо толкова хубаво трябва да се пази в толкова дълбока тайна?
	— Защото някои хора няма да го разберат.
	— Кои хора? Хора, които предпочитат да са си нещастни? Сигурна съм, че ще свикнат, когато дойде хубавото. Както всъщност ще направи Меланхолия? Какво се случва при настъпването на Прохода?
	— Стените рухват…
	— Да, стените между живота и смъртта, знам. Това си ми го казвал вече. Енергията на мъртвите ще потече паралелно с нашата, а ние, живите, ще еволюираме така, че да можем да я посрещнем подобаващо. Това са твои думи. И хабер си нямам какво значат, обаче ти точно тия думи употреби. Значи ще еволюираме по някакъв начин, така ли, ще се изменим?
	— В известен смисъл.
	— Соломон, Вестителят на смъртта вече е тук. Каквото има да става, ще стане. Защо просто не ми кажеш? Трябва ли да се тревожа? До каква степен ще се промени светът? Всички ли ще разберат за промяната? Например, дали семейството ми изведнъж ще узнае, че магията съществува? Смъртните ще си ходят ли все така на работа? Ще продължим ли да живеем вкъщи с покриви? Хората ще продължат ли изобщо да бъдат хора?
	— Стига ти да знаеш, че всичко ще стане по-хубаво.
	— Не, Соломон, не ми стига. Всъщност, перспективата доста ме плаши. Още по-страшен е фактът, че дори обикновените некроманти си нямат и понятие за какво ще става дума в Прохода. Само вие, пичове, знаете. Само Първосвещениците и висшите духовници. Само хората, които ръководят Храмовете. Защо не кажете и на останалите? Какво толкова ужасно има в този Проход, та трябва да го криете от всички?
	Рийт я погледна в очите.
	— Колко струва за теб един нов и по-добър свят?
	— Моля?
	— Питам какво си готова да пожертваш, за да го постигнеш? Погледни света ни сега. Само го погледни. От момента, в който човечеството е направило първата си несигурна крачка, то е поело по пътя на тоталната разруха. Мразим се един друг. Боим се един от друг. Избиваме се. Съвсем скоро някой ще превърти напълно, ще премине окончателно границата и всички до един ще загинем.
	— На теб какво ти пука? Ти си некромант. Животът прелива в смъртта, после — обратно в живота, нали така беше? Вие в това вярвате.
	— Така е, в това вярваме. Но не това искаме.
	Валкирия смръщи вежди.
	— Какво?
	— Душите ни, жизнената си енергия текат в неспирния поток, но не и индивидуалните ни съзнания. Нито пък спомените ни. Когато аз умра, същността ми ще продължи напред с потока на живота, но мъжът, когото сега виждаш пред себе си, неговото съзнание, неговата личност, неговото Аз ще изчезнат завинаги. Аз ще се превърна в нещо друго. В някой друг. Но няма вече да съм аз.
	— Теб… те е страх от смъртта?
	— Всички ни е страх.
	— Но вие сте некроманти! Вие приласкавате смъртта!
	— Ние изучаваме некромантия, защото се опитваме да победим смъртта. Това е целта ни, Валкирия. Единствената ни цел изобщо.
	— Добре, как ще я победите? Искате Меланхолия да разруши стените между живота и смъртта, за да не трябва никога да умирате? Това ли означава „ще еволюираме“? Ще еволюираме така, че да се срещнем с мъртвите или каквото там се случи като рухнат тия стени?
	— Цялото общество ще еволюира. Ще еволюира или ще загине. Смятаме, че рискът си струва.
	— Соломон, какво става, мътните да те вземат? Какво означава Проходът?
	— Енергийният поток, който тече през нашия свят, през нашата реалност, тече и през всички останали реалности и ни свързва с тях, после се завърта и се влива отново сам в самия себе си. Затворен кръг. Природна сила. Естествена система.
	— Окей. После?
	— Ами ние искаме да спрем този поток. Искаме живите днес да останат живи завинаги.
	— Значи никой повече да не умира? Ами новият живот? Ами новородените бебета?
	— Никакъв живот няма да излиза повече от системата. Никакъв живот няма и да влиза в нея.
	Валкирия го зяпна и в следващия миг я прониза мисълта за Алис.
	— Не можете да сторите подобно нещо. Луди ли сте? Не можете да сторите подобно нещо!
	— Обществото ще се адаптира към новия начин на живот.
	— И да не се раждат повече бебета? Недей така, Соломон! Това е лудост! Раждането е биологическа необходимост!
	— Единствената причина, поради която раждането е биологическа необходимост, е фактът, че сме смъртни. Всички, дори ние, магьосниците. Всички умираме. Знаем, че ще умрем и затова раждаме деца, за да продължим рода си, да оставим наследство, да опитаме да си подсигурим някаква форма на безсмъртие. Но когато станем действително безсмъртни, нищо от това няма да ни е необходимо вече.
	— Това… Господи, Соломон, моля те, кажи ми, че си наясно колко извратена е тази идея.
	Некромантът въздъхна.
	— Точно от тази реакция се боим.
	— Хората няма да приемат това. Целият свят ще ви заклейми.
	— Не. Няма да е целият свят. Само половината.
	— Какво?
	— За да спрем смъртта, трябва да блокираме енергийния поток. Да издигнем пред него бент.
	— И как ще стане това?
	— Нужен ни е масиран прилив на души.
	— Искаш да кажеш, че е необходимо огромен брой хора да умрат внезапно и едновременно?
	— Да. Комбинираната им жизнена енергия ще претовари потока, ще го блокира и така ще го спре завинаги.
	— Колко хора трябва да умрат? Колко?
	Рийт поклати глава.
	— Иска ми се да не ми задаваш всички тези въпроси.
	— Колко души, Соломон?
	— Много по-добре ще бъде, ако не ме питаш.
	— И тя ще ги убие, така ли? Това ли е задачата на Вестителя на смъртта? — Валкирия блъсна Рийт с длан в гърдите. — Тя ще убие всички тези хора? Това ли е Проходът? — блъсна го отново. — Колко хора, Соломон? Колко хора? За Бога, просто ми кажи колко хора трябва да убие Меланхолия!
	Момичето блъсна некроманта за трети път, но сега той стисна китката й, вдигна глава и я погледна право в очите.
	— Три милиарда би трябвало да са достатъчно.
	Валкирия се отскубна рязко от хватката му, обърна му гръб и хукна към вратата. Вълна от сенки се стовари върху й и я блъсна в стената. Шокът от удара разтърси цялото й тяло, но докато падаше, успя да свие крака под себе си. Изтласка въздуха, но Рийт замахна с бастуна и отби атаката. Сенчесто пипало изскочи отнякъде, омота се около шията на Валкирия и я блъсна отново назад. Тя залитна, с помощта на пръстена преряза пипалото, но тогава бастунът се заби право в брадичката й. Този път Валкирия падна, безуспешно се опита да фокусира погледа си, опита се да повдигне глава, но последното, което зърна, беше ботушът на Рийт. После пропадна в мрака.


>	28.
>	Историята на Вайл

	Валкирия се събуди насред голяма, съвършено празна стая и първото, което видя, беше клекналият до нея Скълдъгъри, взрян в лицето й. Момичето простена.
	Челюстта я болеше. Лицето й пулсираше. Ръцете й бяха оковани зад гърба с белезници.
	— Рийт — изграчи.
	— Знам — отвърна Скълдъгъри. — Нали ти поръчах да не се отдалечаваш? Защо никога не ме слушаш? Ако не те познавах толкова добре, щях да се закълна, че страдаш от непреодолим порив да се противопоставяш умишлено на всяка авторитетна фигура в живота си.
	— Надали — каза момичето.
	— Ми на това ми прилича.
	— Че аз не гледам на теб като на авторитетна фигура.
	— Айде, пак старата песен.
	Валкирия се надигна и седна. Бавно.
	— Смяташ цял ден да ме наставляваш или направо ще ми помогнеш да сваля тия белезници?
	— По-скоро ще продължа да те наставлявам.
	Момичето въздъхна и се обърна с гръб към скелета в очакване той да отвори белезниците с някой от шперцовете си.
	— Ъм — рече детективът. — Какво точно очакваш да се случи в момента?
	Валкирия го погледна през рамо и се смръщи.
	— Моля? Скълдъгъри, виж, адски ме боли главата. Рийт ме изрита в лицето. Изрита ме. В лицето. Боли. Така че свали белезниците, моля ти се, за да отидем ние двамата с тебе да намерим Рийт, та да мога аз да го изритам в лицето. А после да те оставя ти да го изриташ в лицето. А после — пак аз. Ще се редуваме. Ще падне веселба.
	— Голяма — кимна Скълдъгъри. — Обичам да ритам Рийт в лицето. Не ми се е отдавала възможност да го правя толкова често, колкото би ми се искало.
	— Видя ли? Хайде тогава, стига се мота.
	— Ще ми се да можех да ти услужа.
	Валкирия поклати глава и с труд се изправи на крака. Скълдъгъри също стана.
	— Какво точно правиш? — попита момичето. — Някаква поука ли искаш да си извадя? А?
	— Правилно си ме разбрала — ведро отвърна скелетът.
	— Окей, извадих си я поуката. Не трябва да се отдалечавам самоинициативно. Схванах.
	Скълдъгъри кимна весело.
	— Отлично.
	— Сега ми свали белезниците.
	— Не мога.
	— Защо не можеш?
	Скълдъгъри се обърна и й показа белезниците, стегнали собствените му китки.
	Валкирия се опули.
	— И теб ли те заловиха?
	— Само така щеше да си извадиш поуката.
	— Умишлено си се оставил да те заловят?
	— Не ставай глупава. Когато задействах алармата, направих всичко по силите си да избягам, но теб те нямаше никаква, така че…
	— О — рече момичето. — Извинявай.
	— А, няма проблем — сви рамене Скълдъгъри. — Ступах доста некроманти, което винаги е весело. Веселото обаче приключи, когато в края на краищата те почнаха да ме надвиват. А после дойде Белият секач и им даде едно рамо. Битката беше, ако мога така да се изразя, епична, но те бяха повече. Жалко, че ти проспа всичко.
	— Бях в безсъзнание.
	— А бе, спеше си.
	— Не ме дразни. Боли ме главата. Как ще се измъкнем от тук?
	— О, бягството е лесна работа, когато разполагаш с добър план.
	— Ние разполагаме ли с добър план?
	— Още не.
	— Разполагаме ли изобщо с някакъв план?
	— Още не.
	— Класика. Все пак има и добра новина. Рийт ми каза какво представлява Проходът.
	— Нима?
	— Възнамеряват да убият три милиарда души, за да направят останалите три милиарда безсмъртни.
	Скълдъгъри се поколеба.
	— Това… не звучи никак добре за първите три милиарда.
	— А това възможно ли е изобщо? Могат ли некромантите да извършат нещо подобно?
	— Теоретично да — рече скелетът. — Съмнявам се, че разполагат с каквито и да било категорични аргументи в полза на тази теория, но на кого са му притрябвали факти, когато я има вярата?
	— Значи е вероятно просто да избият три милиарда души, но това изобщо да не се отрази на продължителността на живота на останалите три милиарда, така ли?
	— Да, силно е вероятно. Но мисля, че и двамата с теб се обединяваме около мнението, че при всички положения насилствената и едновременна смъртта на три милиарда човешки същества е нещо много лошо, независимо от предполагаемите ползи, които тази смърт ще донесе.
	— О — кимна Валкирия, — обединяваме се категорично.
	— Но си права, че новината е добра. Сега знаем каква е целта им. Трябва да измислим как да им попречим да я постигнат.
	Вратата зад гърба им се отвори и в помещението влезе Първосвещеник Тенебре. Детективите млъкнаха и се втренчиха в него, а той им се усмихна.
	— А! — рече. — Конфузното мълчание. — После затвори вратата зад гърба си. — Как си, Валкирия? Нещата доста се попромениха след последния ни разговор. Тъжно стечение на обстоятелствата, бих казал.
	— Не знам как изобщо сте могли да си помислите, че аз съм Вестителят на смъртта — отвърна момичето. — Действително ли смятахте, че ще се съглася да избия милиарди само заради някаква си теория?
	— Проходът не е теория, мило момиче. Той е неизбежност. Знаем, че е факт, труден за осмисляне и приемане, знаем, че не би могла да го разбереш веднага. Затова ангажирахме Драгънклоу — задачата му беше да пази Прохода в тайна възможно най-дълго. Но сега, когато вече всичко ти е ясно и можем спокойно да говорим, бих желал да ти кажа, че, да, ние наистина мислехме, че ти ще бъдеш готова да убиеш милиарди. Стига да ти бъде дадено достатъчно време, разбира се. Ако беше избрала некромантията пред елементалната магия — което също си беше реална вероятност — изборът ти щеше да забие първия клин в иначе идеалните ти отношения с твоя скелет-ментор. Тогава наистина вече щеше да ни паднеш в ръчичките и щеше да станеш изцяло наша. Щеше да разбереш всичко. Бавно щяхме да отворим очите ти за истината и величието на Прохода.
	— Въпреки всичко нямаше да избия всички тези хора.
	— Е, това е едно твърде спорно твърдение, поне в настоящата ситуация. Защото сега ние разполагаме с Меланхолия. Тя, признавам, принципно не е човек, който би оглавил списъка ми с бъдещи спасители на света, но е напълно и страстно отдадена на мисията. А това също е нещо.
	— Меланхолия е нестабилна — обади се Скълдъгъри. — За Бога, дори вие не можете да я контролирате.
	— Тя е млада — сви рамене Тенебре. — Буйна. Да, нападна Валкирия при първата възможност, която й се отвори, но това беше просто проява на някаква си детинска жлъч. Не е повод за истинска тревога. Всички сме били млади, нали така, Скълдъгъри? Помниш ли в какви приключения се забърквахме в онези дни?
	Валкирия се смръщи.
	— Вие се познавате?
	— Ама не ти ли е казал? С него бяхме приятели.
	— „Приятели“ е една твърде силна и подвеждаща дума — вметна Скълдъгъри.
	Тенебре се усмихна.
	— Добре, да кажем, че бяхме познати. В началото на войната, още преди некромантският Орден да се оттегли от бойните действия, двамата със Скълдъгъри се биехме рамо до рамо. Нали така, Скълдъгъри?
	— Ако под „рамо до рамо“ разбираш факта, че аз винаги бях една крачка пред теб, тогава да, Аурон, биехме се рамо до рамо. Не че това има каквото и да било отношение към случващото се днес.
	— Нима? Човек би помислил, че ти най-добре от всички трябва да познаваш ефекта, който миналото има върху настоящето. Но от друга страна ти си се самозалъгвал за толкова други неща, че едно повече или по-малко едва ли има значение.
	— Сега вече — рече Скълдъгъри — стана интересно.
	Тенебре премести поглед върху Валкирия.
	— Толкова гняв е насъбрал този мъж, нали? Предполагам, че това е причината, поради която враговете му толкова се боят от него. Дори бих дръзнал да направя още една крачка и да допусна, че ти самата си жива днес точно заради неговия гняв. Не ме разбирай погрешно, Валкирия, ти постепенно се превръщаш в способна магьосница и един ден сама ще бъдеш забележителен противник. Но днес на света вече има доста хора, които дават мило и драго да ти видят сметката и биха могли реално да го сторят, при това доста лесно. Самият факт обаче, че с убийството ти ще си навлекат гнева на детектива скелет, категорично ги спира да ти посегнат и е единствената причина, поради която ти все още дишаш. Надявам се, че не те обиждам.
	Валкирия го погледна право в очите и не отговори.
	— Цялата тази схема обаче се крепи на една масово разпространена заблуда, която трябва да разсеем тук и сега — продължи Тенебре. — Легендата твърди, че съпругата и детето на Скълдъгъри Плезънт били убити и по тази причина той се върнал от мъртвите, изпълнен с черна ярост и жажда за мъст. Прекрасна легенда. Романтична, плашеща — точно такава, каквато трябва да бъде всяка легенда. Естествено, единственото, което липсва в прекрасната картина, е истината.
	— Моля те — процеди Скълдъгъри. — Просветли ни.
	— Ти винаги си бил изпълнен с гняв — каза Тенебре. — Просто докато беше жив, го криеше по-добре, криеше го от любящата си съпруга и от детето, което те обожаваше. Но аз видях гнева ти, видях го на бойното поле. Там ти го оставяше да изплува. Единствено в битката позволяваше да се прояви истинското ти Аз.
	— Да ти кажа, Аурон, аматьорските психоанализи никога не са ми правели каквото и да било впечатление.
	— Не се и съмнявам. Всъщност, разполагам с доказателство за думите си. Имах специална теория за теб, Скълдъгъри. Теория, която тествах и резултатът напълно потвърди подозренията ми. Валкирия, Соломон Рийт ми каза, че когато сте се били срещу Безликите, ти си използвала бастуна му. Вярно ли е това?
	— Вярно е — отвърна момичето. — Соломон сам ми поръча да го сторя.
	— Разбира се, че сам ти е поръчал. Ако той не ти беше дал позволението си, силата, скрита в бастуна, щеше да те убие за секунда. Ти си грабнала бастуна и си използвала некроманската магия инстинктивно и без предварителна подготовка. Точно тогава Рийт е видял големия ти потенциал. Същият потенциал, който аз преди много години видях у Скълдъгъри.
	Скълдъгъри наклони глава на една страна.
	— Какви ги говориш?
	— Помниш ли Прусия? Беше само няколко месеца след сватбата ти. Хората на Меволент атакуваха Храма, в който се обучавах. Бях един от малцината оцелели. Присъединихме се към твоя отряд и поехме през планините по следите на нападателите.
	— Помня — отговори Скълдъгъри. — Трябваха ни три седмици, за да ги настигнем. Морвена Кроу беше с нас.
	— Точно така. Скъпата Морвена, единственият некромант, ставал някога член на Съвета на Старейшините. Да, тя също беше от оцелелите тогава.
	— Аз предимно с нея си общувах. Не помня с теб да сме разменили и пет думи.
	Тенебре кимна.
	— Да, приятелството ми с теб е една от най-интимните връзки, които съм имал през живота си.
	— Жалка картинка си.
	Първосвещеникът се разсмя.
	— Все едно. В крайна сметка настигнахме отряда на Меволент. Издебнахме ги и после ги нападнахме. Бях ранен в битката. Ти също беше ранен. Всички бяхме ранени, но не спряхме, о, не, биехме се и още как! Изпуснах кинжала, в който се криеше некромантската ми сила. Губех кръв, бях изтощен, кинжалът лежеше далеч от мен, точно толкова далеч, че да не мога да го достигна, а в същото време срещу ми се тътреше най-грамадният трол, който бях виждал през живота си. Четири метра висок, зелен, навлечен в дреха от съшити кожи и с бивни, дълги като ръката ми.
	— Първо, беше наполовина по-малък — вметна Скълдъгъри. — И нямаше бивни, само зъбите му бяха позагнили. И не беше трол. Казваше се Джереми.
	— Страшно те бива да разваляш хубавите истории — отвърна Тенебре. — Лежах възнак, гледах нагоре, така че тролът ми се видя точно четири метра висок. Не можеш обаче да оспориш размера на секирата, която размахваше.
	— Голямшка секира си беше — призна скелетът.
	— По-голяма от всяка друга секира, която към виждал през целия си живот.
	— О, за Бога…
	— И така, Валкирия, точно преди същата тази секира да разцепи черепа ми и да ми пръсне мозъка наоколо, Скълдъгъри се появи на сцената. Хвърли се напред, сграбчи кинжала ми и запрати петдесет сенчести стрели право в гърдите на трола.
	Скълдъгъри мълчеше.
	— Не му бях дал позволение — продължи Тенебре. — Силата на кинжала трябваше да го разкъса на парчета. Но той контролираше сенките, контролираше ги инстинктивно и без никаква предварителна подготовка, и после, когато тролът Джереми вече се беше преселил в един по-добър свят, Скълдъгъри просто захвърли кинжала и се запъти нанякъде да търси още врагове за убиване.
	Тенебре обърна очи към скелета.
	— От онзи момент нататък аз знаех, че в теб има нещо много специално. Разбрах, че трябва да те държа под око. Няколко години по-късно ние, некромантите, се оттеглихме дълбоко в Храмовете си и се окопахме там. Решихме да оставим останалата част от магьосническия свят да се избива на спокойствие без наша помощ. Не всички обаче уважиха неутралитета ни. Нефариан Серпин категорично нямаше намерение да ни остави на мира. Той и хората му обкръжиха Храма, в който живеех аз, и ни заплашиха с пълно унищожение, ако откажем да споделим с тях някои от магьосническите си тайни. Първосвещеникът ни избра мен. Аз трябваше да отида при Серпин и да го науча на онова, което той искаше да знае.
	— Червената дясна ръка — промълви Валкирия.
	Кимването на Тенебре беше почти незабележимо.
	— Мъчителна смърт, пратена на всяка жертва, посочена от ръката, стига да е на сравнително близко разстояние. Серпин беше чувал за тази магия и искаше да я притежава. Аз я направих и го научих как да я използва. По време на уроците двамата с него доста си приказвахме. Той заяви недвусмислено омразата си към теб, Скълдъгъри. Каза, че ти си единствената причина той да иска да има ръката. И тогава, в интерес на истината, аз осъзнах, че не мога да му позволя да ти стори зло. Ти имаше такъв смайващ потенциал. Не можех да допусна някакъв жалък религиозен фанатик да те убие, затова промених леко магията на ръката. Добавих това-онова. Направих така, че ако някога некромантската сила на червената дясна ръка бъде използвана лично срещу теб, то това да не е краят ти. Душата ти, самото ти същество, щеше да остане завинаги и докрай свързано с тялото ти. Ако тогава знаех, че Серпин ще изгори трупа ти и на света ще остане голият ти скелет, вероятно щях да премисля още веднъж решението си.
	— Ти си ме върнал обратно? — прокънтя кухо гласът на детектива.
	— Не. Просто създадох условия това да се случи. Ти сам се върна обратно, Скълдъгъри. Върна се чрез чистата сила на волята си. Единствено чрез нея душата ти се пробуди отново в съзнателната ти личност. След това вече тялото ти започна да се държи така, сякаш отново е цяло и ти позволи да говориш, да се движиш, да усещаш болка.
	— Ти. Ти си сторил това. Днес съм жив благодарение на теб.
	— Да, така е. Тази мисъл не те ли кара да се усмихнеш? Мисълта, че на мен дължиш всичко, което имаш и което си сега?
	Цялата фигура на Скълдъгъри някак безсилно се отпусна.
	— Какво има? — продължаваше Тенебре. — Нещо друго ли очакваше? Или може би си успял да се самоубедиш, че възкресението ти е резултат от някаква намеса свише? Навярно дори си си въобразил, че сегашният ти живот има някаква специална цел? Съжалявам, че трябва да те разочаровам, но животът ти няма никаква друга цел, освен онази, която аз предопределих за теб. И която, в края на краищата, се оказа пълна загуба на време. Разбира се, никой друг не знае всичко това. Ти си моята малка тайна. Продължих да те държа под око. Наблюдавах те как воюваш и воюваш, как гневът ги те поглъща напълно. Фантастично преживяване беше, уверявам те, особено при положение че знаех как ще завърши всичко. Имаше само един възможен изход. Аз трябваше единствено да чакам. Знаех, че ти сам ще дойдеш.
	— Окей, спри дотук — намеси се Валкирия. — Какви ги дрънкаш изобщо? Какъв изход? Какво е трябвало да чакаш?
	— Почукването на вратата — отговори Тенебре. — Некромантията уби Скълдъгъри и некромантията го върна на света. Любимите му хора до един бяха мъртви, войната беше неговият живот. Смъртта беше неговият живот. С всяка изминала година той губеше все повече и повече парченца от личността, която беше приживе. С всяка изминала година се превръщаше в някой друг. А после почука на вратата на некромантския Храм и когато аз чух почукването, разбрах, че Скълдъгъри си идва у дома.
	Гласът на Валкирия беше станал леденостуден:
	— Не.
	Той обърна гръб на предишния си живот. Облече бронята, за да скрие предишната си форма. Прие ново име, за да убие предишното си Аз.
	— Не — каза Валкирия. — Не. Спри.
	— Скълдъгъри Плезънт напусна бойното поле и през вратата на моя Храм влезе лорд Вайл.


>	29.
>	Кой познава мрака, който…

	Валкирия се втренчи в Скълдъгъри.
	— Той лъже — каза. — Знам, че лъже. Кажи ми го и ти. Скълдъгъри, кажи, че той лъже!
	— Не може да ти го каже — вметна Тенебре.
	— Млъкни! — изкрещя момичето. — Млъкни! Само още една проклета дума от теб и, кълна се в Бога, ще те убия! Скълдъгъри, погледни ме. Погледни ме!
	Скълдъгъри бавно вдигна глава и обърна към нея празните си очни кухини.
	— Прости ми — каза.
	Валкирия усети как отстъпва назад.
	— Какви ги говориш? Какво ми казваш? Какви ги говориш?! Скълдъгъри, той лъже. Лъже. Кажи му, че лъже, за Бога. Ти не си лорд Вайл. Ти се би с лорд Вайл!
	— Истинският лорд Вайл — продължи неумолимо Тенебре, — искам да кажа, живият лорд Вайл в пълната си сила, щеше отдавна да е изтрил Скълдъгъри от лицето на земята. Онова нещо, с което детективът се би, е било само едно… намерение. Изправил се е срещу самата броня. Срещу празната броня.
	— Да — изръмжа Валкирия, — и ние се сетихме за същото. Призракът на Вайл. Това е било. Призракът на лорда е контролирал бронята.
	Тенебре скри ръце в ръкавите на робата си.
	— Вайл няма призрак. Той не е мъртъв. Скълдъгъри контролира бронята.
	— Надявам се скоро да се убедиш, че това не е вярно!
	— Сигурен съм, че не го прави съзнателно — продължи Тенебре. — Не го прави умишлено. Но лорд Вайл е част от него, част от подсъзнанието му. Очевидно, тази част се е… самоотлъчила и сега е самостоятелна.
	— Това е нелепо.
	— Не, Валкирия, изобщо не е нелепо. Нашият скъп приятел Скълдъгъри си е — признай го с ръка на сърцето! — леко луд. Прекара десет месеца, търпейки изтезанията на Безликите, нали? Кажи ми, когато го спаси от измерението им, той беше ли същият дружелюбен господин, когото познаваше отпреди?
	Валкирия се поколеба.
	— Превъртял е там. Как не разбираш? Те са го докарали до лудост. И оттогава е различен, нали, нищо, че през повечето време ти се струва, че се е възстановил напълно? Ти спасяваш скелета от Безликите, той се връща, но, не щеш ли, изведнъж всички почват да говорят за Вестителя на смъртта. Това изобщо не е приятно на нашия приятел Скълдъгъри. В края на краищата, докато беше лорд Вайл, ние, некромантите, наричахме него Вестителя на смъртта. Но той ни обърна гръб, презря тази роля. А сега внезапно се връща у дома след изгнанието и се оказва, че ти, неговата безценна малка Валкирия, си на път да се превърнеш във Вестителя. Е, това вече… му идва в повече. После стечението на обстоятелствата го приближава достатъчно до старата му броня и всичката му предишна сила се пробужда за нов живот. Бронята придобива свое съзнание, изправя се и се задвижва сама. Скълдъгъри е в състояние да я контролира толкова, колкото аз и ти сме в състояние да спрем мисълта си например.
	— Но лорд Вайл е бил… Лорд Вайл е зъл.
	Тенебре сви рамене.
	— Кой познава мрака, който крие се в човешкото сърце?
	— Бил е съюзник на Меволент. Това означава, че Скълдъгъри и Серпин са воювали на една и съща страна.
	— Да, повярвай ми, аз останах най-силно изненадан от този факт. Но колкото повече научавах за ситуацията, толкова повече я проумявах. Грешка е да мислиш, че лорд Вайл беше просто Скълдъгъри в броня и с маска. Не, Вайл и Скълдъгъри са двама различни мъже. Гневът и жаждата за кръв бяха завладели напълно Скълдъгъри и той беше в пълна безизходица. И тогава в рамките само на миг личността му изчезна и на нейно място застана личността на Вайл. Вайл дойде при нас и попи учението ни, силата му започна да нараства невиждано бързо и той скоро се превърна в най-могъщия жив некромант. След това ни обърна гръб. Изостави ни. Дори не успяхме да му обясним за Прохода, но това бездруго нямаше значение за него. Той не искаше да спасява света. Искаше да го унищожи. А най-бързият начин да го стори беше да напусне Храма и да се присъедини към Меволент.
	— Серпин е убил семейството му.
	— Серпин уби семейството на Скълдъгъри. Вайл не даваше пет пари за това. За Вайл Серпин беше поредният инструмент, който да използва по пътя към целта си. Такъв инструмент за него беше и Венгос, дори самият Меволент.
	Валкирия коленичи до Скълдъгъри.
	— Знам, че той лъже. Провокира ме. Знам, че ти не си лорд Вайл. Лорд Вайл е масов убиец. Обясни ми, моля те. Скълдъгъри, моля те, просто ми обясни. Какво се крие зад тази лъжа?
	Скелетът вдигна поглед към момичето. През празните му очни кухини тя видя сенките, които пъплеха вътре в черепа му. После Скълдъгъри обърна глава към Тенебре. Сенките в главата му отново се раздвижиха.
	— Ти си ме върнал от мъртвите — изрече детективът. — Това била цялата работа. Това било решението на великата загадка, която така и никога не успях да разреша. Отговорът на големия въпрос. През цялото време този отговор си бил ти.
	— Звучиш разочаровано.
	— Ами надявах се случилото се да е следствие от нещо по-сериозно. А се оказва, че животът ми сега е резултат от някакъв си некромантски фокус.
	— Ако това ще те накара да се почувстваш по-добре, ще ти кажа, че не беше никак лесно да измамя Нефариан Серпин. Дори не бях сигурен, че магията ще сработи — никой никога не беше опитвал нищо подобно преди.
	Скълдъгъри пристъпи към Тенебре.
	— И не си казал истината на никого. През всичките тези години не си казал на никого.
	— Защо да я казвам? Какво бих постигнал така? Ако приятелите ти знаеха тайната ти, щяха да намерят начин да те убият още през войната. И моето великолепно магическо дело щеше да бъде разрушено. Фактът, че ти се разхождаш напред-назад и спасяваш света по своя си жалък начин, ми носеше удовлетворение. Сигурно така се чувстват гордите родители.
	— Как да го спра?
	— Кого да спреш? Вайл? Боя се, че не знам. Последните събития бяха напълно неочаквани за мен. Подсъзнанието си е твое. Може би ако си го пожелаеш наистина, ама наистина много силно…
	Валкирия погледна Скълдъгъри.
	— Значи е вярно? — попита с отсъстващ глас.
	Скълдъгъри се обърна към нея.
	— Да, вярно е. Казах ти, че призракът на Вайл движи бронята. В някакъв смисъл това е вярно, тъй като призракът на Вайл е моето подсъзнание. Бронята имитира мен. По-точно имитира онова, което бях.
	— Ти си лорд Вайл?
	— Да. Извинявай, трябваше да ти кажа.
	— Ти си убил майката на Гастли.
	— Да, както и мнозина други. Както сама разбираш, Гастли не знае истината по този въпрос.
	— Спри да говориш с този тон! — кресна Валкирия. — Спри да говориш така, сякаш всичко е нормално!
	— Ти какво предпочиташ да правя? Да се обливам в сълзи? Да ридая, може би? Или пък да си помълчим още? Съжалението не помага, Валкирия, а и „съжалявам“ не е достатъчно силна дума за онова, което чувствам. Целия си живот след онези дни прекарах в опити да изкупя стореното, но то не може да бъде изкупено. Нещата, които вършех тогава, бяха едно безкрайно и неизказано зло, но тогава изобщо не ми пукаше.
	— Ти… и преди си ми казвал, че си вършил ужасни неща.
	— Така е.
	— Но аз не мислех, че са били чак толкова…
	— Знам. Хайде да поговорим за това по-късно. — Скелетът се извърна към Тенебре. — Ако моето подсъзнание контролира бронята, а бронята иска да премахне вашия Вестител на смъртта, по каква причина ти още не си ме убил?
	— Ами — отвърна Тенебре, — в интерес на истината, аз може и да не съм прав. Възможно е бронята да действа напълно независимо от теб, може да е развила някакво още по-висше, самостоятелно съзнание. В този случай смъртта ти би ме лишила от много ценен съюзник, който иначе би ми помогнал да се справя с нея. Втората и — честно да ти призная — по-сериозна причина да те оставя жив е, че нямам представа как да те убия. Ако опитам и не успея, това може да насъска бронята лично срещу мен. А аз нямам намерение да умирам, не и след като Проходът е само на една ръка разстояние.
	— Значи се надяваш Меланхолия да докара Прохода преди Вайл да успее да я докопа? Това ли ти е стратегията? Стискаш палци?
	— Всички се променихме с времето, Скълдъгъри. Както обича да повтаря духовник Рийт, ние, некромантите, сме свикнали да си седим на задниците и да не правим нищо. Бая мързелива сган сме, като си помисли човек.
	— Не — отвърна Скълдъгъри. — Ти чака твърде дълго смахнатият ви план да се сбъдне. Съмнявам се, че си оставил каквото и да било на случайността.
	— Не бой се, нищо не съм оставил на случайността — успокои го Тенебре. — Меланхолия е Вестителят на смъртта. Тя е единственият некромант в историята на Ордена, постигал подобна мощ. Ти ни напусна, преди да я постигнеш, а този лорд Вайл, който в момента дебне наоколо, дори не си ти. Той е отглас, ехо от предишния Вайл, не носи пълната му сила. Ако ти лично беше облечен в бронята, вече щях да имам повод за притеснение. Но ти не си облечен в нея. Така че, ако сегашният Вайл нападне Меланхолия, тя ще го разкъса. Всъщност, как е по-добре да говорим за Вайл — като за него или като за нещото? Май няма никакво значение. Важното е, че вие двамата ще останете затворени тука, докато всичко приключи. Надявам се, че ви дадох достатъчно теми за разговор. Аз лично много мразя конфузното мълчание.
	Тенебре се обърна и вратата се захлопна зад гърба му.
	Скълдъгъри погледна Валкирия.
	— Имаш право да си разстроена — рече.
	— Не думай!
	— Трябваше да ти кажа по-рано. Знам, че разбираш защо не ти казах, но въпреки това трябваше да ти кажа.
	— Остави ме да мина през цялата тая история с Даркесата, да преживея цялата онази вина, целия онзи страх и знанието за нещата, които ми предстои да извърша и пак не ми каза нито думичка?
	— Какво трябваше да ти кажа? Ето, виж ме мен. Аз бях лорд Вайл, но сега вече всичко е наред? Това само щеше да влоши нещата. Ти щеше да узнаеш за злините, които съм вършил в онази броня и щеше да решиш, че за да оцелееш през подобен ужас, трябва да постъпваш така, както постъпвах аз тогава. Но това не е вярно. Никога не бива да допускаш да вършиш онова, което вършех аз. Там е цялата работа. Насилието, омразата и кръвопролитието се бяха превърнали в смисъл на съществуването ми. Нищо друго не ме интересуваше. Не ме интересуваше кой е врагът, стигаше ми, че имам враг. Пропадах и не знаех как да се спася.
	Валкирия опря гръб на стената и бавно се плъзна надолу, докато седна на пода. Краката не я държаха.
	— Избил си толкова много хора. Колко всъщност? Знаеш ли въобще?
	— Не. Изгубих им бройката. Всички им бяха изгубили бройката. Аз бях като теб. Некромантията ми се отдаваше без усилие.
	— Значи ти си един от онези магьосници, за които си ми разказвал. Елементали, които впоследствие могат да се превърнат в адепти.
	— Да, рядко се случва, но все пак не е невъзможно.
	— Но… Скълдъгъри, ти си добрият.
	— Прости ми, че не ти казах по-рано. Прости ми за това, че се наложи да узнаеш истината по такъв начин.
	— Какво ще правим сега?
	— Ще избягаме от тук. Още не съм сигурен как точно, но…
	— Не — спря го Валкирия. — Какво ще стане с нас двамата? Ние сме партньори. Ти си най-добрият ми приятел. Аз те обичам. Ти беше моят… Моят модел за подражание. Какво ще правя аз сега?
	Скелетът отвърна поглед настрани.
	— Ще се наложи да си намериш нов герой.


>	30.
>	Тенебре

	Не можеше да отрече. Преживяването определено си заслужаваше.
	Тенебре по природа не беше садист, но изразът на лицето на Валкирия Каин и болката в гласа на Скълдъгъри Плезънт бяха просто… възхитителни. Първосвещеникът беше крил тайната си векове наред и през това време на няколко пъти беше на косъм да я издаде. Но сега се радваше, че се беше сдържал толкова дълго. Нещо като сърбеж, който насила отлагаш да почешеш — когато накрая най-сетне го разчоплиш, удоволствието е двойно.
	Доброто му настроение обаче скоро отмина. Когато се върна в кабинета си, установи, че Вандамиър Крейвън не го чака там, въпреки че му беше заповядано.
	Това вече беше прекалено. На Тенебре му беше дошло до гуша от Крейвън и смехотворното му дзен излъчване, което беше придобил за нула време. Беше му писнало всички да се отнасят към безгръбначния червей сякаш е светец, в чийто думи се вслушва самият месия. Крейвън си беше все така духовник, а Тенебре — Първосвещеник, и йерархичният ред щеше да бъде възстановен на всяка цена.
	Тенебре седна зад бюрото си, като с всяка следваща минута чакане се вбесяваше все повече. Когато вратата най-сетне се отвори, Първосвещеникът едва се удържа да не скочи и да не стисне влезлия за гърлото.
	— Духовник Крейвън — процеди Тенебре. — Колко милостиво от ваша страна, че ме удостоихте с присъствието си.
	— Моите извинения — отвърна Крейвън с поклон. — По обясними причини по-младите некроманти са силно притеснени. Имаха нужда някой да ги успокои и да им каже, че нещата ще се подредят.
	Тенебре се навъси.
	— И този някой си ти, така ли?
	Крейвън се усмихна.
	— Аз съм там, където се нуждаят от мен.
	— Води ме при нея — нареди Тенебре и се изправи.
	Веждата на Крейвън се повдигна.
	— Ваша светлост?
	— Води ме при Вестителя на смъртта, духовник! Дойде време да поговоря с нея.
	— О, за съжаление, не мога да ви заведа. Нужен й е пълен покой.
	— Аз съм Върховният Първосвещеник на този Храм, духовник Крейвън! На мен не се отговаря с „не“!
	Нещо се мерна в погледа на Крейвън, искрица, която Тенебре никога не беше виждал в очите му, и в следващия миг изчезна.
	— Разбира се. Още веднъж покорно моля да приемете извиненията ми. Веднага ще ви отведа при нея.
	Тенебре излезе от кабинета. Крейвън го последва в коридора и заситни подире му, борейки се да не изостава ОТ дългата стабилна крачка на Първосвещеника. Без съмнение, удоволствието, което Тенебре усети, щом лиши Крей-вън от новопридобитото му достойнство, беше крайно дребнаво, но въпреки това си оставаше удоволствие, така че ъгълчетата на устата на възрастния некромант се извиха в лека усмивка.
	Още по-хубаво стана, когато навлязоха дълбоко в недрата на Храма. Тенебре махна с ръка на Крейвън да мине пръв и да води. Духовникът пое към покоите на Меланхолия, но мисълта му, че сега той ще налага темпото, се оказа сериозна грешка. Тенебре вървеше толкова бързо, че Крейвън трябваше буквално да подтичва пред него, ако не искаше Първосвещеникът да настъпва полите на робата му. Няколко пъти Тенебре успя да застъпи с крак влачещата се по пода черна материя, препъвайки Крейвън, чиято глава се отмяташе назад, а яката на дрехата рязко се впиваше в гърлото му.
	Най-сетне стигнаха до нужната врата и детинщините трябваше да престанат. Крейвън отвори вратата широко, Тенебре го блъсна пренебрежително и влезе. Меланхолия Сен Клер лежеше в изкопана насред пода яма, потопена до брадичката в непрогледна кал. На метър от нея лежеше робата й. Очите й се отвориха и се взряха в двамата мъже. Ако визитата им беше изненада за нея, то това по нищо не пролича. Момичето не помръдна дори мускул.
	— Меланхолия — смъмри я меко духовник Крейвън. — Първосвещеникът влезе в стаята ти.
	— Виждам — отвърна момичето. — Сигурна съм, че не очаквате да се изправя точно в момента.
	— Не смятам, че е необходимо — каза Тенебре.
	— Валкирия Каин е тук, нали? — попита Меланхолия. — Тя и Скълдъгъри Плезънт.
	— Да — отвърна Първосвещеникът. — Откъде знаеш?
	— Чувствам присъствието им — произнесе момичето. — Усещам енергията им. И двамата се чувстват зле, нали? Валкирия е разгневена, уплашена и наранена.
	— Да, точно така.
	Меланхолия се усмихна.
	— Прекрасно.
	— А ти как се чувстваш, дете мое?
	Меланхолия го изгледа.
	— Уморена съм.
	— Нещо боли ли те? Това е лековита кал, нали?
	— Възстановяваща кал — побърза да вметне Крейвън. — Тонизира тялото й и…
	— Знам какво означава „възстановяваща“ — сряза го Тенебре. — Питах момичето.
	Меланхолия затвори очи и главата й се залюля леко напред-назад.
	— Момичето си има име.
	Тенебре млъкна.
	— Моля?
	Очите на Вестителя останаха затворени.
	— Казах, че момичето си има име. Меланхолия. Вестителя на смъртта. Изберете си. Но няма да ме наричате „момичето“.
	— Аз съм Върховният Първосвещеник на този Храм, млада госпожице. Ще те наричам както си искам.
	Едно око се отвори сред калта и примижа опасно срещу Тенебре.
	— Попитах дали не те боли нещо — продължи Първосвещеникът. — Очаквам отговор.
	Момичето въздъхна.
	— Понякога цялата горя. Не е приятно. Боли. Калта облекчава болката.
	— Гориш? Как така гориш?
	— От белезите е.
	— А, да, белезите. Тъкмо се канех да те питам за тях.
	Крейвън пристъпи напред.
	— Мога да обясня…
	— Искам тя да ми обясни. Меланхолия?
	— Той издълба символите върху кожата ми — отвърна момичето. — Един по един, месеци наред. Болеше. Но трябваше да бъде сторено. Аз съм Вестителят на смъртта и се нуждаех от всичката магия, която можех да събера и задържа. Болката си заслужаваше. Всеки миг, в който пищях под острието, си заслужаваше.
	— Вярно е значи — обърна се Тенебре към Крейвън. — Ти си издълбал символите върху нея, за да усилиш Прилива. Затова сега тя е толкова нестабилна и трябва непрекъснато да почива и да се възстановява периодично.
	— Сторих онова, което трябваше да бъде сторено — превзето отговори Крейвън.
	Тенебре го сграбчи за робата и го блъсна в стената.
	— Арогантен глупак! Тези нива на магическа сила не са естествени за това момиче. Никой не може да предвиди до какво ще доведе това!
	Гневът заля Крейвън и той се замята, за да се изтръгне от хватката на Първосвещеника. Ако беше в друго настроение, Тенебре би намерил подобен изблик на ялова ярост за очарователно забавен. Сега обаче усети единствено отвращение. Пусна рязко Крейвън и изтри длани в робата си. Духовникът залитна назад.
	— Сторих онова, което трябваше да бъде сторено! — кресна Крейвън. — Сторих онова, за което на теб не ти стигна въображението!
	— На нея не може да се разчита — отвърна Тенебре. — Не може по никакъв начин да се предвиди кога ще успее да възстанови силата си и дали ще успее изобщо. Тя не е Вестителят на смъртта!
	Нещо връхлетя Първосвещеника, нещо черно и ужасяващо, блъсна го и преметна тялото му във въздуха. То се удари в насрещната стена и се свлече на каменния под. Агонията пропълзя от рамото към брадичката му. Счупена ключица. Може би и някое ребро. Съскайки от болка, Тенебре вдигна очи към Меланхолия, която стоеше изправена в пълния си ръст, а калта капеше от голото й тяло.
	— Аз съм Вестителят на смъртта — спокойно изрече момичето. — Аз съм онзи, когото чакахте толкова дълго.
	Мъгла падна пред погледа на Първосвещеника.
	— Не — прошепна той и в същия миг животът беше изсмукан вън от тялото му.


>	31.
>	Гориво

	Бизон Драгънклоу заизважда инструментите си за изтезание върху масата. Ножове, триончета, клещи, чудновати чукове — методично се зае да ги реди един до друг. Валкирия не сваляше поглед от него.
	Бизон постави последния инструмент до другите, после сграбчи Скълдъгъри, вдигна го на крака и го блъсна до стената, след това пристъпи към Валкирия и направи същото и с нея.
	— Вече не сте толкова корави, а? — рече, усмихна се и сред проскубаната му брада се мернаха ситните му зъби. — Бас ловя, че в момента горчиво съжалявате за начина, по който се отнесохте с мен. Сега е мой ред да ви причиня болка.
	Валкирия не отговори. Всъщност думите му минаха покрай ушите й.
	— Ама ние въобще не сме приключили с лошото отношение към тебе — обади се Скълдъгъри. — Само да се измъкнем от тия белезници и пак ти ще си ни на мушката.
	— Дори и бягството ви да беше възможно — парира Драгънклоу, — вече е твърде късно. Вестителят на смъртта ще осъществи промяната на света съвсем скоро.
	— Мечтай си.
	— Промяната е факт, неизбежен от научна гледна точка.
	— Е, такова животно няма.
	Драгънклоу прекъсна заниманието си около масата и се извърна към скелета.
	— Твърдиш, че понятие „факт, неизбежен от научна гледна точка“ не съществува?
	— Именно.
	— А какво ще кажеш за гравитацията? Ако пусна към пода една ябълка, тя няма да падне, така ли?
	— Не е задължително да падне.
	— Ставаш смешен.
	— Фактът, че ако пуснеш ябълка към пода сто пъти поред и тя сто пъти падне, изобщо не означава, че ще падне и на сто и първия път.
	— Аз те мислех за разумен човек.
	— Аз съм си разумен, но ти какво, не си ли чул? Също така съм и луд. Лудостта ми помага да виждам нещата в специфична перспектива.
	— Сега ще ти кажа какво смятам да направя — рече Драгънклоу. — Смятам да те разчленя.
	— Първосвещеникът ви ме иска здрав.
	— Първосвещеникът те иска жив. Нямаше нищо против да те наранявам, колкото преценя.
	— Ако отделиш костите ми една от друга, съзнанието ми ще се разтвори в небитието и ще изчезне.
	— Не се тревожи, ще оставя по-голямата част от тялото ти непокътната. Тялото и главата например. Може само да ти откача челюстта. Така няма да бръщолевиш толкова.
	— Не възлагай големи надежди.
	— Ще те доведа до безпомощно състояние и после ще се заема с разчленяването на помощничката ти.
	— Аз не съм му помощничка — промърмори Валкирия.
	— Тя ми е съратничка в битките — кимна Скълдъгъри. — Боя се обаче, че няма да имаш възможност да изпълниш нито една от заплахите си. Двамата с Валкирия ще сме свободни само след няколко минути и тогава ще ти се прииска тука да имаше още неколцина магьосници да те пазят.
	— Така значи — рече Драгънклоу. — А дали би бил така добър да ме светнеш как точно възнамерявате да се освободите?
	— Точно в момента отварям ключалката на белезниците ми.
	— Тия ключалки не се отварят без ключ.
	— Така се твърди.
	— Ти обаче си по-добре осведомен, може би?
	— Аз винаги съм по-добре осведомен.
	— И с какво отваряш ключалката, ако смея да попитам? С клечка за зъби? С фиба?
	— С капачката на химикалката ти.
	Драгънклоу се засмя.
	— Аз нямам химикалка.
	— Вече нямаш, да. Но допреди малко имаше една в джоба на робата си, не помниш ли?
	Смехът на некроманта заглъхна. Ръцете му трескаво запретърсваха джобовете му.
	— Лъжеш. Никаква химикалка не съм имал.
	— Металната щипка на капачето е с идеален размер — продължи Скълдъгъри, а изразът на лицето на Драгънклоу явно страшно го забавляваше. Скритите зад гърба му ръце леко помръдваха. — Ще се освободя след около четирийсет секунди и после ще ти се стъжни.
	— Лъжеш — повтори Драгънклоу. — Дори и да съм имал химикалка в джоба, ти няма как да си ми я взел.
	— Е, това не е съвсем вярно, не мислиш ли? Когато преди малко ме блъсна до стената, застана достатъчно близо до мен.
	— Не може да си я взел. Няма начин…
	— Би ли млъкнал за малко? Стигнал съм до едно трудно място.
	Скълдъгъри наклони глава на една страна. Валкирия долови тихото подрънкване на метал в метал.
	Драгънклоу грабна един нож от масата и пристъпи до момичето.
	— Спри — нареди на детектива. — Спри веднага или тя умира.
	— Няма да я убиеш — отвърна Скълдъгъри, — защото, ако я убиеш, само след трийсет секунди аз ще убия теб. А ти не искаш да умираш, не и сега, когато Проходът е толкова близо.
	Драгънклоу притисна острието до шията на Валкирия. Тя усети студенината му върху кожата си.
	— Спри. Спри!
	— Двайсет секунди, Драгънклоу — продължи Скълдъгъри. — И що за смешно име е Драгънклоу? Смешно почти колкото брадата ти.
	Острието потъна милиметри надолу, после застина, а в следващия миг Драгънклоу блъсна момичето настрани и се нахвърли върху скелета. Валкирия обаче също направи крачка, изрита здраво некроманта в глезените и го препъна. Драгънклоу изквича и падна, като при това тресна брадичката си право в коляното на Скълдъгъри, който ловко беше пристъпил напред. Некромантът буквално отскочи от крака на скелета и се срина безжизнен на пода.
	Скълдъгъри клекна гърбом до него и започна да рови из робата му.
	— Никаква химикалка не си вземал — обади се Валкирия.
	— Не — призна скелетът. — Той въобще нямаше химикалка. Добре се справи, между другото.
	Момичето кимна, но не отговори.
	Скелетът напипа ключовете и докато се изправи на крака, белезниците вече бяха паднали от китките му. Той побърза да освободи и Валкирия и тя усети как магията се връща при нея и изпълва тялото й. Прекрасно усещане.
	Детективът отвори вратата, надникна навън, после направи знак на момичето да не мърда, докато той се увери, че е безопасно да излязат. Валкирия загледа Скълдъгъри, своя най-добър приятел, докато той се промъкваше до ъгъла на коридора, и се опита да отнесе към него всички кошмарни истории, които беше слушала за делата на Вайл. Скелетът беше спасявал живота й, тя беше спасявала неговия живот, чувстваше се по-близка с него, отколкото с когото и да било на света. Ако на земята съществуваше човек, който винаги я разбираше, това беше Скълдъгъри и тя никога не се беше съмнявала в него. Но сега…
	Двама некроманти завиха иззад ъгъла на коридора и скелетът се разправи с тях. Нападна ги хищно и грозно, двамата магьосници в черни роби не успяха да издадат и звук. Валкирия притича до него, прекрачвайки двете тела на пода, и двамата продължиха напред. Скълдъгъри беше в страшно лошо настроение. Момичето отлично го разбираше.
	Изведнъж, преди да успеят да реагират, пред тях се разтвори двойна врата и шестима некроманти пристъпиха в коридора. Не изглеждаха особено изненадани от факта, че тийнейджърка и скелет се мотаят необезпокоявани из Храма. Шестимата се наредиха в права линия, рамо до рамо, черните им роби прошумоляха едновременно и полите им легнаха на пода така, че магьосниците заприличаха на едно-единствено черно същество с шест глави.
	— Мислехте си, че ще ви пуснем да излезете от тук живи? — попита един от тях.
	Валкирия и Скълдъгъри останаха напълно неподвижни в очакване некромантите да направят първия ход. Момичето се съсредоточи върху пръстена на ръката си, готова да издигне срещу некромантите стена от сенки и да поеме с нея ударите, които без съмнение щяха да последват.
	И тогава некромантите като един бръкнаха под робите си и измъкнаха автомати.
	— Проклятие — успя да каже Скълдъгъри, преди шестимата да открият огън.
	Валкирия покри главата си с ръце, когато първите куршуми се забиха в тялото й. Тя заотстъпва под напора на картеча, магическите дрехи на Гастли я пазеха като броня. Още и още куршуми я удряха по ръцете, но тя не ги свали от главата си, плътно ги притисна пред лицето си, за да не допусне нито едно попадение. Скълдъгъри й говореше нещо, но тя не го чуваше от трясъка на стрелбата, после почувства как ръката му я сграбчва и я дръпва далеч от огъня зад поредния ъгъл. Притисна я до стената.
	— Добре ли си? — попита я бързо, а ръцете му трескаво проверяваха тялото й за рани. — Улучиха ли те?
	Валкирия поклати глава. Не й стигаше въздух да проговори. Нещо прелетя и отскочи от пода точно до краката им. Момичето нямаше време дори да разбере какво е, но Скълдъгъри светкавично протегна ръка. Гранатата избухна, но скелетът улови експлозията и я изолира в плътен балон от въздух. Опасността отмина, той премахна магията и в коридора се разнесе само безвреден облак пушек.
	Двамата се обърнаха и побягнаха в обратната посока.
	Драгънклоу също беше изпълзял в коридора и вървеше бавно, подпирайки се на стената. Видя ги да приближават и очите му се разшириха. Ръката му бръкна в джоба на робата.
	Валкирия се втурна към него. Още двама некроманти се появиха от някакъв съседен коридор, чийто вход тя току-що беше подминала. Те също вдигнаха оръжията си, но момичето ги остави на Скълдъгъри. Чу зад гърба си охкания и викове от болка, но не спря да тича към Драгънклоу. Той извади от джоба си пистолет, пистолетът на Скълдъгъри, вдигна го с трепереща ръка срещу нея и стреля. Куршумът прелетя далеч, момичето замахна, измести въздуха и изби оръжието от дланта на некроманта. Пистолетът падна, а Валкирия се блъсна с всичка сила в Драгънклоу, лакътят й с хрущене се заби в лицето му. Той с хъхрене отскочи назад, но момичето се беше впило в него и продължи да го удря и удря, докато тялото му не падна на пода, а ръцете му се отпуснаха безсилно.
	В следващия миг Скълдъгъри я стисна с една ръка и я повлече подире си, пистолетът се вдигна от пода и литна към дланта му — без да спира движението си, той се обърна и стреля зад гърба си. Автоматите на шестимата буквално сееха куршуми в коридора зад тях, от стените хвърчеше мазилка, вдигаха се облачета прах. Детективите стигнаха до следващия коридор, свърнаха по него и бягаха, докато не установиха, че той е без изход. Обърнаха се, но беше твърде късно. В отсрещния край пристъпиха некромантите.
	И тогава онзи от шестимата, който беше застанал най-далеч, изведнъж се изпъна като струна и тялото му се скова. Автоматът се изплъзна и падна от пръстите му. Валкирия се смръщи, когато с втория некромант от редицата се случи същото, после и с третия, докато накрая и най-близкият до тях рязко издиша и лицето му стана бяло като платно. Шестимата останаха прави и неподвижни, пребледнели като стената зад тях. После започнаха да падат, един по един, сякаш през телата им премина някаква вълна.
	Скълдъгъри внимателно пристъпи и потърси пулса на един от падналите.
	— Мъртъв е — рече с лека изненада.
	Вдигна един автомат, прекрачи първия мъртъв некромант и продължи напред, докато стигна изхода на коридора, по който преди малко бяха дошли. Пръстенът на ръката на Валкирия беше студен като лед.
	В Храма цареше пълна тишина. Крачеха напред, а зад всеки ъгъл намираха още и още мъртви тела в черни роби. Бизон Драгънклоу лежеше проснат, вперил в тавана невиждащи очи.
	Една двойна врата пред тях се разтвори и на пътя им пристъпи Меланхолия. Усмихваше се.
	— Нали е забавно?
	Скълдъгъри вдигна автомата и пръстът му легна на спусъка.
	— Ти ли стори всичко това?
	— Трябваше ми малко сила — сви рамене Вестителят. — Малко тоник, да ме вдигне на крака. Валкирия знае за какво говоря, нали, Валкирия? Пръстенчето ти буквално гори от студ, усещаш ли? Е, аз цялата горя така. Опияняващо е. Но не се тревожете, не съм ги избила всичките. Оставих си достатъчно, които да треперят над мен.
	— Арестувана си — изрече Скълдъгъри.
	— Не ставай глупав. Сега ще ви убия, а после ще спася света.
	— Като отнемеш живота на половината хора на планетата.
	— Приказката за омлета и яйцата помниш ли я, скелете? — Откажи се. Предупреждавам те за последен път.
	Меланхолия се разсмя, поклати глава и отвори уста да отговори, но Скълдъгъри натисна спусъка. Меланхолия рязко потъна назад в облак от мрак, когато гърмът от откоса огласи коридора, а гилзите се посипаха с трясък на пода. Скелетът изпразни пълнителя, хвърли оръжието в краката си и щракна с пръсти. В дланите му лумнаха пламъци. Валкирия се подготви да използва сенките на пръстена.
	Облакът се разсея. Меланхолия стоеше на мястото си невредима.
	— Играеш мръсно — рече. — Харесваш ми.
	Скълдъгъри хвърли огнено кълбо към нея, но мракът от ръката й погълна пламъка. Скелетът измести въздуха и я блъсна, а тя в отговор запрати срещу него копие от мрак. Той се извъртя и копието го пропусна на косъм. Валкирия запрати сенките срещу Вестителя, но под краката на Меланхолия се надигна вълна от катранена чернота. Потоци от мрак се изстреляха от вълната, движеха се толкова бързо, че не беше възможно да бъдат избегнати. Единият се стовари върху Валкирия и я събори. Вторият блъсна скелета право в гърдите, удряйки го още два пъти, докато Скълдъгъри се мъчеше да се изправи.
	Вълната се сниши и остави Меланхолия на пода. С едно махване на ръката Вестителят запрати потопа от мрак срещу скелета. Черната вълна се разплиска по пода, превърна се в пипала, които сграбчиха детектива и го запратиха надалеч по коридора.
	Валкирия измести въздуха, използва го като опора, надигна се и се хвърли срещу Меланхолия. Малко остана да я достигне, когато между двете се издигна стена от мрак. Валкирия не успя да спре навреме, удари се в стената и тя я всмука. Момичето се замята, опита се да се отскубне, но сянката беше гъста и страшна като плаващи пясъци. Ръцете и краката на Валкирия се оплетоха неспасяемо, тя се изпъна назад, за да държи главата си по-далеч от мрака. Изведнъж коридорът цял се освети от лумнали пламъци и момичето усети, че отново е свободна. Падна на земята и зърна Меланхолия, която отбиваше поредната атака на Скълдъгъри. Скелетът я беше доближил плътно и се стараеше да я въвлече в ръкопашна схватка.
	Меланхолия продължаваше да запраща сенки и срещу двама им, но оръжията й вече не бяха наситеночерни, а сивкави и прозирни. Некромантката очевидно изпадаше в паника, опитваше се да си освободи място за действие. Ако успееше, щеше да ги атакува така, че детективите нямаше да могат да се защитят. Скълдъгъри се бореше да ограничи максимално обхвата й, влагайки в усилията си всичките си способности, решимост и късмет. Да, способностите на скелета никога не му изневеряваха, а решимостта му беше несломима. Над късмета си обаче той нямаше власт.
	Поредното трескаво движение на Меланхолия запрати сенчесто пипало право срещу детектива. Той го видя и се наведе да го избегне, но пипалото не се разтегна до максималната си дължина, сви се рязко и малко преди да се отдръпне, перна скелета отстрани по главата. Той залитна, Меланхолия удари пак и го запрати надалеч.
	Нещо тежко се стовари върху Валкирия и я притисна към пода. Тя се помъчи да го отхвърли, но безуспешно. Огромна маса сенки я държаха прикована. Момичето ругаеше и се напрягаше, но не можеше да помръдне.
	Скълдъгъри простена. Меланхолия му причиняваше нещо. Мрак като дим се заизвива от маншетите на ръкавите му, изпод яката му, между копчетата на ризата. Но тогава Валкирия зърна изражението на лицето на Меланхолия. Вестителят се мръщеше, но не от напрежение, а от любопитство. Каквото и да се случваше със Скълдъгъри, то нямаше нищо общо с Меланхолия.
	Изведнъж скелетът рязко се надигна, гръбнакът му се изви като дъга и от гърдите му блъвна тежък, плътен поток от мрак, който се усука и подобно на водовъртеж се отля в отсрещния ъгъл. Мракът образува фигура, после мрачната опашка се откъсна напълно от скелета, фигурата се уплътни и се изправи напълно самостоятелна. Висок строен мъж, облечен от главата до петите в черна броня, която пълзеше и се извиваше на вълнички по тялото му. Валкирия зяпна.
	Лорд Вайл не се беше крил в пещера или в някоя своя стара бърлога. Беше се крил вътре в самия Скълдъгъри.
	Меланхолия отстъпи назад, а очите й се разшириха от страх. Лорд Вайл протегна ръка, ръката му се удължи безкрайно в черно острие, което полетя към Вестителя. Тя изпищя, отбивайки удара с последни сили. Вайл я нападна отново и отново, при всеки негов удар тя отстъпваше и залиташе, косата беше паднала върху очите й. Мракът, който притискаше Валкирия към пода, изведнъж изчезна и момичето се изправи и загледа как Меланхолия бяга от лорда като уплашена сърничка.
	— Помогни ми! — извика Вестителят. — Не му позволявай да ме убие! Моля те!
	Вестителят на смъртта молеше за помощ. Единственият човек на света, който имаше силата и намерението да убие три милиарда души, молеше някой да застане на нейна страна и да я спаси. Валкирия нямаше да й помогне. Не можеше да го стори. Щеше да остави Вайл да я убие. Това беше единственият начин да спаси всичките обречени от Прохода човешки животи.
	— Валкирия! — проплака Меланхолия. — Помогни ми!
	И изведнъж Валкирия установи, че тича, тича право срещу лорд Вайл, макар че всяка частичка от здравия й разум й крещеше да спре. Тялото й обаче не слушаше, а продължаваше напред. Вайл само махна с ръка и Валкирия полетя обратно назад. Тялото й се преметна във въздуха, тя видя как изпод робата на Меланхолия се надигат нови сенки, после изведнъж усети как въздухът се измества под нея, променя посоката на тялото й и осъзна, че лети към Скълдъгъри, който я улови в прегръдката си и залитна леко.
	Десетки сенки се понесоха от Меланхолия към лорда. От неговата броня изведнъж изникнаха десетки сенчести пипала, готови да прихванат всяка атака. Меланхолия пристъпваше напред, изправена в пълния си ръст, и сега беше застанала на една ръка разстояние от Вайл. Оръжията-сенки, остри и закривени, натискаха, замахваха, удряха и отблъскваха. Още сенки израстваха от ръцете им, от краката, от телата и още, и още, докато двамата заприличаха на странни уродливи насекоми, нападащи се на живот и смърт с непрекъснато увеличаващ се арсенал от нови оръжия.
	Меланхолия се усмихваше. Косата все така скриваше лицето й, но тя определено се усмихваше и Валкирия вече виждаше причината за усмивката й. Сенките на Вестителя ставаха все по-плътни и големи, полека избутваха лорд Вайл назад крачка по крачка. В края на краищата, лордът не беше завършено същество. Това пред Меланхолия беше просто бронята на лорд Вайл — старата некромантска сила на Скълдъгъри, придобила самостоятелно съзнание. Ако самият жив Скълдъгъри беше облечен в бронята, Меланхолия щеше да срещне достоен противник. Но бронята беше празна, а Вестителят на смъртта за първи път осъзнаваше колко е могъща всъщност.
	Сенките зад гърба на Меланхолия се събраха в тялото й като във фокус и блъвнаха от гърдите й, удариха се във Вайл и го отнесоха в противоположния ъгъл на коридора. Лордът беше захвърлен с такава сила, че когато се блъсна в двойните врати по пътя си, те се разхвърчаха на трески, изтръгнати от пантите. Сенките се дръпнаха и потънаха в Меланхолия, тя се обърна към Валкирия и Скълдъгъри и им се усмихна.
	— Вие ми спасихте живота — рече през смях. Мракът я обви и тя изчезна точно в момента, в който Вайл, вече на крака, се хвърли отново към нея. Ръцете му уловиха само пуст въздух.
	Скълдъгъри направи крачка и закри Валкирия с тялото си.
	— Спри — рече.
	Лорд Вайл, бронята, спря и се обърна към него.
	— Искам да си вървиш — каза Скълдъгъри. — Ти си част от мен, а аз искам да си вървиш. Преди векове ти обърнах гръб завинаги и нямам никакво намерение да те оставям да продължиш да съществуваш. Твоето време отдавна изтече.
	Вайл запрати сянка, която удари скелета.
	— Ей! — изкрещя Валкирия. — Ей! Какво правиш, мътните те взели?
	Четири копия от мрак щръкнаха от главата на Вайл, Валкирия се обърна и побягна. Копия полетяха след нея, тя затича на зигзаг, мъчейки се да ги избегне. Три я пропуснаха, но четвъртото се заби в гърба й. Черното палто отрази силата му, но ударът събори момичето на пода.
	Чуха се викове и тропот. Барикадите на некромантите бяха паднали. Агентите на Убежището нахлуваха в Храма. Вайл наклони глава на една страна точно по маниера на Скълдъгъри. После водовъртежът на сенките го обви и той изчезна.


>	32.
>	Страшна нощ в Хагард

	Валкирия седеше прегърбена на един паднал надгробен камък с ръце, пъхнати дълбоко в джобовете, забила поглед в земята. Край нея сновяха секачи и магьосници, влизаха и излизаха от Храма. Още не бяха започнали да изнасят телата. Тя не искаше да е наблизо, когато започнеха.
	Гледаше как Скълдъгъри разговаря с всички, как кима и сочи, как дава заповеди. Не можеше да проумее как изобщо беше възможно каквото и да било от случилото се и последните часове. Искаше й се да върне времето назад, да бъде отново в момента, преди да узнае истината. Само ако не беше тръгнала след Рийт, ако не му беше позволила да я надвие… Тогава Тенебре нямаше да има възможност да развали всичко. Скълдъгъри се обърна и закрачи към нея, а Валкирия усети как й се догади, сякаш вътрешностите и бяха почнали да гният.
	— Добре ли си? — попита скелетът.
	Момичето кимна.
	— Рийт и Крейвън са в неизвестност, както и куп други, не знаем точния им брой. Разпратих екипи да претърсват наоколо, но не ми се вярва да открием нещо. Прибираме се в Убежището да докладваме на Старейшините.
	— Без мен — отвърна Валкирия.
	— Моля?
	— Казах, без мен. Уморена съм, насинена съм и искам да си ида вкъщи. Не ми пука повече за цялата тая история. Този път ще оставя други да спасяват света.
	— Слушай, знам, че ти се събра много, но…
	— Достатъчно — поправи го момичето и стана на крака. — Събра ми се достатъчно. За последните няколко дни ме накълцаха до смърт, после ме излекува чудовище, което преди време ми прави дисекция на живо, Соломон Рийт, когото мислех за приятел, ми заби нож в гърба, а после… и ти.
	— Валкирия…
	— Абсолютно нищо от онова, което се каниш да кажеш, не може да ме накара да се почувствам по-добре, така че не се хаби.
	— Трябва да разбереш, че…
	— Не искам да говоря с теб — каза момичето и се отдалечи.
	Можеше да се обади на Флетчър, но не й се занимаваше да измисля лъжи, с които да обяснява лошото си настроение. Помоли един познат магьосник да я закара до града, после хвана автобуса. Отпусна се на една седалка, скръстила ръце и опряла чело до хладното стъкло на прозореца. Автобусът минаваше през бабуни и я разтърсваше. Момичето не мислеше за нищо. Просто гледаше напред и оставяше автобуса да я отведе до Хагард.
	Слезе и пое напряко през тъмния парк, вместо по ярко осветената Мейн стрийт. Не желаеше да разговаря с никого. Искаше единствено да вземе малката си сестричка от креватчето й и да я гушне.
	Нито една лампа в дома й не светеше, колите ги нямаше пред гаража. Валкирия си отключи и влезе през входната врата. Домът й беше пуст, семейството й го нямаше. Отиде в стаята си, но от отражението също нямаше и следа. Тя се смръщи, извади телефона, набра номер и зачака.
	Отсреща вдигнаха и Валкирия чу собствения си глас:
	— Ало?
	— Аз съм — рече. — Къде си? Къде са всички?
	— В болницата сме — отвърна отражението.
	Ужасът протече през Валкирия като електричество и ръката й стисна телефона.
	— Какво? Какво е станало? Нещо с Алис ли? Сериозно ли е?
	— С Алис всичко е наред — спокойно отговори отражението. — Става дума за майка ти. Днес следобед някой я е нападнал и ограбил.
	Валкирия цялата изстина.
	— Нападнал? Кой? Смъртен ли?
	— Да, смъртен. На Мейн стрийт. Много тъпо място за грабеж. В Хагард не обират никого ей така, на улицата. Твърде малко градче е. Ударил я е. Тя е добре, но я доведохме в болницата за всеки случай. Всички сме тук в момента.
	— Колко е зле?
	— Ами има синина на бузата.
	Валкирия стоеше неподвижно насред стаята си и се мъчеше да открие смисъл във всичко, което чуваше.
	— Кой го е направил? — попита. Изненада се колко кротко прозвуча гласът й.
	— Дочух само фамилията му. Някой си Мур. Не е местен. От полицията казаха, че колата му се повредила тук. Татко и мама били излезли, татко влязъл в аптеката за нещо, а мама останала на улицата с Алис в количката, Мур претичал и й дръпнал чантата. Мама не я пуснала, Мур я ударил по лицето, измъкнал й я, обърнал се и налетял право на татко. Татко го хвърлил през витрината на аптеката. Хората от линейката му налепили пластири на всички драскотини и го предали на полицията.
	— Значи Мур е още тук? В Хагард?
	— Доколкото знам, да. Обадиха се на татко…
	— Спри да го наричаш така.
	— Извинявай. Обадиха се на баща ти и му казаха, че повдигат на Мур обвинение в нападение и побой. Затворен е в участъка.
	Валкирия стоеше напълно неподвижно, притиснала телефона до ухото си. Тялото й беше напълно безчувствено.
	— Там ли си още? — попита отражението. — Трябва да затварям. Баща ти ме чака.
	— Трябваше да ми се обадиш.
	— В сградата на болницата не е позволено да държиш мобилния си включен.
	— Трябваше да ми се обадиш в момента, в който си разбрала какво е станало.
	— Никога не си ми давала подобна заповед.
	— Трябваше сама да се сетиш.
	— Не е моя работа да се сещам за каквото и да било. Както ти непрекъснато ми повтаряш, аз не съм истинска. Нямам собствени мисли. Правя само онова, което ми е заповядано.
	— Тогава прави, каквото ти е заповядано! От този момент нататък ти заповядвам да ме уведомяваш незабавно, ако с някого от семейството ми се случи нещо.
	— Добре. Какво възнамеряваш да правиш?
	— В смисъл?
	— Сега. Какво възнамеряваш да правиш сега?
	— Ти как смяташ?
	— Смятам, че си изпълнена със страшен, страшен гняв. Смятам, че ще влезеш с взлом в полицейския участък и ще причиниш болка на човека, който е наранил майка ти.
	Валкирия не отговори. Прекъсна разговора и напусна къщата.
	Тичаше и се чувстваше странно. Сякаш висеше някъде отгоре и наблюдаваше как тялото й се движи по своя воля. Гледаше се как тича из тесните пресечки на Хагард, как умишлено се държи настрани от главните улици, далеч от хората. Сенки прелитаха над главата й, ту я скриваха, ту се дърпаха от нея, тя тичаше, привидение в черно, с мисъл за убийство в сърцето.
	Участъкът беше слабо осветен. Валкирия го приближи отстрани, прескочи оградата и тупна на паркинга. Не видя жива душа. Дори колите бяха малко. Избегна ловко охранителната камера и хукна към най-близкия прозорец. Изведнъж вече не се чувстваше отделена от тялото си, напротив. Гледаше през собствените си очи, усещаше колко й е студено, как яростта изгаря вътрешностите й като буца лед. Пипала от мрак се плъзнаха под крилото на прозореца, Валкирия изви китката си, резето щракна под натиска на пипалата и прозорецът се открехна. Момичето измести въздуха и се издигна нагоре, влезе през отвореното крило и се озова в ярко осветена тоалетна сред наситения мирис на дезинфектант.
	Отиде до вратата и се ослуша. Някъде звънеше телефон. Някъде дълбоко се долавяха човешки гласове.
	Пристъпи в коридора. Сградата не беше голяма и Валкирия съобрази, че арестантските килии би трябвало да са възможно най-далеч от главния вход, така че свърна надясно. Зави зад един ъгъл, чу приближаващите се стъпки на полицай и хлътна в някакво помещение. Стая за разпити, както й се стори. Изчака, докато стъпките се отдалечиха, после се измъкна и продължи по коридора. Най-сетне стигна до три боядисани в убито бяло стоманени врати с прозорчета от подсилено стъкло. Първите две килии бяха празни. В третата един мъж лежеше на нара.
	Сенките се провряха в ключалката и строшиха механизма, а Валкирия влезе в килията още преди Мур да успее да вдигне глава от възглавницата. Вратата се затвори плътно зад гърба й.
	Крадецът я загледа, както беше легнал. Млад мъж, едва навършил двайсет, кльощав, с лоша подстрижка и трапчинка на брадичката. На бузата си имаше тънка драскотина с марля и лейкопласт отгоре. Лявата му ръка беше превързана. Мъжът се надигна и се изправи, без да сваля поглед от момичето, и се смръщи от изненада. Валкирия вдигна длан към охранителната камера в ъгъла и изпрати острие от сенки право в окуляра. Мур направи крачка назад.
	— Какво беше това? Какво беше това? Коя си ти?
	Момичето пристъпи напред, ръцете й — успоредно на бедрата, раменете — отпуснати. Отвътре чувстваше студ. Дълбоко в нея всичко беше сковано от лед. И тогава гласът проговори в нея.
	Убий го.
	Валкирия пристъпи към мъжа и замахна с разтворена длан, китката й направи въртеливо движение. Улучи го в челюстта, цялото му тяло отхвръкна и се тресна в стената. „Якия шамар“ — така наричаше Скълдъгъри този удар. Мощен като кроше, но без риск да си счупиш кокалчетата. Беше ново оръжие в арсенала на Валкирия, усвоено в дните след като Танит премина на страната на лошите. Момичето загледа как Мур се мъчи да се изправи на крака. Коленете му го предадоха и той отново падна. Челюстта му висеше отпусната, гледаше със замътен поглед. Тя чакаше. Най-сетне той тръсна глава и очите му отново загледаха ясно. Вдигна глава към нея и Валкирия видя как и неговият гняв започва да расте.
	Мур се отблъсна от стената и се хвърли към нея. Момичето го остави да я улови, да я притисне, а след това лакътят й рязко се заби в лицето му. Веднъж, два пъти, три пъти. Мъжът я пусна, но Валкирия се беше впила в него безжалостно, лакътят й продължаваше да удря и да удря, тялото му се отпусна, но тя продължаваше насила да го държи прав. Мур се опита да извика, но момичето го удари в гърлото и той почна да се дави. Валкирия не му даваше възможност дори да замахне, не му позволяваше и да я отблъсне и да се отскубне от нея. Ударите й се сипеха отгоре му, удари с лакът, удари с чело. Сред жалните му изквичавания, слухът й долови ниско ръмжене. Миг по-късно осъзна, че ръмжи самата тя. Не спря да удря. Лицето й беше цялото в кръв, но кръвта не беше нейна и тя не спря да удря. Този мъж беше нападнал майка й. Този мъж беше нападнал майка й.
	Убий го.
	Мур вече лежеше на пода, Валкирия го беше възседнала и пръстите й се стягаха около гърлото му. Силите бяха напуснали младия крадец. Опитите му да я отхвърли от себе си или да охлаби хватката й бяха абсолютно безплодни. Той беше слабият, а тя — силната. Леденият студ в стомаха й пламтеше. Тя му говореше, думите се процеждаха през стиснатите й зъби, но тя сама не ги чуваше и не разбираше какво казва.
	Ръцете му махаха безпомощно. Очите му се извъртяха и се показа бялото. От устата му пръскаше кръв и лига. Лицето му постепенно ставаше мораво на цвят.
	Убий го, прошепна гласът в главата й.
	Палците на момичето потънаха в гръкляна на мъжа. Сигурно така се беше чувствала Меланхолия, когато Валкирия беше в ръцете й. Власт, чиста власт, чиста и красива. Тя изпълни съществото й, наелектризира го, смеси се с яростта й и я накара да се усмихне, точно както Меланхолия се беше усмихвала.
	Тогава Валкирия смръщи вежди, ясно видя ръцете си да стискат гърлото на Мур, видя как животът напуска тялото му. Рязко дръпна длани от него и със залитане се изправи на крака. Мъжът се извъртя на една страна, кашляйки и борейки се за всяка глътка въздух.
	Гласът го нямаше вече. Беше изчезнал от съзнанието й. Внезапно страшно й прилоша.
	Мур се повлече по пода възможно по-далеч от нея, припълзя до стената и се прилепи в ъгъла. Ръцете на Валкирия трепереха. Коленете й се тресяха. Главата й пулсираше.
	— Ако някога отново те видя в този град — изрече момичето, — ще се върна и няма да те пожаля. Стой далеч от тук. Стой далеч от майка ми. Или, кълна се в Бога, ще те убия.
	Мъжът се сви цял на кълбо, момичето се обърна и излезе от килията. Върна се по стъпките си, провря се през отворения прозорец, едва стъпи на паркинга и повърна неконтролируемо. Краката й бяха омекнали, не можеше да стои права. Ченгетата щяха да дойдат скоро и да я намерят паднала тук. Осъзна, че плаче.
	Отгоре й легна сянка и скри лунната светлина. Сийлън я повдигна, взе я в прегръдките си, сякаш беше перце, и я отнесе в мрака.
	Двамата стояха в задния двор на дома на Валкирия. Тя гледаше вампира, той гледаше нея. Нощта беше топла. Плисъкът на вълните долиташе откъм кея.
	— Следил си ме — каза момичето.
	Сенките открояваха острите черти на лицето му. Вампирът-момче не отговори нищо. И нищо не отрече.
	— Правиш го постоянно, нали? Следиш ме. Наблюдаваш ме.
	— Бдя над теб — отвърна Сийлън. — Но само нощем. Само когато си уязвима.
	Валкирия поклати глава.
	— Това не е редно — каза. — Не се прави така. Не бива да наблюдаваш хората. Не искам да ме шпионираш повече.
	— Трябва да съм сигурен, че си в безопасност.
	— Не ми трябва закрилата ти.
	Той не отговори. Вместо това попита:
	— Уби ли го?
	Тя се поколеба.
	— Не.
	— Искаше ли да го убиеш?
	— Да.
	— Звучиш така, сякаш те е срам от това. Не бива. Ти носиш мрака в сърцето си, точно като мен.
	— Не е вярно.
	— Естествено, че е вярно. То е част от теб самата. Не можеш да го отхвърлиш.
	Валкирия дочу шум от пристигаща кола.
	— Идват си — каза. — Трябва да вървя вече.
	— Няма да те оставя.
	— Не искам да дебнеш нито мен, нито семейството ми.
	— Побързай, вече си отключват.
	Валкирия дари вампира с един последен продължителен поглед, после се обърна и влезе през задната врата, втурна се нагоре по стълбите и чу как входната врата се отваря, а гласът на майка й долетя от антрето. Отиде до прозореца и надникна навън. Не виждаше Сийлън в мрака, но знаеше, че не е мръднал от мястото си.


>	33.
>	Уилоу Хил

	Когато преди двайсет години старческият дом „Уилоу хил“ затвори врати, на никого не му беше мъчно. „Уилоу хил“ беше студено място с безкрайни коридори, пропито с тежки, незаличими миризми, което заразяваше и питомците си, и медицинския си персонал с опасно висока степен на пълна апатия. Тела, някога млади и силни, бяха захвърлени там, и едва забележимо протестирайки, започваха да се подчиняват на авторитети, които не бяха в състояние да се грижат за тях нормално. В „Уилоу хил“ хората се предаваха. В „Уилоу хил“ на всички спираше да им пука.
	Некромантският Орден беше купил старческия дом още преди десет години, но не беше сторил нищо, за да спре бавната разруха, която сякаш се просмукваше в стените му и ги подкопаваше отвътре. Бяха го оставили да се руши. Бяха оставили местните хлапета да трошат с камъни стъклата на прозорците му и да рисуват със спрейове графити по фасадата. Единственото, което собствениците не допускаха, беше вътре да влизат хора, за да преспиват. Никой не знаеше кога Орденът ще има нужда от временно убежище и на магьосниците не им се искаше да се разправят с нашествие от смъртни в сградата, когато подобна нужда възникнеше.
	Лично Крейвън много харесваше старческите домове. Допадаха му тишината и покоя им, неподвижният им застоял въздух. Но най-много от всичко обичаше смъртта, която се носеше из тези сгради като избледнял, но вечен спомен.
	Братята му некроманти — трийсет и четири на брой в момента — се бяха събрали в помещението, което някога е било трапезария. Крейвън стоеше до вратата и се вслушваше критично в поне десет различни разговора, после бавно пристъпи към центъра и зачака всички да замълчат. Когато се възцари пълна тишина, той се прокашля, затвори очи и тъжно поклати глава.
	— С най-дълбоко прискърбие — изрече, — трябва да ви съобщя, че Първосвещеник Аурон Тенебре се върна днес към вечния поток на съществуването.
	Сред некромантите се разнесе шокиран шепот, а Крейвън продължи:
	— Лорд Вайл го уби, преди да нападне Вестителя на смъртта, нашата спасителка. Но тя е достатъчно силна, за да се пребори с него. За съжаление, Първосвещеник Тенебре не успя да стори същото.
	— Къде е тялото му?
	Крейвън се навъси и затърси с очи кой беше прекъснал тържествената му реч. Рийт. Разбира се, кой друг би могъл да бъде.
	— Не успяхме да се доберем до него, духовник Рийт — отвърна, — но аз видях края му с очите си. Първосвещеник Тенебре вече не е сред нас. Днес е ден на дълбока скръб.
	— Напълно съм съгласен — каза Рийт, — защото не изгубихме само Тенебре, нали така? Още над четирийсет братя са мъртви.
	— Ужасна трагедия.
	— „Трагедия“ ли наричаш загубата им? Меланхолия ги уби. Аз я наричам „убийство“.
	Крейвън придоби шокирано изражение и хвърли поглед към Меланхолия. Тя седеше с отпусната на гърдите глава, вдигнала качулката на робата си. За миг на лицето й сякаш се изписа лека усмивка. Крейвън отново се обърна към множеството.
	— Убийство? Как така убийство? Та това е Вестителят на смъртта. Тя освободи нашите братя от гнета на земното и ги върна към вечния поток на съществуването, защото имаше нужда от тяхната сила и смелост, за да срази лорд Вайл и псетата от Убежището. Уверявам ви, че всеки един от загиналите ни братя беше подготвен да стори тази жертва и аз съм сигурен, че те са приели съдбата си с радост.
	— Вестителят всъщност не им остави никакъв избор — отвърна Рийт.
	— Нямах време да им оставям избор — всички очи се обърнаха към Меланхолия, която продължаваше да седи с наведена глава. — Съжалявам, че убих всички тези хора. Познавах ги до един. Ще ми липсват, но знам, че скоро пак ще се срещнем, точно както скоро ще срещна отново и Първосвещеник Тенебре. Аз нося… отговорност, духовник Рийт, отговорността да осъществя Прохода. Той е единственото, което има значение в момента. Сигурна съм, че точно вие най-добре от всички знаете, че трябва да направим всичко необходимо, за да осигурим спасението на света.
	— И ти действително мислиш, че си точният човек, избран да осъществи това спасение?
	— Не знам. Честно казано, не знам. Имам своите съмнения. Дълбоко под всичката тази мощ аз съм си все аз, все същата Меланхолия Сен Клер. И аз имам страхове, духовник. Боя се, че няма да бъда достатъчно силна, нито достатъчно храбра, боя се, че ще се поколебая точно в мига, в който се нуждаете най-силно от мен. Не искам да ви разочаровам, духовник.
	Крейвън не се усмихна, макар че устните му потрепнаха. Гледаше как лицето на Рийт потъмня, а в очите на всички други некроманти наоколо вече се четеше ново, по-дълбоко разбиране към Меланхолия. Беше дръпнала майсторска реч.
	— От Убежището ще ни търсят под дърво и камък — проговори Крейвън и привлече отново вниманието върху себе си, — но докато сме тук, сме в пълна безопасност. Още четири дни. Само от толкова имаме нужда. Нека агентите на Убежището ни търсят до изтощение. Няма да ни открият. Няма да открият и никой, който да знае къде сме. Докато сме тук, докато се държим един за друг, ще бъдем непобедими и ще спасим света.
	Той сключи ръце и затвори очи, когато започнаха да го аплодират. Аплодираха го.
	Обърна се и излезе от трапезарията. Белият секач го последва по петите. Това беше новата му задача — личен телохранител на Вандамиър Крейвън. Крейвън беше сигурен, че, макар и да не го показва, Секачът се чувства дълбоко поласкан от честта, която му бе оказана с това задължение.
	Пред погледа му се изви вихър от сенки и когато те се разнесоха, разкриха Соломон Рийт, застанал насред коридора със скръстени на гърдите ръце.
	— Ти видя, значи?
	Крейвън забави крачка.
	— Моля?
	— Смъртта на Тенебре. Видя със собствените си очи как Вайл го уби?
	— Да. Да, видях със собствените си очи. Стана за секунда, трябва да сме благодарни за това.
	Крейвън обърна лице към един от мръсните прозорци, проточили се по дължината на коридора.
	— Всичко се промени, нали? Няма връщане назад. Вече не. Аз… имам нужда от доверен човек, който да бъде моя дясна ръка, Соломон. Дали ти не си този човек?
	Рийт изсумтя презрително.
	— Не мисля, че съм аз.
	Крейвън го погледна в очите и се усмихна.
	— Да, и аз не мисля, че си ти, приятелю. Помежду ни никога не е имало друго, освен неприязън и недоверие. Години, пропилени в глупави детинщини, и за какво? От гордост? От суета? Не зная. А виж докъде се докарахме. Днес. В един кюп. Но ти — на най-ниското стъпало в йерархията на Храма, а аз — пророк, на когото се възхищават, на когото гледат като на водач, като на Първосвещеник.
	Ръцете на Рийт се отпуснаха.
	— Прощавай, какво каза? Кой точно гледа на теб по този начин?
	— О, ами те. Братята некроманти. Те чакат от мен отговори, които не мога да им дам.
	— Защото не ти си Първосвещеникът.
	— Ако не съм аз — отговори Крейвън кротко, — то кой тогава е?
	Рийт се навъси.
	— Крейвън, ти си духовник. Изгубихме Първосвещеника си, скоро ще ни бъде избран нов. Такъв е редът.
	— Ти би ли чакал някой непознат да дойде и да поеме контрола? Ако останем заедно, ако се държим един за друг, не ни трябва никой външен.
	— Имаш предвид, ако останем заедно под твоята власт.
	— Тогава няма аз да бъда Първосвещеникът — нетърпеливо отвърна Крейвън. — Това, в края на краищата, е само една титла. Едно име. Всички тия дребнави игри на власт са напълно безсмислени. О, с какво упоение потъвах сам в тях в дните, когато очите и сърцето ми бяха още затворени! Но сега прогледнах. Пътят пред мен е чист. Вестителят на смъртта ще ни обедини, приятелю. Ако не можеш да повярваш в мен, то повярвай поне в нея.
	— Тя уби собственоръчно трийсет и осем от нашите братя.
	— За което току-що поднесе извиненията си.
	— Тя е нестабилна.
	— Тя постепенно се адаптира.
	— Тя има психически проблеми. А какво ще кажеш за нивото на силите й? В един момент едва може да повдигне ръка, а в следващия хората край нея се разхвърчават като есенни листа. Как се очаква да осъществи Прохода при положение че дори не е в състояние да каже колко дълго ще може да се задържи на крака?
	— Аз вярвам в нея.
	— Аз — не.
	— Това е… тревожно.
	— Не, просто е разумно.
	— Меланхолия е Вестителят на смъртта. Да, нещата не се развиват така, както винаги сме очаквали. Доста мръсна се оказа цялата тази работа. Но е истина и се случва пред нас. Момичето има силата да доведе всичко до край.
	— Дано да е така! Ако не се справи, ако се провали, друг шанс няма да имаме. Никога. Те вече знаят какво преследваме, знаят каква е целта ни. Ако продължим към Прохода, а Меланхолия не успее, ще ни преследват като кучета, никъде по света няма да можем да се скрием. Ще разрушат Храмовете ни, ще унищожат учението ни, ще ни довършат. Дано тя да е избраната, духовник Крейвън.
	— Тя е.
	— Защото ако не е тя, трябва да я убием веднага и да видим какво още можем да спасим от Ордена.
	Очите на Крейвън се разшириха.
	— Какво?
	— Ако спрем, ако спрем веднага, още днес, все още можем да овладеем нещата. Ще поемем вината — аз, ти, Меланхолия, останалите. Ще си понесем наказанието. Но братята и сестрите ни по света няма да пострадат и ще можем да продължим да търсим истинския Вестител на смъртта.
	— Меланхолия е избраният истински Вестител!
	— Не, тя е един Вестител твое производство.
	Крейвън млъкна.
	— Това е последният ни шанс. Ако съществува и най-малкото съмнение, че тя е избраната, трябва да приключваме с това и да се пожертваме в името на общото благо на Ордена.
	— В моето съзнание няма и сянка от съмнение, че тя ще се справи.
	— Е, в моето съзнание съмнението е доста сериозно.
	— Враговете ни затягат обръча около нас — гневно го пресече Крейвън. — Трябва да ги спрем. Трябва да отвърнем на удара. Вместо това ние отново се разправяме, при това в момент, в който не можем да си позволим подобно нещо — той въздъхна и отново се обърна към прозореца. — Остави ме. Уморен съм.
	Рийт помълча, но не мръдна от мястото си.
	— Крейвън, ще бъда много милостив към тебе и няма да ти счупя челюстта заради думите, които току-що ми каза. Нещо повече, ще забравя, че въобще си ги казал и ще те върна малко назад. Смяташ, че трябва да отвърнем на удара и да атакуваме враговете си, нали така? Как точно може да стане това? От Ордена са останали трийсетина некроманти и нито един от тях няма бойни умения. Но дори и да имаха, кого точно трябва да атакуваме, как смяташ? Убежището? Агентите му? Плезънт и Каин може би? Или пък лорд Вайл? Какво ще кажеш, да нападнем него, а?
	Крейвън се извърна рязко.
	— Вземате ме на подбив, духовник Рийт.
	— О, да, точно така, духовник Крейвън, и, уверявам ви, вас човек лесно може да ви вземе на подбив! Нямате ни най-малка представа какви точно ги говорите, нали? Смятате, че щом издавате заповеди, значи вече сте лидер. Е, да те светна, слънчице. Не става така.
	— Вие сте безочлив до безобразие.
	— Ти не си Първосвещеникът, Вандамиър. Ако враговете ни действително затягат обръча, тогава това е възможно най-подходящият момент Меланхолия да предизвика Прохода. А ако при този опит стане ясно, че силите й са твърде нестабилни за изпълнението на тази задача, момичето трябва веднага да бъде ликвидирано.
	— Говориш опасни думи.
	— Слава Богу тогава — отвърна Рийт, — че не ти си шефът, защото тогава щях наистина да съм загазил.
	После се врътна на пети и се отдалечи, лишавайки Крейвън от възможността да стори пръв същото. Крейвън остана на мястото си, взрян през непрогледния от мръсотия прозорец, цял тресящ се от гняв.


>	34.
>	Валкирия и Флетчър

	Сутринта настъпи и Валкирия се събуди. Наметна халата си и слезе на долния етаж. Мобилния си остави на нощното шкафче. Не искаше никой да й звъни. Майка й закусваше. Алис лежеше в столчето си, сложено върху кухненската маса.
	— Как се чувстваш? — попита Валкирия.
	Майка й се усмихна.
	— Добре съм. Всички вече можете да спрете да се притеснявате за мен. Преди малко ми се наложи буквално да изтикам баща ти през вратата, та да иде на работа. Той може да бъде наистина мил, стига да поиска — усмивката й помръкна. — Какво ти се е случило?
	Валкирия примигна насреща й.
	— Моля?
	— Това синина ли е?
	Валкирия се измъкна набързо в антрето и се погледна в огледалото. Ясна овална синина се беше появила на мястото, където челото й беше срещнало лицето на Мур. Момичето се взря напрегнато в самата себе си, после се върна в кухнята.
	— Снощи си ударих главата — рече.
	— Как си я удари?
	Валкирия сви рамене.
	— Ами знаеш как става. Събудих се внезапно, обърнах се бързо на грешната страна и…
	— Кошмар ли сънува?
	— Не помня. Ти как спа?
	— Не много добре — призна майка й. — Но откакто се появи малката госпожичка, вече свикнах на режим само с по няколко часа сън на нощ — тя остави препечената филийка и гушна Алис. — Ти вчера беше страхотна — обърна се към Валкирия. — Точно за това си говорехме с Дез одеве. Колко беше спокойна и овладяна само, как се погрижи за Алис, докато ние с баща ти се щурахме насам-натам като мухи без глави… Благодаря ти, мила.
	Валкирия се усмихна неуверено. Отражението й е било до семейството й вчера, то е помагало, когато са имали нужда от нея. Истинската Валкирия обаче беше твърде заета да се оправя с другия си живот, в който най-добрият й приятел се беше оказал масов убиец.
	Качи се обратно горе, избра малък лечебен камък от запасите, с които я беше снабдил още Кенспекъл, съблече се и влезе да си вземе душ. Внимателно попи с гъбата разтварящия се порест камък и после я притисна до челото си. Синината съвсем скоро щеше да изчезне, точно като толкова много други наранявания, които беше получавала. Погледна дланта на дясната си ръка, където Били Рей Сангуайн я беше порязал с магическия си бръснач. Все още носеше белега. Той никога нямаше да изчезне. Помисли си за Танит и се зачуди как ли е. Много й липсваше. Липсваше й усещането, че на света има някой, с когото може да си поговори истински.
	Водата беше гореща и галеше приятно тялото й. Момичето затвори очи и подложи лице под водната струя. Стоя дълго така, напълно неподвижна. После се доизкъпа, излезе изпод душа, грабна една хавлия и прецапа боса през площадката. Влезе в стаята си, подсуши се и облече чифт развлечени дънки и тениска. Мобилният й зазвъня. Беше Флетчър. Отново. Валкирия дори не пипна телефона.
	В следващата секунда момчето се материализира пред нея.
	Валкирия направо подскочи, после направи рязко крачка напред и побърза да затвори вратата на стаята.
	— Какви ги вършиш, да му се не види? — прошепна. — Някой от нашите можеше да е при мен!
	— Не отговаряш на обажданията ми — отвърна Флетчър.
	— Бях под душа!
	— Звъня ти от дни. Вал, последния път, когато те видях, ти лежеше полумъртва в Убежището, покрита със собствената си кръв от главата до петите. Поболях се от тревога.
	— Знаеш, че всичко се оправи — сопна му се момичето.
	— А дали не заслужавам малко повече от това да знам, че всичко се е оправило, а? Не заслужавам ли да те видя?
	— Флетчър, сериозно, моментът не е подходящ за тоя разговор.
	— Гастли ми каза, че Меланхолия е избягала. Ще я хванат, знаеш, че ще я хванат. В момента всеки един жив магьосник извън Ордена е ангажиран в издирването й.
	— Не в това е проблемът.
	— Какво не е наред тогава?
	Валкирия се разсмя.
	— Всичко не е наред! Нищо не е наред! Просто искам да ме оставите на мира.
	Телепортаторът се вгледа напрегнато в нея, после отиде до бюрото й и пусна музика на компютъра. Увеличи звука докрай.
	— Сега можем да говорим спокойно — рече.
	— Намали го веднага — озъби се Вал кирия. — Нямам намерение да докарвам и главоболие на майка ми, и без това й се събра достатъчно.
	— Какво имаш предвид?
	— Вчера са я нападнали на улицата. Тя е добре, добре е, всички сме добре. Някакъв опитал да й вземе чантата и я ударил, полицаите го хванали, някой си Мур. Снощи го навестих в килията му.
	Флетчър я зяпна.
	— Какво си направила?
	— Той е нападнал майка ми. Какво се предполагаше да направя? Да оставя да му се размине?
	— Но на него не му се е разминало, Валкирия. Заловили са го. Бил е арестуван. Затворен в килия. Какво му стори?
	Момичето го погледна в очите и не отговори нищо.
	— Какво му стори? — повтори Флетчър и пристъпи напред.
	— Нараних го — отвърна Валкирия. — За малко да го убия. Извади късмет, че го пощадих.
	Флетчър поклати глава.
	— Не е за вярване.
	— Повтарям, ако не си схванал от първия път. Той е нападнал майка ми.
	— И ти за малко не си го убила?
	— Той си го заслужаваше.
	— Какво? Я повтори? Заслужавал си го е? Ти сериозно ли? Отишла си при смъртен с магическата си сила и бойната си подготовка, смазала си го от бой почти до смърт и си спокойна? И би го направила отново, така ли?
	— Никой не може да посяга на семейството ми.
	— Прекарваш твърде много време със Скълдъгъри. За него подобно поведение е нормално — да гази наред, да минава през трупове. Но ти? Това не си ти. Ти не си такава!
	— Не ме познаваш достатъчно.
	— Очевидно не те познавам, да! Онази Валкирия, която си мислех, че познавам, щеше да почне да спори, само ако намекнех, че проявява излишно насилие. Тя със сигурност никога не би сторила онова, което ти си направила.
	— Ако ще ми четеш конско, отсега ти казвам да си го спестиш.
	— О, не бих и мечтал за подобно нещо! Никога не бих си въобразил, че мога да ти казвам какво да правиш! Защото ти всичко знаеш, нали? Знаеш точно какво да правиш, а останалите наоколо са направо щастливи да ти позволяват да си я караш по твоему!
	— Какви ги приказваш?
	— Скълдъгъри укори ли те, задето си влязла с взлом в полицейския участък? Накара ли ти се, задето си пребила беззащитен смъртен затворник? Не? Не съм изненадан. Защото той би направил абсолютно същото!
	— О, разбирам — възкликна Валкирия. — Кенспекъл вече го няма и сега ти си се нагърбил със задачата да ми обясняваш кога съм минала границата, така ли?
	— Все някой трябва да ти го обяснява. Няма да е Скълдъгъри, това е ясно. Гастли е твърде зает. Надявах се на Танит, но и на нея вече не мога да разчитам. Нужен ти е някой, който да те озаптява.
	— И този някой си ти, така ли? — засмя се момичето. — Ти си моята съвест, а, моят морален компас? Господи, положението е по-лошо, отколкото си мислех. Въобще не съм казала на Скълдъгъри какво направих с Мур. Не желая да говоря с него. Не желая да говоря с никого.
	— Е, бъди сигурна, че няма да стоя и да бездействам, докато ти вършиш неща, за които после ще съжаляваш.
	— Я си направи една услуга. Не се бъркай. Мислиш си, че и двамата заедно сме на пангара? Е, не е така. Само аз съм на пангара. Това е положението.
	— Аз съм обвързан с тебе, Валкирия. Не е толкова просто, колкото го представяш.
	— Ами да го опростим тогава.
	Флетчър се вторачи в нея.
	— Искаш да скъсаме?
	— Не знам — отвърна момичето и в гласа й се надигна предизвикателна нотка. — Може и да искам, особено ако не престанеш да ми мрънкаш и да се оплакваш непрекъснато.
	— Внимавай.
	— Какво да внимавам? Да не нараня деликатните ти чувства? Защото ти си една ранима душа?
	— Внимавай да не кажеш нещо, което после няма да можеш да си вземеш назад. Ядосана си. Не мислиш трезво.
	— Чудесно си мисля, Флетчър. Може би действително трябва да скъсаме. Може би ни е нужна промяна. И без това твърде дълго бяхме заедно. Трябваше да сме скъсали много отдавна.
	Момчето поклати глава.
	— Ядосана си. Не го мислиш наистина.
	— Напротив.
	— Не, не го мислиш. Престани да се държиш като последната глупачка.
	— Глупачка? — изсъска момичето. — Глупачка значи? Не ми говори така. Не смей да ми говориш така! С теб късаме, Флетчър. Дотук бяхме.
	— Чакай малко. Успокой се. Помисли си пак. Много си ядосана и приказваш каквото ти дойде на езика в момента.
	— Ядосана ли? Въобще не е въпросът в момента, нещата назряват от сума ти време. От доста отдавна искам да скъсаме, просто досега не го бях осъзнала толкова ясно. Мислиш си, че ни е добре заедно, нали? Че сме влюбени млади гаджета, от ония, най-сладникавите? Е, аз не съм от типа приятелки, които те гледат в очите с обожание.
	— Вал, поеми си дъх, брой до десет и…
	— Изневерявам ти със Сийлън.
	Флетчър замръзна, а Валкирия на секундата съжали. Не просто съжали. Отврати се от онова, което каза. Отврати се от думите, които изрече. Изстина, като видя какъв израз придоби лицето на момчето. Отврати се от самата себе си. Прииска й се насила да върне времето назад, да изтрие казаното, но нямаше как, думите бяха излезли от нея, беше се разкрила и сега продължаваше да говори, да приказва някакви неща, които дори не чуваше, но после отново погледна Флетчър в лицето и млъкна.
	— Какво? — изрече момчето, а гласът му беше глух, съвсем глух.
	В гърдите на Валкирия се надигна нещо, което й попречи да заговори отново. Усети как от очите й потекоха сълзи. Плачеше. Кога за последно беше плакала? Флетчър я погледна още веднъж и сам узна отговорите на всичките си въпроси. Лицето му се изопна.
	— Мислех, че ме обичаш — каза.
	— Флетчър, съжалявам.
	— Но защо?
	— Не знам… Не съм сигурна…
	— Трябва да знаеш. Трябва. Ти винаги знаеш какво правиш. Винаги знаеш и защо точно го правиш. Затова и винаги се оказваш права. А цялата ти самоувереност се крепи на факта, че винаги се оказваш права. Така че кажи ми защо си постъпила така?
	— Не знам.
	— Лъжеш. Много добре знаеш.
	— Флетчър, това няма значение.
	Той се изсмя с ужасен смях.
	— За теб може и да няма, Вал, но за мен има огромно значение. Пука ли ти изобщо? Искам да кажа, да, в момента плачеш, виждам сълзите ти, но това не са сълзи за мен. Плачеш, защото се чувстваш зле. Плачеш за себе си, защото и мислиш само за себе си. За себе си и за никой друг. Винаги е било така, нали? Светът се върти единствено около теб, защото ти просто си една абсолютна егоистка.
	— Не исках да те нараня.
	— Дори не ти е минало през ума, че ще бъда наранен, когато разбера. Въобще не си се и сетила за мен. Защото си погълната напълно от мисълта за себе си, това известно ли ти е? Винаги си си била такава, но досега аз нямах проблем с това, защото аз самият бях напълно погълнат от мисълта за теб. Какъв глупак съм бил само, а? И сега, фрас, разкарваш ме и аз вече ясно виждам истинската картинка. Ти никога не правиш нищо за другите, нали? Никога не си причиняваш дори най-малкото неудобство заради някой друг. Ние, останалите, си причиняваме такива неудобства. Това ни прави добри хора. А ти? Ти спасяваш света, но не си добър човек. Въобще не знам каква си.
	— Флетч, моля те…
	— Какво ме молиш? Моля те, спри да ме караш да се чувствам виновна? Леле, прощавай. Извинявай. Не разбрах, че ти съсипвам деня. Може би трябва да изприпкаш при Сийлън… Той ще те успокои.
	Валкирия поклати глава.
	— Нещата въобще не стоят така.
	— О, значи не ме зарязваш заради него?
	— Не те зарязвам заради никого.
	— На него това известно ли му е?
	— Малко ме интересува какво му е известно.
	— Въобще не съм изненадан, че малко те интересува.
	— Слушай, можеш да си стоиш тука и да ме обиждаш колкото си искаш, но истината е, че нещата между нас с тебе не вървят от известно време.
	— Е, аз за първи път чувам, че не вървят.
	— Разбира се, че за първи път чуваш. Просто никога не си искал да слушаш какво имам да ти казвам.
	— А, да, бе. Окей. Схванах. Всъщност, аз сам е трябвало да се досетя, че нещата отиват към раздяла. Може би е трябвало да разчета знаците и да предвидя, че ще скъсаш с мен всеки момент?
	— Точно така — отвърна момичето.
	— Значи от твоята гледна точка излиза, че за всичко съм виновен аз.
	Валкирия отклони поглед настрани и въздъхна.
	— Виж сега колко естествено се получава — продължи момчето. — Ти никога не грешиш. Никога не изглеждаш като себична егоистка, защото вината за ситуацията винаги е у някой друг, но никога у теб. Какъв съм глупак, Валкирия, как не се сетих! Моля да ме извиниш.
	— Не бъди такъв.
	— Какъв?
	— Не се дръж като първокласник. Стига си се цупил и самосъжалявал. Приятелката ти скъса с теб. Хубаво. Такива неща стават всеки ден. Порасни и карай нататък.
	— С други думи, да се държа като теб. Защото ти си една истински зряла личност, контролираш нещата и поемаш пълната отговорност за всичките си действия. Такава си си ти, нали? Малката госпожица Съвършена.
	— Никога не съм казвала, че съм съвършена.
	— Но тази мисъл не те напуска, абсолютно сигурен съм, ей Богу!
	— Не ставай смешен.
	— Всъщност, защо да не си въобразяваш, че си съвършена? Нима през последните две години аз не ти повтарях всеки Божи ден колко красива и умна си, как си най-изключителното момиче, което съм срещал? Нима Скълдъгъри не ти набива непрекъснато в главата колко си велика, каква могъща магьосница си, какви смайващи дарби имаш? Всеки, който те зърне, остава страшно впечатлен от теб, защото си самоуверена и способна. Можеш да направиш всичко, което поискаш. За една нощ си се превърнала от гимназистка в магьосница. Наследница си на Древните. Некромантите още не са разбрали как се казваш, но вече те номинират за позицията на невероятно могъщия месия, когото чакат от векове. При положение че всички на света са буквално луди по теб, Валкирия, аз съм направо изненадан, че толкова дълго време остана с нещастник като мен.
	— Е, тук си напълно прав — гневно отвърна момичето. — Изненаданите ставаме двама.
	Очите на Флетчър бяха пълни със сълзи, но той не заплака.
	— Какво сега? Ако очакваш просто да се телепортирам, жестоко се лъжеш. Ти си тази, която ме напуска, така че ти трябва да си излезеш от тук първа. Давай, Вал. Махай се.
	Настъпи дълго мълчание и Валкирия се замисли за всички други неща, които искаше да му каже. Но не ги каза. Вместо това кимна, обърна се, закрачи и само миг по-късно вече стоеше на вратата на стаята. Тогава осъзна, че все пак трябва да добави още нещо. Не можеше да остави всичко да свърши така, в гняв, с усещането за изгарящия му поглед, впит в тила й. Тя отново се обърна.
	— Все още си ми мил — каза.
	— Да не ти пука — отвърна момчето, навлякло отново маската на обичайния си нагъл непукизъм. — Скоро ще ти мине. Гледай Скълдъгъри и се учи от него, както винаги си правила. Той е смел и ти си смела. Той е безчувствен и ти си безчувствена. Той е безмилостен и ти си безмилостна. Браво, Валкирия, у теб има толкова емоции, колкото у един мъртвец.
	Флетчър скръсти ръце и се ухили по обичайния си предизвикателен начин, само че този път усмивката му изглеждаше зла. Валкирия излезе от стаята. Когато от вратата погледна още веднъж зад гърба си, телепортаторът вече беше изчезнал.


>	35
>	Обучението на близначките

	Валкирия си изяде обяда, макар че изобщо не й се ядеше, и излезе на разходка с Алис. Пое по Мейн стрийт, скрита зад слънчевите си очила, напълно пренебрегвайки милите погледи и усмивките, които й отправяха хората наоколо. Всеки искаше да погали Алис и, съответно, да губи времето на по-голямата й сестра. Разбира се, всички бяха научили за нападението над майка им. В малките градове новините плъзват бързо.
	Каръл и Кристъл се появиха иззад един ъгъл и веднага видяха Валкирия. Късно беше да се крие.
	— Чухме за майка ти — почна Кристъл. — Тя добре ли е?
	Валкирия кимна.
	— Добре е. Повече се е изплашила, според мен, отколкото я е заболяло.
	— Кой я е нападнал? — прошепна Каръл. — Магьосник ли е бил?
	— Не, най-обикновен негодник.
	— Човек никога не би помислил, че нещо такова може да се случи тук — продължи Кристъл. — Е, има сбивания пред кръчмите, но не и грабежи по улиците. Кара те да осъзнаеш, че никъде не си в безопасност, как мислиш?
	— Не е зле да вземате малко уроци по самозащита — отвърна Валкирия, обърна количката и пое към вкъщи.
	— А, достатъчно е ти да ни обучиш как да правим магии — предложи Каръл.
	Братовчедка им поклати отрицателно глава.
	— Нали вече говорихме за това…
	— А ще научиш ли Алис да прави магии? — попита Каръл.
	— Ъм, не. Не смятам да го правя.
	— Не смяташ? Но може да си промениш мнението?
	— Ами не, имам предвид, че не искам да я уча на нищо. Искам да си бъде нормално момиче.
	— Но съществува малка възможност някой ден да я научиш?
	— Ами… предполагам, че…
	— Значи е тотално нечестно да не искаш да обучиш нас двете.
	Валкирия въздъхна.
	— Да, знам, но…
	— Преподай ни само по някой и друг урок, да речем за няколко часа, днес следобед. Ако не усвоим нито един трик до края на деня, значи не се справяме, но поне ще знаем, че сме опитали.
	— Магиите не са трикове, Каръл.
	— Извинявай, фокуси исках да кажа.
	Кристъл смушка сестра си.
	— Фокуси се правят по кабаретата. Онова, което Валкирия умее, се нарича „магия“. Е? Ще ни обучаваш ли? Малко, само за няколко часа?
	При нормални обстоятелства Валкирия щеше да отговори категорично „не“, но в момента имаше нужда от нещо, е което да запълни безкрайното свободно време, което внезапно й се беше отворило. Въздъхна отново.
	— Добре. Само за няколко часа.
	Близначките разцъфнаха в огромни усмивки.
	— Може ли и Флетчър да дойде? — попита Каръл.
	— Ъм, ние с Флетчър скъсахме.
	— О, това е ужасно. Той ли те заряза?
	— Не, просто скъсахме.
	— Той вижда ли се с някоя друга в момента?
	— Не вярвам.
	— Може ли да ми дадеш телефона му?
	— Смятам, че в момента иска да бъде оставен на мира.
	— Защо те заряза?
	— Не той ме е…
	— Може би те е сметнал за твърде незряла?
	— Никога не е споменавал…
	— Колко време ти трябваше да преодолееш раздялата?
	— Ами, не съм сигурна, че още съм я…
	— Кога се разделихте?
	— Преди три часа.
	Близначките я зяпнаха.
	— Толкова си смела — рече Каръл.
	— Плака ли? — попита Кристъл. — Ако ти се плаче, не се притеснявай да плачеш пред нас.
	— Благодаря ви — отвърна Валкирия, — но мисля, че вече съм добре. Среща на плажа след половин час, какво ще калете?
	— Трябва ли да носим нещо? — попита Каръл.
	— Само акъла си.
	Сестрите придобиха объркано изражение.


	Половин час по-късно Алис вече си беше у дома, а Валкирия и братовчедките й се събраха на най-отдалечения край на плажа, където пясъкът преминаваше в остри камъчета. Бяха чудесно скрити от външни очи. Каръл и Кристъл излъчваха нетърпение.
	— Елементалната магия представлява въздействие върху въздуха, огъня, водата и земята — заобяснява Валкирия. — За начало ще поработим върху контрола над въздуха и първото, което трябва да запомните, е, че всичко в този свят е свързано. Елементите на съществуването са вплетени един в друг. Между отделните пространства около нас има разломни линии и когато откриете опорна точка при някой от елементите, натискате там.
	— Не разбирам — рече Кристъл.
	— Не ти трябва да разбираш — поправи я Каръл. — Трябва просто да го правиш.
	— Ъм, всъщност, наложително е да разбираш — обади се Валкирия. — Магията е навсякъде около нас, но единственият начин да я използваме, е като разберем как точно действа. Прилича на точна наука.
	— Мразя точните науки — рече Каръл.
	— И аз предпочитам театралния кръжок — подкрепи я Кристъл. Тя щракаше с пръсти отново и отново, но нищо не постигаше. — Няма ли някоя магия, за която човек не трябва да се учи и упражнява толкова много? Пръстенът, който носиш, също е магически, нали? Не можем ли да използваме него?
	Валкирия се усмихна.
	— Боя се, че не. Това е некромантия.
	— Трябва ли да учим, преди да можем да я практикуваме? — попита Каръл.
	Братовчедка им се поколеба.
	— Всъщност не, но…
	— Значи е по-лесно от това да изместваш въздуха?
	— Това, че някоя магия е по-лесна за изпълнение, не означава, че е по-добра. Силата, придобита без труд, си има и обратна страна.
	— Звучи ми точно като за нас — рече Кристъл, без да я слуша. — Може ли да пробвам?
	— Аз… трябва да ти дам разрешение, за да използваш пръстена.
	— Хубаво. Дай ми разрешение. Моля те, Стефани!
	Братовчедките й я гледаха с широко отворени молещи очи — номер, който, както Валкирия отлично знаеше, минаваше пред родителите им, но страничният ефект от него беше, че караше момичетата да приличат на стреснати златни рибки. Валкирия сви рамене.
	— Кристъл — рече, — давам ти разрешение да използваш този пръстен — после изтегли некромантския пръстен от пръста си и го подаде на братовчедка си.
	С отворена от възхита уста, Кристъл оглежда пръстена цяла минута, преди да си го сложи. Челото й веднага се набръчка.
	— Ох — каза. — Студен е.
	— Некромантията е магия на смъртта — обясни Валкирия. — Повярвай ми, когато е близо до мъртвец, пръстенът става още по-студен.
	— Това е отвратително.
	Каръл посегна.
	— Дай и аз да опитам.
	Кристъл дръпна ръката си.
	— Чакай си реда. Та, какво точно прави пръстенът, Стефани? Трябва ли да кажа някакво заклинание, или да направя нещо?
	Валкирия внимателно се огледа, за да се убеди, че наоколо няма жива душа.
	— Никакви заклинания. Освен студа на пръстена, усещаш ли и нещо друго? Във връхчетата на пръстите например.
	Кристъл присви очи и размърда пръсти.
	— Не знам — каза. — Струва ми се, че да.
	— Виждаш ли сенките ни ей там? Опитай се да ги сграбчиш.
	— Сериозно?
	— Опитай.
	Кристъл прехапа устни, после клекна и стисна шепа пясък от купчинката, върху която беше паднала сянка.
	— Правилно ли го правя?
	— Не съвсем — призна Валкирия.
	— Мой ред е — обади се Каръл.
	— Чакай малко — отвърна Кристъл, сграбчвайки още и още пясък. Раздразнението й растеше.
	— Стефани, нейният ред мина — измрънка Каръл.
	— Дай й още няколко секунди — каза Валкирия. — Ти продължавай да се упражняваш да изместваш въздуха.
	— Изместването е тъпотия — промърмори Каръл, но се подчини и продължи да се опитва.
	Валкирия наблюдаваше братовчедките си — Каръл, която размахваше ръце срещу морския бриз, и Кристъл, мъчеща се да вдигне от земята собствената си сянка — и й се наложи да мобилизира цялото си самообладание, за да не се засмее.
	— Момичета — проговори един глас зад тях.
	Трите се извърнаха стреснато. С ръце на кръста, срещу тях стоеше Фъргъс, а на лицето му беше изписано недоволство.
	— Здрасти, тате — обади се първа Каръл.
	Кристъл се изправи и скри ръката с пръстена зад гърба си.
	— Здравей, татко. Ние тука тъкмо…
	— Упражнявахме Тай чи — намеси се Валкирия. — Много е успокояващо.
	Каръл побърза да кимне.
	— Напоследък сме много напрегнати.
	— Момичета — повтори Фъргъс, — майка ви иска да се прибирате вече. Хайде, тръгвайте към къщи.
	Близначките се спогледаха, после Кристъл пристъпи към Валкирия, изигравайки възможно най-неубедителната пародия на безгрижие. Валкирия си взе подадения обратно пръстен, а Кристъл й каза:
	— Благодаря ти, задето се съгласи да ни покажеш упражненията.
	— За нищо.
	Близначките си тръгнаха и оставиха Валкирия и Фъргъс сами на пясъчния плаж. Очите на чичо й не слизаха от младата магьосница.
	— Как е майка ти? — попита той.
	— Добре е. Повече е в шок, отколкото…
	— Баща ти как е?
	— Ъм, и той е добре.
	— А бебето?
	— И Алис е добре.
	Фъргъс кимна.
	— А ти как си, Стефани? Пазиш ли се от проблемите?
	— Засега.
	— А какво показваше сега на близначките? Как го каза, Тай чи?
	— Да, то е вид бойно изкуство, но с много бавни движения и…
	— Знам какво е Тай чи, Стефани. Гледал съм как хората правят упражнения в парка. И това, което току-що показваше на дъщерите ми, не беше Тай чи.
	— Ами може и да не съм правила движенията както трябва…
	Гневът в гласа на чичо й вече не можеше да бъде сбъркан.
	— С какво право?
	Момичето примигна.
	— Ъм… Моля?
	— Чу ме много добре. С какво право?
	— Не съм сигурна какво точно имаш предвид.
	Фъргъс пристъпи напред много бързо и застана на сантиметри от нея. Стискаше юмруци, а лицето му беше алено. За миг Валкирия помисли, че ще я удари.
	— Кой ти дава право да учиш момичетата ми на тия мръсни магии? — изръмжа той.
	Валкирия се втрещи.
	— Какво?
	— Те са мои дъщери! — озъби се чичо й. — Добри момичета са! Държа ги настрани от кашите, в които ти си забъркана, и проклет да съм, ако ти позволя да ги завлечеш със себе си!
	Валкирия направи крачка назад.
	— Фъргъс, какви ги говориш?
	— Не ми се прави на глупава! — ревна чичо й и веднага се огледа, за да се увери, че наоколо няма никой, който да ги чуе. Когато заговори отново, гласът му беше по-тих, но все така напрегнат. — Ти изобщо не си глупава, Стефани. Не си глупаво момиче. Всички го знаем. Отлично знаем колко си умна всъщност. Моите момичета не са като теб. Моите момичета имат нужда от някого, който да се грижи за тях. И този някой съм аз.
	— В нищо не ги завличам — отвърна Валкирия.
	— Това е болест, известно ли ти е? — продължи чичо й. Гневът го задавяше така, че почти го избиваше на смях. — Дядо ми беше болен от нея. От болестта на магията. Разказа ни за нея, когато бяхме деца — аз, Гордън и татко ти. Опита се да ни предаде онова, което знаеше за действието й. Той самият нямаше кой знае какви магически сили. Не умееше почти нищо. „Някои хора просто не умеят“, така казваше. Надяваше се ние тримата да израснем различни, да се превърнем в истински способни магьосници. Лелееше тази мисъл, разчиташе на нея, но баща ни, о, не, той я ненавиждаше. Не искаше, когато пораснем, да се замесим във война, която няма нищо общо с живота ни. Искаше да сме нормални. Искаше да сме в безопасност.
	Валкирия просто го гледаше невярващо, неспособна да обели и дума.
	— Когато дядо почина, татко ме помоли да изрежа думите му от съзнанието си — да изрежа от себе си всичките глупости, всичките игри, легендите и историите. Помоли ме и докато ме молеше, плачеше. Това беше единственият път, в който видях баща си да плаче. Разбира се, съгласих се. Започнах сам да убеждавам Дез, че всичко всъщност е само наужким. След известно време той ми повярва. Той да, но не и Гордън. Той беше най-големият и отказваше да прави онова, което татко ни поръчваше. Може би фактът, че беше най-големият брат, го караше да мисли, че е едва ли не длъжен да се бунтува срещу татко, не знам. След онези дни двамата почти не си говореха.
	— Значи ти през цялото време си знаел — промълви Валкирия.
	Фъргъс кимна. Изведнъж придоби такъв изтощен вид, сякаш онова, което се беше трупало у него с години и го беше крепило, сега изведнъж се беше изляло навън и той беше останал без опора.
	— Знаех, че Гордън през целия си живот искаше да бъде магьосник, но просто не носеше магията в себе си. Тогава, вместо да я практикува, той започна да пише за нея, започна да кръстосва света на магьосниците, заобиколи се с всички онези странни типове. Честно да ти кажа, не знам защо го правеше. Сигурно е било адски мъчително да си непрекъснато в компанията на хора, на които от дън душа желаеш да заприличаш, но знаеш, че никога не можеш да го сториш. Често спорехме за това, аз правех всичко възможно да държа цялата Гордънова каша далеч от татко ти, това беше основната ми цел. Ужасявах се от мисълта, че Гордън може да се изпусне и да каже нещо, което да убеди Дез, че всички истории за магията са чиста истина. Ако узнаеше това, какво щеше да направи? Щеше ли да промени живота си, ако разбереше, че магията наистина съществува? Щеше ли да вземе и Мелиса със себе си в онзи странен свят? Щеше ли да вземе и теб? Щеше ли да съсипе и себе си, и всички ни? — Фъргъс поклати глава. — През годините виждах някои от приятелите на Гордън. Веднъж срещнах онази, красивата жена. Господи, колко красива беше! Първият път, когато я видях, се влюбих в нея на секундата. Представяш ли си? Влюбих се. Бях готов да напусна Берилия заради нея, заради тази жена, която дори не ме забелязваше. Това е магия, нали? Такава магьосница може да унищожи живота ти само като ти хвърли един поглед. Виждал съм и други. Онзи високият, който дойде в адвокатската кантора при четенето на Гордъновото завещание, помниш ли го?
	— Скълдъгъри Плезънт — тихо отвърна Валкирия.
	— О — рече Фъргъс. — Помниш го, значи.
	— Да.
	— Магията опропасти семейството ми. Дядо и татко не спираха да се карат по този въпрос. Гордън и баща ми почти не си говореха, все заради магията. А Гордън и аз… Когато той почина, не си говорехме от четири години. Цели четири години не размених и дума е родния си брат. Будя се нощем и плача за това. Някои нощи просто не мога да се спра. Не позволявай магията да опропасти и твоето семейство, Стефани. Родителите ти те обичат. Татко ти те обича. Знаеш ли какво ще стори, ако ти се случи нещо лошо?
	— Нищо лошо няма да ми се случи.
	— Не подценявай интелигентността ми — отвърна чичо й, без да сваля от нея напрегнатия си поглед. — Никога не съм бил умен като другите си двама братя, но не съм и глупак. Ако си се замесила с магическия свят, животът ти е в опасност.
	Валкирия не отговори.
	— Не искам да учиш дъщерите ми на никакви магии — каза Фъргъс.
	— И аз не искам, кълна се, че не искам. Миналата година случайно ме видяха да правя магия и оттогава не ме оставят на мира. Мисля, че мога да ги убедя, че не носят магията в себе си и да ги откажа от всякакви по-нататъшни опити.
	— Даваш ли дума, че ще го сториш?
	— Да. Разбира се.
	— Ще държа теб отговорна, ако някога е някоя от тях се случи дори и най-малкото магическо… нещо.
	— Добре — отвърна Валкирия.
	Чичо й кимна, вдигна поглед към морето, после очите му отново се върнаха върху нея.
	— Извинявай, че ти креснах.
	— Няма нищо. Наистина.
	— Ще започнеш ли да учиш Алис на тези неща? Когато порасне достатъчно, искам да кажа.
	— Ами… не знам. Бих предпочела да не го правя.
	— Значи разбираш защо не искам и дъщерите ми да се учат?
	— Да, разбирам.
	Фъргъс кимна отново, после сведе поглед към краката си.
	— Предай всичко хубаво от нас на майка ти — каза.
	— Дадено.
	Чичо й се обърна и закрачи към вкъщи.
	— Гордън не е носел магията — извика след него Валкирия. — Ами ти? Ти носиш ли я?
	Чичо й не спря, нито отговори. Само вдигна лявата си ръка и щракна с пръсти. Дори под блестящите слънчеви лъчи Валкирия видя искрата в шепата му.


>	36.
>	Доверен разговор с чичо Гордън

	Шофьорът на таксито приведе глава и надникна през предното стъкло.
	— Знам я тая къща — рече. — Тука живееше онзи, писателят. Как му беше името? Еджли.
	Валкирия промърмори някакво съгласие от задната седалка.
	— Чел съм книгите му, да ти кажа. Не всичките. Не беше от най-добрите, а, какво ще кажеш? Ставаше за четене, де. Не беше Стивън Кинг, но се ядваше. Не ми харесва как убива героите си. Винаги грозна картинка.
	— Май сте прав — изсумтя Валкирия.
	— Нали той написа ония романи за дезертьора от армията? Ефрейтор Флийс, дето се забърква във всичките му там откачени приключения с духовете на мъртви вълшебници и прочие.
	— Мъртви магьосници — автоматично го поправи момичето.
	— Все тая. Чела ли си някои от романите от серията? В първата книга за първи път виждаш ефрейтора и си мислиш, че е герой и отчаян смелчага. Обаче адски бъркаш. Всъщност той е жалък страхливец, дето трепери за кожата си. Е, тия обрати не ги обичам. Да, смешно беше донякъде, ама пак не ми хареса. Обичам героите да са винаги добри, сещаш ли се?
	Валкирия приседна на ръба на седалката.
	— Оставете ме тук — каза. — По-нататък ще вървя пеша.
	Плати и пое по алеята към имението. Липсваше й възможността да звънне на Флетчър и той да я телепортира на секундата навсякъде, където й се приискаше да отиде. Момчето може и да беше дразнещо, дори твърде дразнещо на моменти, но всеки път, когато я видеше, се усмихваше и усмивката оставаше на устните му, ако ще и цял ден после да прекараха заедно. На Валкирия не й се искаше да го признае, но чувството, което я изпълваше при тази усмивка, й харесваше. Ужасно й харесваше да бъде с някого, който е искрено щастлив да бъде с нея.
	Не изпитваше нищо подобно, когато беше със Сийлън. Там напрежението беше твърде силно, очакванията — твърде високи. Той гледаше на нея така, сякаш тя му принадлежеше, сякаш двамата бяха родени един за друг. Сийлън беше красив — о, колко красив беше само! — беше гъвкав и мрачен, и опасен. Но като изключим това, в него нямаше кой знае какво повече. Валкирия наистина не можеше да си представи връзката им да продължи още дълго. Тя имаше нужда от весел човек, от някой, който да я кара да се смее, който да я води по места, на които никога не е била. Ако не можеше да бъде с такъв човек, какъв беше смисълът изобщо да бъде с някого?
	Влезе в дома на Гордън и изключи алармата. Обиколи наоколо, мина през любимите си стаи и забеляза колко чисто беше всичко и колко свежо ухаеше в цялата къща. Бутна двойната врата към балната зала и запали лампите. От тавана висяха чисто нови полилеи, кристалните им висулки проблясваха като диаманти. Паркетът беше лъснат, масите и столовете бяха събрани в единия край на помещението, готови да бъдат пренесени в трапезарията. Беше тихо, всяка стъпка отекваше в празната зала и Валкирия се опита да си я представи пълна с гости. Последния път, когато беше виждала хора в къщата, беше на погребението на Гордън.
	Качи се по стълбите до кабинета на чичо си — там той приживе пишеше романите си. Момичето влезе, щракна тайния ключ, библиотеката на стената се отмести и тя пристъпи в тайната стаичка. Гордън Еджли вдигна очи, погледна я, усмихна се и й подаде ръка, без да спира да говори:
	— … и съществото скочи — цялото само мускули, зъби и нокти — с един удар разпра корема на надзирателя и изсипа червата му на грубия каменен под. Край на записа — електронното устройство на масата пропищя в отговор и Гордън се усмихна. — Новата книга върви отлично.
	Момичето кимна одобрително.
	— Да, и на мен така ми се стори.
	— Смея да твърдя, че ще бъде по-добра от всичко, което съм написал, докато бях жив. Има драма. Има страст. Има черва. Има всичко, което човек търси в един посмъртен бестселър, наскоро открит в тайните архиви на писателя. Тая книга ще те направи богата, мила ми племеннице. Но на теб изобщо пука ли ти за парите? Някога пукало ли ти е за пари?
	Валкирия сви рамене.
	— Сигурна съм, че ще влязат в употреба. Ако не на мен, то на мама и татко.
	— И на малкото сестриче — допълни Гордън. — Не забравяй новото попълнение. Мислех си, щом приключа с този роман, да напиша нещо за тийнейджъри — да осигуря на Алис хубаво четиво, когато порасне. А възможностите, които ми се разкриха, о! Само като си помисля, че ако ти не беше настояла да се разкрия пред Скълдъгъри и останалите, още щях да прекарвам дните си в ехо-камъка и да те чакам да ме посетиш!
	Ехо-камъкът в момента лежеше в кутийката си на масата, а пък кутийката беше поставена върху символ, издълбан в дървото от самата Чайна Сороуз. Символът подлъгваше камъка да мисли, че в стаята непрекъснато има друг жив човек и така образът на Гордън стоеше активен през цялото време. Тайният кабинет беше оборудван с телевизори, компютри и въобще всякакви джаджи с гласово управление. Гордън истински се наслаждаваше на този втори шанс за пълноценен живот.
	— Полилеите ми харесаха — рече Валкирия.
	— Не смяташ ли, че са твърде претенциозни? Тревожа се да не би да прекалих, когато ги поръчах. Вечерта на Бала ще бъде ужасно важна за мен. Ще се срещна с всички тези забележителни хора за първи път след толкова време и не искам никой да си помисли, че снобея.
	— Прекрасни полилеи, не се притеснявай.
	— Радвам се, че мислиш така. Хората от фирмата за почистване се вихриха тука последните няколко дни, всичко за неделя е готово. Ти избра ли си вече рокля?
	— Не знам дали изобщо ще идвам.
	Гордън я изгледа недоволно изненадано.
	— Как така? Трябва да дойдеш. Ти си домакиня, къщата е твоя.
	— Не, къщата си е твоя и нямаш никаква нужда от мен.
	Чичо й я изгледа със съмнение.
	— Кажи ми какво е станало.
	— Току-що проведох много интересен разговор с Фъргъс.
	— Нима?
	— Защо не си ми казал, че той знае за съществуването на магията?
	Гордън примигна.
	— Моля?
	— Учех близначките на някои магии на плажа. Той ни видя, прибра си дъщерите вкъщи, след това ми дръпна една тирада за това как нямало да ми позволи да ги завлека в света на магията, защото магията била опропастила семейството ви.
	— Сериозно?
	— Абсолютно сериозно.
	— Това… си е голяма изненада.
	— Да, и мен ме хвана малко неподготвена. Разказа ми цялата ви семейна история, поне що се отнася до проблема с магията.
	— Сигурно е било вълнуващо.
	— Момент на неочаквана близост, няма две мнения.
	— Честно казано — отвърна Гордън, — смятах, че той успешно се е самоубедил, че историите за магии не са истина. Толкова добре беше обработил татко ти! Мислех, че и той сам вярва в онова, което говори на Дез. След като и тримата навършихме двайсет години, вече напълно спряхме да приказваме за магията като такава. Спорехме За ненормалниците и ексцентриците, с които аз общувах, карахме се за начина ми на живот и за светогледа ми, но по онова време Фъргъс напълно беше спрял да използва думата „магьосници“. Не знаех, че все още… е наясно.
	— Е, наясно е бил тогава, наясно си е и сега. Освен това смятам, че сам носи някаква магия в себе си.
	— Фъргъс? Фъргъс има магически сили?
	— Определено, поне в известна степен — отвърна момичето. — Без необходимото обучение никога няма да бъде в състояние да произведе нещо повече от искра в шепата си, но дори и само това да е, пак…
	— Пак — довърши Гордън — показва, че у него има магия. Как щях да му завиждам, ако знаех за това докато бях жив.
	— Значи сега не му завиждаш?
	Гордън се усмихна.
	— В момента има толкова други неща, за които да му завиждам, мила, например за това, че е жив! Магическите способности, уверявам те, са се превърнали в незначителна подробност. И какво се разбрахте в крайна сметка?
	— Той ми забрани да уча близначките на каквито и да било магии и аз се съгласих.
	— И това ли беше?
	— В общи линии.
	Гордън поклати глава.
	— Този мой брат бил една голяма мистерия, бе.
	— А, да, още нещо. Той много съжалява, че не ти е говорил през последните четири години преди смъртта ти.
	Гордън тъжно се усмихна.
	— Мм. Е. Да. Угризенията. И аз ги имам. Всичко, което ми разказваш, е действително много интересно. Много, много интересно. Криеш ли в ръкава още някоя и друга бомба, с която да ме треснеш днес? Давай, докато още не съм излязъл от шока.
	В тайния кабинет имаше само един-единствен стол и Валкирия се отпусна на него, прегърби се и преметна крак върху крак.
	— Имам още една-две новини-бомби. Най-слабата от тях е, че скъсах с Флетчър.
	— О, Боже. Божичко. Е, знаехме си, че това рано или късно ще стане. Ъм… Е, важно е да си спомняш само хубавите неща от миналото, но да не затъваш в тях и да не забравяш бъдещето. Загъването в миналото води до черни мисли и слушане на депресантска музика. Последното трябва да бъде избягвано на всяка цена. Флетчър… Ще срещнеш някой друг Флетчър, а след него и трети, и четвърти… Не е дошъл краят на света, Валкирия. Ти много добре знаеш как точно изглежда краят на света, при положение че ти си тази, която ще го причини.
	Чичо й се изкикоти на шегата си. Валкирия дори не се усмихна. Смехът на Гордън секна.
	— Не Флетчър ме заряза — довърши момичето. — Аз скъсах с него.
	— О! — възкликна Гордън много по-бодро. — Е, това е съвсем друга работа! Отлично. Браво. Е, нямах предвид точно „отлично“. Харесвам момчето. Винаги ми се е струвал свестен. Но очевидно ти си имала сериозни причини да прекратиш отношенията ви.
	— Стори ми се, че вече е време да приключваме с него. Почнала бях да се… отегчавам.
	— Смърт на посредствените връзки! Бих искал да ти кажа колко много красиви жени са късали с мен, защото съм почвал да ги отегчавам. Но не мога да ти го кажа, защото нищо подобно никога не ми се е случвало. Всъщност, жените отегчаваха мен.
	— Това е проява на обичайната ти скромност, нали?
	— Даа, така си е. Ти си същата като мен, Валкирия. Никога няма да получиш удовлетворение, докато не срещнеш онзи специален човек, самият звук на чието име ще те изпълва с радост.
	— Ти срещна ли специалния човек в твоя живот?
	Гордън се поколеба.
	— Да, срещнах го.
	— И какво?
	— Има ли значение? Важната сега си ти. Не бива да позволяваш краят на връзката ти да те потиска.
	— Не позволявам. Да, изглежда съм малко разстроена, но… Имам си и други проблеми.
	— Да, винаги е така.
	— Скълдъгъри е крил нещо от мен.
	— Разбирам. И ти смяташ, че не е бил прав да го крие?
	— Не, не че не е бил прав, просто тайната е доста сериозна и е… лоша тайна.
	— Двамата още ли сте приятели?
	Валкирия въздъхна.
	— Той действал ли е по някакъв начин срещу теб? Наранил ли те е?
	— Не.
	— Значи още ти е приятел?
	— Предполагам.
	— Тази негова тайна… Откога я пази?
	— От векове.
	— Значи тя няма нищо общо с теб. Простичко, нали? Скълдъгъри е крил нещо от теб, нещо от миналото си, но сега ти си узнала това нещо и се налага да го осмислиш, да го преодолееш и двамата да продължите напред.
	Момичето наду устни и изпуфтя тежко.
	— От твоите уста звучи много лесно. Но никак не е лесно да се направи.
	— Всеки има тайни, Валкирия. Няма нужда точно на теб да го казвам. След като скелетът не е използвал своята тайна, за да ти навреди умишлено, честно казано, не виждам къде е проблемът. Приятелите се подкрепят един друг. Затова са приятели.
	Момичето вдигна поглед към чичо си.
	— Ти си мъдър и благороден човек, чичо Гордън.
	— И красив. Забрави красив.
	— Това си се подразбира.
	— Така си е. Хубаво! Има ли още някакви проблеми, които да ти помогна да премислиш?
	— Един вампир е влюбен в мен.
	— Чупи го. Друго?
	Валкирия се засмя.
	— Нищо, с което да не мога да се справя и сама.
	— В такъв случай, дим да те няма оттук. Имам да пиша книга; да убия един-двама персонажи и да планирам едно голямо парти.


>	37.
>	Житейска мъдрост

	Докато вървеше по коридорите на Убежището, Гастли хвърли поглед на часовника си и за пореден път се примири с факта, че явно ще прекара и тази нощ в службата, вместо да се прибере у дома. Прозина се широко, зави зад последния ъгъл и завари Флетчър Рен, седнал пред вратата на кабинета му.
	— Флетчър — рече шивачът.
	Момчето вдигна глава. Носеше окъсани дънки, протрити ботуши и тениска с избеляло лого на музикална група, за която Гастли никога не беше чувал. Очите му обаче издаваха колко много е уморен. Очите и косата. Обикновено непокорната прическа на Флетчър беше резултат от дълго гласене пред огледалото, но сега дългите прави кичури бяха просто пригладени назад от челото му.
	— Здрасти — рече телепортаторът. — Знам, че е късно, ама… Извинявай, може би си много зает.
	Напоследък Гастли непрекъснато беше зает. Беше затворил шивачницата и беше прегърнал задълженията си на Старейшина, оставяйки новите отговорности да надделеят над предишния му живот и да го погълнат напълно.
	— Точно сега имам малко свободно време — излъга шивачът. — Какво мога да направя за теб?
	Флетчър се надигна от пода бавно, сковано, сякаш беше седял там с часове. Не отговори нищо и Гастли продължи:
	— Къде беше напоследък? — попита.
	— Наоколо — отвърна момчето.
	Гастли кимна, но разговорът не продължи. Флетчър винаги беше правил впечатление на човек, който практически не си затваря устата и не внимава особено какви ги говори. А сега стоеше в коридора на Убежището с ръце, пъхнати в джобовете, забил поглед в пода и даваше едносрични отговори. На Гастли това му се стори повече от тревожно.
	— Влез — каза той, отключи кабинета и прекрачи пръв вътре. Свали робата си, сложи я на закачалката и разхлаби вратовръзката си. Отиде до малката масичка в ъгъла и включи електрическата кана.
	— Един чай? — попита.
	— Може.
	— Флетчър — каза Гастли, — не ме бива много по разговорите, затова, моля ти се, помогни ми. Приказвай за нещо.
	Флетчър вдигна поглед.
	— Намери ли вече начин да извадиш Останката от Танит?
	— Приказвай за нещо друго.
	— Защо?
	— Защото аз така казвам.
	— Бесен си, защото не знаеш как да й помогнеш — продължи Флетчър. — Бесен си и защото още не си я намерил, нали?
	— За това ли дойде да си говорим? Защото не виждам какво друго ще постигнеш, освен да ме раздразниш неимоверно.
	— Ти я покани на среща.
	— Виж, Флетчър, имам си работа.
	— Ти най-сетне я покани на среща и тя прие. Целуна те и се разделихте. Това се оказа последният път, в който ти видя Танит, преди Останката да я докопа. И сега любовта на живота ти е някъде далеч, един Господ знае къде, но не сама, а с Били Рей Сангуайн.
	Гастли погледна момчето право в очите и помълча, изчаквайки пламъкът на гнева да утихне. И видя, че в погледа на Флетчър гори същата болка.
	— За Валкирия ли става дума? — попита шивачът.
	Телепортаторът отново наведе глава.
	— Скъсахме. Тя скъса с мен. Съжалявам. Знам, че не мога да сравнявам историята ми с твоята. Знам, че Валкирия не е обладана от нищо и не се е запиляла някъде си като Танит. Но… ти обичаше Танит, а после стана цялата тая работа с Останките. Танит беше твоя, най-сетне беше твоя, а после ти отново я изгуби. Как се справяш?
	— Пия много чай. Виж, Флетчър, аз живея на света много отдавна. Бил съм влюбен повече пъти, отколкото мога да изброя. Бих искал да ти кажа, че по-нататък става по-лесно, но не е така. Болката, която чувстваш сега, няма да те остави — ще я чувстваш отново и отново, всеки път. Предимството на житейския опит обаче се състои в това, че след първия път вече знаеш, че въпреки всичко ще оцелееш. Болката отслабва. Ще успяваш да се разсейваш от нея все повече и повече, докато в един момент онова, с което се разсейваш, ще надделее над онова, от което се разсейваш.
	— Мислиш ли, че тя също беше влюбена в теб?
	— Не знам. Не знам и дали искам да знам. Ако и тя ме е обичала, тогава аз съм изгубил страшно много ценно време да размишлявам по този въпрос, вместо действително да предприема нещо.
	— Не мисля, че Валкирия изобщо ме е обичала — каза Флетчър и рязко се изсмя. — Съжалявам, такъв глупак съм. Ти сигурно също мислиш, че съм само едно неопитно хлапе. Че не знам нищо за любовта и така нататък.
	— Знаеш, че любовта боли, а това е достатъчно.
	Усмивката на Флетчър помръкна.
	— Да. Тя каза, че ме обича. Веднъж се пошегува, каза нещо и после добави: „Точно затова те обичам“, и аз се хванах за думите й. Като последен идиот. Избрах да повярвам, че това е бил начинът й да ми каже какво чувства към мен. Но тя просто се е шегувала. Още в онзи момент знаех, че просто се шегува. Но толкова исках да повярвам в обратното!
	Водата кипна. Гастли направи две чаши чай, а Флетчър продължи:
	— Жалка картинка съм — рече. — От идеята за супер пич, последният телепортатор на света, се превърнах в човек, който припка по петите на Валкирия като пале. Само като ми се обадеше и аз вече бях при нея. Последните две години от живота ми, от живота ми, Гастли, се въртяха около Валкирия. Две години живях за някой друг. Жалко, нали? Нищо не беше по-важно от нея. Дадох й всичко, защото можех да й дам всичко. Можех да я заведа навсякъде. Нямаше нищо на света, което да не бях готов да направя за нея, и тя го знаеше много добре. Беше го приела. Някак си се бях превърнал в част от живота й, но не в добрия смисъл. Не в здравословния, положителен смисъл на гаджета, които се радват да са заедно. Тя знаеше, че съм неин, знаеше, че стига само да щракне с пръсти и верният стар Флетчър ще изпълни всяко нейно желание. Аз просто й улесних живота. А когато тя или Скълдъгъри, или дори Танит усетеха, че има опасност да почнат да приемат някоя ситуация несериозно, веднага обръщаха иронията си срещу лесната мишена. Обръщаха я срещу мен и се майтапеха. Не ми тежеше. Тогава отношението им означаваше нещо за мен. Означаваше, че съм част от групата, че са ме приели в бандата.
	— Означаваше също, че можеш да прекарваш повече време с Валкирия — каза Гастли и приседна на ръба на бюрото си, — което всъщност беше единственото ти желание.
	— Да — промърмори Флетчър. Погледна чашата с чай в ръката си, но не отпи. — Но всичко приключи. Тя е със Сийлън. Знаеше ли това? Изневерявала ми е с него.
	Гастли скри изненадата си.
	— Това… не ми звучи като нещо, което Валкирия би сторила.
	— Звучи ти или не, това е истината. Изневерявала ми е с проклетия вампир. С вампир. Ти… усмихваш ли се?
	— Да — отвърна Гастли. — Усмихвам се. Право да ти кажа, никога не съм предполагал, че с тебе имаме толкова общо. Момичето, което обичаш, е в прегръдките на друг, а този друг на всичкото отгоре е чудовищен звяр. Жената, която аз обичам, пък е в прегръдките на наемен убиец психопат. Страхотна двойка сме аз и ти.
	— Не мога да се справя — отвърна Флетчър. — Не спирам да си представям Валкирия и онова… нещо заедно.
	— Да, и аз карам горе-долу така през последните няколко месеца. Само като се сетиш и вътрешностите ти изстиват, нали? Приисква ти се да убиеш някого.
	— Искам да убия вампира — тихо отвърна Флетчър.
	— Напълно нормално. Изобщо не те виня. Но тъй като знам, че си добро момче, а не убиец, едно ще ти кажа: не тръгвай по този път, връщане няма.
	Флетчър остави рязко чашата на бюрото и разплиска чая.
	— Просто искам да покажа на Валкирия, че е сбъркала — каза. — Да й покажа, че е допуснала грешка. Искам да й се докажа.
	— Искаш да я накараш да те моли да се върнеш при нея.
	— Не. Разбира се, че не.
	— Искаш да я накажеш.
	— Хубаво — сопна се Флетчър. — Искам, да. Какво лошо има в това? Тя ми изневери, не аз на нея.
	— Това никога няма да стане — каза Гастли. — Говорим за Валкирия. Тя не моли. Ако промени решението си спрямо теб, ще дойде и ще ти изтъкне някоя премислена и делова причина, поради която би било добре двамата пак да се съберете. Ако обаче я поставиш в позиция, в която трябва да ти се моли, ще ти обърне гръб дори само заради принципа.
	— Значи… Как тогава да я накарам да ме приеме обратно?
	— Не знам. Първото ми предложение е да й дадеш малко време.
	Флетчър се свъси.
	— Какво? Не става. Колкото по-дълго стоя настрани, толкова по-дълбоко Сийлън ще забива зъбите си в нея.
	— Сийлън няма никакво значение. Никога не е имал значение. Тая връзка няма да оцелее още дълго. Връзките с типове като него никога не оцеляват. Но ти няма да си помогнеш, ако изприпкаш при Валкирия със сълзи на очи.
	— Не съм споменавал нищо за сълзи — предизвикателно отвърна момчето.
	— Един приятел веднъж ми каза, че мъжът никога не може да си върне жената, която е изгубил, ако коленичи в краката й и я моли. Дай малко време и на себе си. Преодолей болката. Стегни се, бъди мъж. След това иди при нея. Накарай я да види какво е изгубила. Не казвам, че тази тактика ще свърши работа и ще се съберете пак, но, честно казано, това е най-доброто, което можеш да направиш.
	Флетчър кимна.
	— Благодаря ти, Гастли. Нямах с кого друг да си поговоря. Сега осъзнавам, че нямам никакви приятели. Валкирия беше единственият ми приятел.
	— Значи е време да се сдобиеш със собствен живот, момче.
	— Да — отвърна Флетчър. — Да, време е.


>	38.
>	Отново през прозореца

	Събуди я потропване.
	Валкирия простена, обърна се в леглото, отлепи едва-едва клепачи и погледна към прозореца. Утринното слънце обгръщаше недръпнатите докрай завеси в златни рамки и в ярките лъчи, блеснали в процепа в средата на стъклото, момичето видя облечената в ръкавица ръка на Скълдъгъри. Родителите й не бяха у дома, но въпреки това тя не мръдна от мястото си — все още не беше напълно сигурна, че иска да разговаря със скелета. След това все пак стана, уви се с чаршафа и отиде до прозореца. Дръпна завесите и отмести райбера на прозоречната рамка. После се врътна и се върна в леглото. Сгуши се на кълбо и се зави, а Скълдъгъри бутна прозореца и прекрачи в стаята. Валкирия се обърна към стената.
	— Не съм станала — рече. — Днес ще си лежа цял ден.
	— Виждам. Случайно да планираш да станеш в обозримото бъдеще?
	Момичето сви рамене.
	— О — каза скелетът. — Значи такава била работата.
	Валкирия зачака да чуе продължението на тирадата.
	— Чудех се как ли ще решиш да ме накажеш за това, че ти признах истината. Всъщност, наказанието е понятие, за което напоследък мисля много. Що за наказание трябва да изтърпя, за да изкупя злите си дела? Затвор? Смърт? Нещо друго? Още по-страшно, може би? Намислих куп ужасяващи изтезания, преди и те напълно да изгубят смисъл пред стореното от мен. Ти обаче си избрала наказание, за което дори не съм се сетил. Ще ми се цупиш до смърт.
	— Радвам се, че ти е весело.
	— Имах на разположение дълги години, за да видя смешната страна на положението си.
	— Какво очакваш да направя? Не става дума за… за тая история с Вайл. Да, ужасно е, да, смахнато е, но окей, станалото — станало, вече е минало.
	— Не е толкова минало, колкото би ни се искало.
	— Млъквай.
	— Дадено. Та, какво казваше?
	— Става дума за теб и мен, за това, че си крил истината от мене. Става дума за…
	— Може ли да те прекъсна?
	— Не.
	— Въпреки това ще те прекъсна, просто за да изтъкна, че ти ми каза за „историята с Даркесата“ едва след като Най беше запечатал името ти. Моля, продължавай.
	Валкирия се обърна в леглото и го загледа втренчено.
	— Онова беше друго.
	— Ама разбира се. Когато става дума за теб, винаги е друго.
	— Тогава скрих от тебе, защото бях изплашена и объркана, и не знаех как ще реагираш, ако ти кажа… — гласът й заглъхна. — Млъквай.
	— Не съм казал и думичка.
	— Не е и необходимо. Знам какво си мислиш. Мислиш си, че и двамата не сме признали навреме на другия нещо важно и сега сме квит. Мислиш си, че ако продължа да ти се сърдя, скоро сама ще се сетя, че нямам основание за това и ще се почувствам като глупачка. Е, бъркаш. Имам пълно основание. А и принципно никога не се чувствам като глупачка.
	— Много се радвам да го чуя.
	— Трябваше да ми кажеш за Вайл.
	— И ти трябваше да ми кажеш за Даркесата. И, моля ти се, спомни си, че когато в края на краищата се накани и все пак ми каза за нея, аз приех новината елегантно, разумно и с пълно разбиране.
	Валкирия присви очи.
	— Защото си знаел как точно се чувствам. Значи затова прие новината толкова спокойно! А аз си мислех, че си искрено мил с мен!
	— Аз често съм мил, но рядко е искрено. Не можех да ти се сърдя, Валкирия. Може да съм всякакъв, но не съм лицемер. Можеш ли да кажеш същото за себе си?
	— Не е честно.
	— Можеш ли да кажеш същото за себе си, питам?
	Момичето въздъхна, седна и придърпа чаршафа до шията си.
	— Окей. Добре. Прощавам ти. И докато сме на вълна изповеди, дали има още нещо, което би искал да ми споделиш? Да криеш още някоя колосално гигантска тайна?
	— Ама нито една.
	— Нито една?
	— Абсолютно. Ами ти?
	— Фактът, че съм психопатката, която ще затрие света, е все така единствената ми тайна, която си заслужава да се спомене.
	— Отлично. Значи съвестта и на двама ни вече е чиста.
	— Само толкова? И пак сме приятели, просто ей така?
	— Искрено се надявам. Освен ако цупенето не ти доставя някакво особено удоволствие.
	— Мразя цупенето.
	— Ама много те бива в него, да ти кажа.
	— Благодаря. Не мислех, че ще стане толкова лесно. Да се сдобрим, искам да кажа. В края на краищата, случи се нещо доста сериозно. Част от теб е… зла.
	— Точно така.
	— Точно както и част от мен е зла.
	Скелетът наклони глава на една страна.
	— Мислиш си, че това ни прави уникални?
	— А не ни ли прави?
	— Всяко човешко същество, раждало се някога на света, носи в себе си и доброто, и злото. Магьосник или смъртен, все едно. Властта е онова, което изважда на бял свят най-лошото у човека. Меволент. Серпин. Хитлер. Лорд Вайл. Даркесата. Всички сме еднакви.
	— Току-що ме сравни с Хитлер.
	— Ще почнеш пак да се цупиш, така ли?
	— Хитлер, за Бога!
	— Властта покварява, Валкирия. По-добре да научиш този урок сега, за да си подготвена, когато страшното дойде.
	— Но Хитлер?
	— Съсредоточи се, моля ти се.
	— Вярно. Да. Окей. Обърни се.
	— Имаш намерение да ме замериш с нещо ли?
	— Моля? Не, просто ставам от леглото и не съм облечена.
	— А! — каза скелетът и се обърна с гръб.
	Валкирия стъпи на пода, изправи се, нагласи чаршафа, с който беше увита, и излезе от стаята.
	— Значи с какво точно си имаме работа? — провикна се. — Лорд Вайл твоето подсъзнание ли е или старите ти некромантски сили, развили самостоятелност?
	Скълдъгъри я последва на площадката пред стълбите.
	— Честно казано, мисля, че е нещо средно между двете.
	— И през цялото време това чудо се е крило в тебе?
	— Точно така ще да е било. Аз не съм го виждал, във всеки случай. Когато притежаваш способността да се превръщаш в сянка, съвсем лесно е да си намериш куп скривалища, дори във вътрешността на един скелет. Право да ти кажа, идеята, че има нещо вътре в тебе, е бая разстройваща.
	Валкирия влезе в банята, а Скълдъгъри остана да я чака на площадката.
	— А забеляза ли, че подсъзнанието ми е удивително непокорно? — попита я през вратата. — Никакво внимание не обърна на заповедите ми.
	В банята Валкирия пусна чаршафа на пода и влезе под душа. Продължи да говори, надвиквайки шума на плискащите струи.
	— И как смяташ да го спрем? Дали не трябва да те пратим на психиатър или нещо от сорта?
	— Моля?
	— Ей, в края на краищата твоето подсъзнание напада хора!
	— Не ми трябва психотерапия.
	Момичето подложи лице под горещата вода.
	— Пробвал ли си я някога?
	— Да се говори за чувствата на човека противоречи на самата причина, поради която човекът изобщо има чувства — чу се гласът на скелета отвън. — Опиташ ли да плениш вътрешния опит в думи, спираш да бъдеш просто зрител на чуждия живот. Всяко нещо, видиш ли, трябвало да си има причина и име. Всяка случайна мисъл трябва задължително да се корени в нещо друго. Пълно невежество по отношение на човешките чувства и техния смисъл!
	— Но всеки трябва да може да се опълчи срещу вътрешните си демони…
	— Аз си се опълчих срещу вътрешния си демон. Фраснах го право във физиономията и той експлодира.
	Валкирия не успя да се сдържи и се засмя.
	— Но после се върна.
	— Разбира се, че ще се върне. Много е находчив. Все пак е мой вътрешен демон.
	— Но не се подчинява на заповедите ти. Той или то, или каквото е там, те пренебрегва напълно. Няма нужда от теб. Превърнал се е във… същество, в личност.
	— Напълно независим е — призна Скълдъгъри. — Има си индивидуалност. Щях да се гордея с него, ако не бях толкова разстроен от присъствието му. Всичко това означава ли, че вече нямам подсъзнание? Ако подсъзнанието ми се е самоосъзнало, почнало е да се разхожда наоколо и да се представя като лорд Вайл, то на мен какво ми е останало?
	— Скълдъгъри, сега май ти трябва да се съсредоточиш.
	— Да. Разбира се. Освен това тия приказки почват да заприличват на разговорите, които обикновено водя с Гордън. Разговорите, които водя с тебе, Валкирия, се въртят около намирането на решения на проблемите и спасяването на света.
	— Е, дойдохме си на думата — отвърна момичето и спря водата. Излезе изпод душа, взе си кърпа и се уви в нея. — Та, как, казваш, ще спрем Вайл?
	Отвори вратата на банята и се изправи срещу скелета, който наклони глава на една страна.
	— Много просто — отвърна той. — Няма да го спираме.
	Валкирия повдигна вежди.
	— Това верно е много просто. Всъщност даже е твърде просто.
	И пое към стаята си.
	— Убежището ще хареса плана — продължи Скълдъгъри и закрачи по петите й. — Вайл преследва Меланхолия, значи ние трябва да го оставим на мира и да видим колко далеч ще успее да стигне. Може да извади късмет.
	— Може да я убие.
	— Именно.
	Валкирия влезе в стаята си, обърна се и вдигна ръка да спре Скълдъгъри, който се беше наканил да влезе след нея.
	— А! — възкликна той отново и кимна, когато момичето затвори вратата под носа му.
	— Скълдъгъри, става дума за Меланхолия. Знам, че я мразя, знам, че се опита да ме убие, знам, че възнамерява да ликвидира милиарди живи хора, но не можем просто да я оставим да умре.
	Настъпи кратка пауза. След това скелетът се обади:
	— Признавам — рече. — Изобщо не предвидих, че последното ти изречение ще завърши точно по този начин.
	— Просто ми писна всички да се избиваме едни други. Когато чух, че мама е пострадала, отидох при оня тип Мур в килията му с ясното намерение да го убия. Исках да го убия. Това не ми харесва. Не ми харесва, че искам подобни неща. Струва ми се, че убийствата станаха твърде много. — Момичето се зае да изтрива водата от себе си с кърпата, после й хрумна по-добра идея. Отиде до вратата на стаята и я открехна леко. — Сложи си шапката пред очите — рече. — И няма да надничаш!
	Скелетът се подчини и вдигна свободната си ръка да покаже, че е готов. Валкирия захвърли кърпата и застана гола насред стаята, оставяйки влагата да се изпари от тялото й.
	— Досега да си се изтрила сто пъти — обади се Скълдъгъри иззад шапката.
	— Така е — отвърна момичето, — но кожата ми става ужасно суха после.
	Затвори вратата на стаята, отиде до огледалото на гардероба и докосна стъклото му. Отражението й примигна и прекрачи навън.
	— Защо да не арестуваме Меланхолия? — попита Валкирия, докато приготвяше черните си бойни дрехи за обличане. — Да й щракнем белезниците и да я пратим в затвора за някоя и друга годинка, а после да я пуснем и да й поръчаме вече да бъде добричка, а?
	— Няма да стане. Тя е Вестителят на смъртта — отвърна Скълдъгъри.
	— Тя си е Меланхолия! Дразнещото момиче, на което се присмивах. Не искам да умира.
	Отражението й сви рамене.
	— Меланхолия не страда от подобни скрупули спрямо теб — рече то.
	Валкирия се намръщи срещу му.
	— Или спориш сама със себе си — обади се Скълдъгъри от площадката пред вратата, — или отражението ти има повече здрав разум от теб.
	— Млъквай — рече Валкирия към затворената врата и отново погледна отражението си. — А на тебе никой не ти е искал мнението. И спри да стърчиш гола! Разсейваш ме.
	Отражението повторно сви рамене, пристъпи до гардероба и също започна да рови за дрехи.
	Валкирия навлече бельото и панталоните си.
	— Не можем просто да оставим Вайл да я убие — рече високо. — Трябва поне да се опитаме да я арестуваме.
	— Ще се опитаме — обеща Скълдъгъри.
	— Но ще се надпреварваме с него, а? Ако ние я докопаме първи, ще я арестуваме, но ако Вайл се добере до нея преди нас, ще я убие.
	— Ако тя окаже съпротива при ареста, може и на нас да ни се наложи да я убием. Не забравяй това.
	— Значи никой няма да преследва Вайл.
	— Никой.
	Момичето грабна ботушите си и почна да се обува.
	— А какво ще стане, когато цялата тая история приключи?
	— Ако Вестителят на смъртта по някаква причина — каквато и да е! — се прости с живота, има възможност лорд Вайл просто да… изчезне. Тази част от подсъзнанието ми, която в момента скитори насам-натам, ще си се върне при мен, бронята ще стане пак един неодушевен предмет и всички ще са доволни.
	— Освен Меланхолия.
	— Освен Меланхолия, която ще бъде мъртва.
	Валкирия се изправи.
	— Ами аз?
	— Да се надяваме, че ти няма да си мъртва.
	— Но ако Меланхолия умре — обади се отражението, без да спира да рови в гардероба, — няма ли титлата „Вестител на смъртта“ да премине у Валкирия?
	— Спри да се намесваш в разговора! — сряза го Валкирия.
	Отражението за пореден път сви рамене.
	— Е? — повиши глас момичето. — Ще премине ли титлата у мен?
	Скелетът се поколеба, преди да отговори.
	— Твърде е възможно.
	— Ако аз стана Вестителят, Вайл ще поиска да убие и мен, така ли?
	Отново колеблива пауза.
	— Може би.
	— Значи, без значение как се развият нещата с Меланхолия, ще се наложи да измислим начин да спрем лорда — обобщи момичето с глас, приглушен от тениската, която тъкмо нахлузваше през главата си.
	— Не е съвсем така — отвърна скелетът. — Съществува възможността лордът да се изправи срещу Меланхолия и тя да убие него — факт, който елегантно ще разреши проблема „Вайл“, но ще утежни проблема „Меланхолия“. Освен това не се знае що за трудности ще ми се стоварят лично на мен, защото не е ясно какво ще се случи, ако някой убие подсъзнанието ми.
	— Много сложно ми стана.
	— Не е толкова сложно, ако внимаваш.
	— Смяташ ли, че лордът ще успее да се справи с нея? — попита Валкирия, докато се решеше. — Дали има шанс пред Вестителя?
	— Не знам. От това, което видяхме, силата й явно е на приливи и отливи. Ако успее да я издебне, когато е най-слаба, тогава да, ще я убие за секунда. Но ако налети на нея, когато е най-силна…
	— Ние с тебе имаме същия проблем — трябва да се пробваме да я арестуваме, когато силата й е в отлив, а не в прилив. Как смяташ да стане това?
	— Най-напред трябва да разберем къде я крият.
	Валкирия остави четката за коса, отиде до вратата на стаята си и я отвори.
	— Може ли да те питам нещо? Не ме разбирай погрешно, но ти луд ли си наистина?
	Скълдъгъри се вторачи в нея.
	— Щеше ли да има някакво значение, ако бях луд?
	— Най-вероятно не.
	— Необходимо ли е тогава да се лепят етикети? Да оставим това на психиатрите. Ние с тебе удряме хора, Валкирия. Такива сме аз и ти. Прегърни хахавелника вътре в теб! Веселбата ти е гарантирана!
	Момичето се усмихна.
	— Влияеш ми страшно зле.
	— Никога не съм твърдял противното. Отражението ти все още е чисто голо, само да ти обърна внимание.
	Валкирия изписка, блъсна скелета и тръшна вратата на стаята.


>	39.
>	Да убием Крейвън

	За Рийт убиването на хора принципно не беше проблем, но обикновено той предпочиташе правото да е на негова страна, както и държеше да е сигурен, че, първо, оня, когото се канеше да убива, си заслужава наказанието, и, второ, че никой след това няма да му търси сметка за стореното. Днес Соломон замисляше да убие Крейвън и макар да знаеше, че правото твърдо е на негова страна, а и Крейвън стопроцентово заслужава да умре, никак не беше уверен, че после никой няма да му търси сметка. Но, разсъди Рийт, в края на краищата, понякога човек просто трябва да направи необходимото, а след това да си плюе на петите и дим да го няма.
	При всички положения, сериозен проблем се оказа това да издебне Крейвън да остане сам. Той беше успял да убеди останалите некроманти, че знае отговорите на всичките им въпроси, така че в момента те се тълпяха около него, сякаш вече беше Първосвещеник. Гледката беше наистина обезкуражаваща. Всички се бояха от магьосниците от некромантския Орден. Никой не им вярваше, никой не ги харесваше и всеки член на магьосническата общност си имаше по някоя и друга страшна некромантска история, с която да плаши деца и внуци. Некромантите се предполагаше да бъдат безчувствени ненормалници с бледи лица, на които се гледа като на вечен източник на проблеми: образ, изграждан поколения наред. Но не щеш ли, ето ти ги некромантите днес — сервилни и изплашени до смърт, бълват възхвали и боготворят сляпо онзи, който без съмнение ги води към печален край.
	— Току-що разговарях с Вестителя на смъртта — обяви тържествено Крейвън. Рийт проследи с поглед как сред тълпата плъзна шепот, наситен с напрегнато очакване. — Нощес душите на мъртвите ни братя и сестри й проговорили в съня й. Благодарили й за всичко, което тя стори досега, казали й, че никога преди не са чувствали такава сила — до рамото на Рийт се изправи магьосница с вдигната качулка, която закриваше лицето й. Тя също мълчеше, просто слушаше речта на Крейвън. — Обяснили й, че сега представляват част от нея, че силата им се е прибавила към нейната сила, мъдростта им — към нейната мъдрост, и че когато Проходът настъпи, те ще се върнат при нас и ще ни поведат към истинската ни съдба. Помолили я да ви заръча да не се тревожите и да не се боите от нищо. „Загърбете съмненията“, казали душите. „Прегърнете онова, което иде.“
	Крейвън затвори очи и склони глава на гърдите си, а шепотът край него се засили.
	— Нищо подобно не съм сънувала — ниско рече жената до Рийт. Гласът й беше толкова тих, че само Соломон я чу.
	Стреснато се извърна към нея. Качулката й падаше ниско, но той видя връхчето на брадичката й и мрежата от белези, която покриваше кожата й.
	— През цялото време той се стремеше единствено към това — прошепна Меланхолия. — Искаше всички да слушат само него, да попиват думите му като истина от последна инстанция. Затова и направи, каквото направи.
	— Какво е направил? — попита Рийт.
	Меланхолия леко обърна глава и Соломон видя тънката й усмивка.
	— Превърна ме в това, което съм сега. И уби Тенебре.
	Рийт хвърли поглед наоколо, за да се увери, че никой не подслушва.
	— Крейвън е убил Тенебре?
	— Не със собствените си ръце, но направи така, че Първосвещеникът да умре — отвърна Меланхолия. — Доведе го при мен, доведе го да ме види. Какво се предполагаше да направя аз?
	— Защо ми разказваш всичко това?
	— Ти как мислиш? — промърмори Меланхолия. Тълпата наоколо отново започваше да притихва. — Разказвам ти го, защото след Тенебре си ти на ред.
	— Братя и сестри — обади се Крейвън, привличайки отново вниманието върху себе си, — приготвяме се да се сбогуваме със света такъв, какъвто го познаваме. Сегашното съществуване се компрометира. Трябва да бъде променено към по-добро. С тази задача трябва да се нагърбим ние. Заради всички нас, заради всички вас, Вестителят на смъртта ще осъществи Прохода… тази нощ.
	Събраните заблудени идиоти ахнаха като един. Някой отзад буквално се разрида от радост. Рийт се обърна към Меланхолия, но от нея нямаше и следа. Той вдигна очи и я мерна да се измъква през вратата в далечния край на залата. Никой не я забеляза. Всички гледаха Крейвън.
	— Тази нощ, братя и сестри, ще срещнем съдбата си. Повече не ще раболепничим пред чужди сили. Тази нощ властта ще бъде наша. Тази нощ ще се превърнем в господари на съществуването!
	Последваха радостни възгласи и скандирания, които вероятно щяха да прокънтят внушително, ако ги надаваше някоя грамадна тълпа, а не скромна групичка от трийсетина души. Сега прозвучаха вяло и малко глупаво.
	— Пригответе се! — ревна Крейвън, сякаш говореше пред стадион „Уембли“. — Страшният съд иде!
	Трийсетима идиоти закрещяха от възторг, а Рийт усети, че няма търпение да почувства дръжката на ножа в дланта си.
	— Вдъхновяваща реч — каза Соломон.
	Крейвън стреснато вдигна очи, защото Рийт изведнъж пристъпи вън от сенките, които досега го криеха.
	— Духовник — рече Крейвън и притисна ръка до гърдите си, — недейте повече да ме стряскате така. За секунда ви помислих за лорд Вайл.
	— На лорд Вайл едва ли би му пукало дали речта ти е вдъхновяваща или не — изтъкна Рийт.
	— Навярно си прав — отвърна Крейвън. — Е, вълнуваш ли се?
	— За кое?
	— Ами заради Прохода, разбира се. Нали ти сам настояваше, че колкото по-скоро настъпи той, толкова по-добре.
	— Да, казах нещо такова. Значи тя е готова, така ли? Меланхолия?
	— Без съмнение.
	Рийт кимна и с периферното си зрение се огледа за Белия секач. Не го видя и пристъпи малко по-близо до Крейвън.
	— Сигурно сънят от снощи я е поуспокоил — каза.
	— Точно така — кимна Крейвън. — Приспа доста от страховете й. Всички ние сме склонни да забравяме колко млада е тя всъщност. В много отношения Вестителят е все още дете и като всяко дете има нужда някой да й вдъхва кураж от време на време. Действително, доста се успокои.
	Рийт вече беше застанал съвсем близо, достатъчно близо, че да измъкне ножа от колана си и да го забие в мекия корем на Крейвън. Хвърли поглед през рамо, за да се убеди, че наоколо няма никой, който да му попречи.
	— Смяташ ли, че братята и сестрите ни са готови? — попита.
	— Да — отвърна Крейвън. — Защо, ти не смяташ ли така?
	Рийт му се усмихна.
	— Смятам, че са достатъчно тъпи да направят всичко, което им се каже. Ами вие, духовник Крейвън? Вие готов ли сте?
	— Готов съм, духовник Рийт. Все пак това, което предстои, открай време е било смисълът на целия ни живот, нали така?
	— Няма две мнения.
	— Простете ми, но вие специално не ми приличате на човек, чиито най-съкровени мечти ще се сбъднат всеки момент.
	Рийт го погледна право в очите, право в мътните, воднисти очи, които приличаха на капки мастило, плувнали в мляко, и си позволи една усмивка.
	— Ами сега, Крейвън? Ей сега точно дали ти приличам вече на човек, чиито мечти ще се сбъднат всеки момент?
	Измъкна ножа от колана си, Крейвън го видя и отстъпи назад с уста, отворена за вик, между двамата им профуча нещо бяло, Рийт се приведе и се размина на косъм с косата, замахвала към главата му. Вдигна бастуна си и блокира дръжката на косата, когато Белият секач я завъртя за втори удар, опита се отново да намушка Крейвън, но един ботуш го изрита изневиделица и го запрати на земята.
	Междувременно Крейвън си беше възвърнал гласа и врещеше за помощ с всички сили. Секачът се хвърли към Рийт, който се обърна и се стрелна в обратната посока, проклинайки на ум за непредпазливостта си. Сенките го обвиха и го пренесоха през стената в съседното помещение, а със следващата крачка — и вън от старческия дом, под лъчите на утринното слънце. Рийт побягна с всички сили, за да набере преднина пред преследвачите си. Наблизо беше скрил паркирана кола, оставена точно за случаи като този, но когато скочи вътре, завъртя ключа и настъпи газта до ламарината, осъзна, че има само едно място, където може да отиде, а там изобщо нямаше да му хареса. Роърхейвън не харесваше на никого.


	Паркира на главната улица на Роърхейвън, ако тоя сокак можеше да бъде наречен изобщо „улица“, и зачака Бентлито да се появи. Градът беше малък, занемарен и противен, а сградата на Убежището — буцеста, сива и грозна. Рийт беше гладен, но не посмя да влезе в мизерната закусвалня, която стърчеше самотна на отсрещния тротоар, подобно на крив зъб. Некромантът определено беше загрижен за личната си безопасност в момента, но дори и ако оставеше това настрана, заведението просто му се видя нехигиенично.
	Час по-късно стомахът му вече ръмжеше от глад, когато Бентлито най-сетне се плъзна по улицата и паркира пред Убежището. Рийт излезе от колата си и се зачуди каква ли е вероятността Скълдъгъри Плезънт да го застреля още преди да е пресякъл платното и в крайна сметка реши да използва сенките, за да се пренесе за миг до скелета и Валкирия. Мракът го обви и когато след секунда се разнесе, Рийт вече стоеше до задната гума на Бентлито. Валкирия тъкмо се измъкваше от мястото до шофьора.
	— Сега, преди да направиш нещо прибързано… — почна некромантът, а в следващия момент момичето се извъртя и го цапардоса с цялата си сила — кокалчетата й болезнено се забиха в челюстта му. Рийт отстъпи, притиснал страната си с длан, и кимна.
	— Добре де, съгласен съм, това си го заслужавах, но преди нещата да излязат извън контрол…
	Скълдъгъри подскочи високо, плъзна се по покрива на Бентлито и токът му изрита Рийт в слепоочието. Валкирия щракна с пръсти и бастунът излетя от дланта на некроманта. Рийт залитна и размаха ръце.
	— Моля ви — изпъшка, — спрете да ме удряте за пет секунди.
	Валкирия погледна Скълдъгъри, който спря на място. Рийт изплю кръв и изправи рамене.
	— Благодаря — рече. — Дойдох да обсъдим…
	Скълдъгъри го фрасна здраво, главата на некроманта се отметна безпомощно назад и той рухна в безсъзнание.
	— Ето — рече скелетът. — Точно пет секунди.
	Когато Рийт отвори очи, установи, че лежи на пода в някакво помещение вътре в Убежището, а ръцете му са оковани с белезници на гърба. До него на стол седеше Скълдъгъри, преметнал крак върху крак, взрян в некроманта пред себе си. Валкирия се беше изправила до рамото му.
	— Интересно — проговори Рийт. — Още не сте ме убили.
	Скълдъгъри сне шапката си, махна невидима прашинка от периферията й и я сложи на коляното си.
	— Имаме много време — рече.
	Рийт изпъшка леко, докато се мъчеше да седне без помощта на завързаните си ръце. Валкирия изчака, докато той се изтегли нагоре и седна нормално, след това пристъпи напред и подпря ботуша си на рамото му.
	— Много зряла постъпка — въздъхна некромантът, когато момичето го блъсна обратно на пода. Лицето му беше притиснато към студения цимент. — Ако обаче това е начинът, по който искате да разговаряме, добре. Не съм в позиция да споря.
	— Ама много си прав, мътните да те вземат — рече Валкирия. — Ти ме нападна.
	— Знам, съжалявам. Не исках да го правя, но, както и да е, направих го. Надявам се да не съм ти причинил много силна болка.
	— Ако бях на твое място — обади се Скълдъгъри, — в момента щях да се тревожа за болката, която предстои да изпитам самият аз.
	— О, тревожа се и за това, Скълдъгъри, повярвай ми! Водещото ми притеснение в момента е собственото ми добруване, да не кажа оцеляване. Затова и съм тук. Дойдох да сключим сделка. Мога да ви кажа къде е Меланхолия.
	В гласа на Скълдъгъри не се усети и намек за изненада.
	— И защо ти се е приискало да направиш това?
	— Защото тя ще съсипе всичко. Тя и Крейвън, двамата. Ще опропастят некромантския Орден напълно. Трябва да бъдат спрени и вие сте единствените, които можете да го направите. Е, имам предвид, вие с помощта на останалите агенти на Убежището, естествено.
	— Значи, не щеш ли, ти реши, че искаш да попречиш на Прохода? — продължи да пита скелетът.
	— Да попреча ли? Нищо подобно. Проходът е единствената надежда за спасение на света. Но Меланхолия не е човекът, който ще го осъществи. Твърде нестабилна е. Твърде непредвидима. Дали притежава потенциала да избие милиони хора? Най-вероятно да. Но милиарди? Едва ли. А Проходът няма да проработи, ако не е гарантиран едновременният край на живота на три милиарда човешки същества. Единственото, което Меланхолия ще постигне, е безсмислената смърт на милиони невинни хора.
	Валкирия поклати глава.
	— Представите ти за добро и зло са много превратни, това известно ли ти е? И какво, доприпка при нас да разчистим кашата, която вие сте забъркали? Защо не се оправите сами?
	— Защо аз единствен виждам истината. Останалите — от Ордена не останаха мнозина, но все пак са достатъчно — са напълно заслепени от думите на Крейвън. Опитах се да се погрижа за проблема без ваша помощ, но малкият ми атентат се провали.
	— Къде е тя? — попита Скълдъгъри.
	Рийт се усмихна.
	— Много бързаш. Първо искам Съветът да приеме условията ми.
	— Никакви условия, Соломон. Кажи къде е момичето.
	— Искам нападението ми над Валкирия и участието ми в последните събития около Храма да бъдат опростени и забравени.
	Скълдъгъри свали шапката от коляното си и седна нормално.
	— Ти си част от план за убийството на три милиарда души.
	Рийт кимна.
	— Да, желая това също да бъде забравено, моля.
	— И докъде смяташ, че ще се докарате? Ние вече знаем какво представлява Проходът. Всички знаят. Допускаш ли, че ще позволим всичко да си потече пак постарому и че ще ви оставим на мира във вашите подземия да продължите необезпокоявано да плетете козни? Камък върху камък няма да остане от Храмовете по света. Свърши се с Ордена ви.
	— Нищо подобно не е необходимо. Все още смятам, че е възможно да хвърлим вината за цялата история върху един-единствен човек.
	Скълдъгъри наклони глава.
	— Крейвън.
	— Неговите безумия ни докараха дотук — рече Рийт с умело изиграна скръб в гласа. — Той напълно съзнателно е изтълкувал криво най-свещените части от нашето учение. Извратил е самия смисъл на Прохода. Можем ли всички ние от Ордена да бъдем държани отговорни за действията на един луд? На един фанатик?
	— Действително ли смяташ, че подобна постановка ще сработи? — намръщи се Валкирия.
	Рийт й се усмихна.
	— Защо не? Всяко едно действие на Крейвън е живо доказателство за това, което казах току-що. Той е експериментирал зверски върху горката Меланхолия. Промил е мозъка на клетото момиче. Бясната му амбиция го е накарала да отнеме живота на нашия благ и добър Първосвещеник Аурон Тенебре. Тенебре никога не би се съгласил да приеме Меланхолия, ако знаеше за стореното от нейния ментор. Но аз през живота си не съм срещал друг като Вандамиър Крейвън. Той е магнетичен човек. Кара те да му повярваш и да го последваш право в разрухата и лудостта му. Срамувам се, но трябва да призная, че самият аз бях изпаднал под властта на неговата страст, на вярата му, на харизмата му.
	Валкирия примигна.
	— Харизмата му?
	— Да.
	— Не ти ли се струва, че преиграваш вече?
	— Мислиш ли?
	— Доста хора познават Крейвън.
	— Хм. Да, права си. Окей, махаме харизмата. Ще съчиня някоя друга лъжа. Това е лесното. Проблемът е, че за едно сте прави — да, върху Храма в Ирландия ще бъде хвърлено черно петно. Най-вероятно той ще бъде унищожен, а практикуването на некромантия в страната — забранено. Но Орденът ще оцелее в световен мащаб, стига само да не позволим на Меланхолия да почне да убива хора. Накарайте Съвета да приеме условията ми и ще ви кажа къде я крият. Дори направо ще ви заведа там.


>	40.
>	Краят на Вестителя

	След като Ърскин Ревъл с огромна неохота му обеща пълна амнистия, Рийт заведе Скълдъгъри и Валкирия при изоставения старчески дом и кимна към главното крило на сградата.
	— Вътре са — рече. — Надявам се, че телепортаторът е все още с вас, защото единственият начин да ги хванете неподготвени, е да успеете да избегнете всички защити и капани, пръснати наоколо.
	Валкирия се смръщи.
	— И те се крият тук?
	— След гробищата и болниците, старческите домове са третото подред най-подходящо място, в което човек може да попие силата на достатъчно много смърт. Този конкретно старчески дом е необитаем от поне двайсет години. Пълна дупка, в интерес на истината. Но отчаяните хора нямат право на избор, а в настоящата ситуация Крейвън е именно отчаян.
	— Колко души има вътре? — попита Скълдъгъри.
	— Ако не броим Крейвън, Меланхолия и Белия секач, трийсет и трима. Но са неопитни. Прекарали са по-голямата част от съзнателния си живот в един или друг Храм. Не биха се поколебали да влязат в схватка, но не са достойни противници, затова ще го сметна за лична услуга, ако не ги избиете всичките.
	Скълдъгъри го изгледа.
	— Какво точно те кара да мислиш, че сме склонни да ти правим услуги?
	— Не знам. Наивността ми?
	— Защо не искаш смъртта им? — обади се Валкирия.
	Рийт сви рамене.
	— Защото са просто уплашени и объркани, а и, честно казано, са си донякъде тъпи. Но съвсем не всички от тях заслужават да умрат, особено ако не се налага. Крейвън сто процента заслужава да бъде ликвидиран. За всички ни ще бъде далеч по-безопасно, ако и Меланхолия се прости с живота. Но останалите…
	— Безобидни са, така ли?
	— Е — подсмихна се Рейт, — не са точно безобидни, но определено са подведени. Те са мои братя и сестри. Разбира се, по-скоро са от оня тип братя и сестри, които човек не харесва, но въпреки това не бих искал да ги видя как умират за нищо.
	— Ще го имаме предвид — отвърна Скълдъгъри. — Колко дълго смятат да се крият тук?
	— О, никъде няма да мърдат засега. Ако оставим настрани факта, че не разполагат с друго скривалище, точно тук е и мястото, където Меланхолия ще се опита да осъществи Прохода.
	Гласът на Скълдъгъри стана стоманен:
	— Тази нощ?
	— Точно тази нощ. Не знам какво точно си въобразява Крейвън, защото Меланхолия ще бъде два пъти по-силна утре вечер, а не днес. Може би допуска, че ще се намесите и иска да приключи с всичко възможно най-скоро.
	Валкирия рязко се наведе.
	— На един от прозорците мернах човек. Вътре са, сигурно е.
	— Значи работата ми тук приключи — заключи Рийт. — Пожелавам и на двама ви късмет, вярвам искрено, че ще провалите злите планове на Крейвън и ще спасите света за пореден път. Скълдъгъри, както винаги, за мен беше удоволствие да се видим. Валкирия, когато Меланхолия отпадне от уравнението, в отдела на Вестителя ще се освободи едно място, така че ако имаш желание да продължиш да бъдеш моя ученичка…
	— Не се надявай много — кисело отвърна момичето.
	Рийт се усмихна, сенките се завихриха около него и в следващия момент от некроманта нямаше и следа.
	Валкирия погледна скелета.
	— Поредният удар срещу некромантската твърдина, а?
	— Така изглежда — отвърна детективът. — Само дето това не е твърдина, а старчески дом, но като цяло си права. Струва ми се, че тази атака ще трае много по-кратко от обсадата на Храма, стига…
	— Стига Флетчър да е с нас.
	— Да. Съжалявам, Валкирия, но имаме нужда от помощта му.
	— Не се извинявай — отвърна момичето. — Само не ме карай аз да му се обаждам. Съмнявам се, че ще ми вдигне.
	Час по-късно Валкирия стоеше в празното хале на една изоставена фабрика на около петнайсет километра от старческия дом. Кимна на две магьосници, които отскоро познаваше — Калиста Пендрагон и Розела Ембър. И двете бяха нови в Убежището, бяха ги взели на работа в отчаяния опит да запълнят множеството овакантени позиции. Като се замисли, Валкирия осъзна, че наоколо е пълно все с нови лица. През последните години текучеството при агентите на Убежището беше доста голямо.
	После видя Флетчър, който си говореше със Скълдъгъри. Момчето вдигна очи, погледите им се срещнаха, сърцето на Валкирия подскочи, след това телепортаторът извърна глава, а момичето се почувства ужасно зле. Стоеше настрани, беше оставила Скълдъгъри да обясни на Флетчър какъв е планът. Първоначален етап — скелетът и Флетчър щяха да се промъкнат в старческия дом, за да разузнаят точното разположение на силите. Видеха ли къде точно се намира Меланхолия, Флетчър щеше да върне и двамата във фабриката, после цялата група агенти щеше да се хване за ръце и момчето да ги телепортира обратно в некромантската квартира за една — както всички се надяваха — изненадваща атака.
	Когато Скълдъгъри я осведоми, че на разузнаване ще отидат само той и Флетчър, Валкирия се съгласи веднага. Стомахът й се свиваше всеки път, когато се сетеше за изражението на Флетчър, когато се разделяха и сега последното, което искаше, беше да причинява още болка на бившия си приятел.
	Когато всичко беше уговорено, скелетът и телепортаторът изчезнаха, а Валкирия зачака заедно с останалите. Мразеше да чака. Чакането я дразнеше. Раздразнението пък влошаваше безпокойството преди битката. Гастли бавно се приближи, застана до нея и й кимна. Постояха няколко минути неподвижно, преди който и да било от двамата да заговори.
	— Е — почна шивачът, — разбрах, че вие двамата сте скъсали.
	— Има нещо такова.
	Гастли кимна отново. Физиономията му говореше, че иска да попита нещо, но не гори от желание да изрече точните думи.
	Момичето се смръщи.
	— Флетчър е дошъл да ти плаче на рамото?
	— Момчето си няма никого, с когото да поговори — призна Гастли. — Разстроен е.
	— Знам.
	— Ти си му много мила.
	— Той също ми е мил — отвърна Валкирия и сама се изненада колко рязко прозвуча гласът й. — Защо никой не иска да разбере, че може някой да ти е мил и в същото време да не желаеш въобще да го виждаш? Не е като да ми е опротивял или нещо такова.
	— Защо тогава скъса с него?
	— Защото не исках повече да бъда в такъв тип връзка. Трудно е за обяснение.
	— Той смята, че решението ти има нещо общо с един вампир.
	Валкирия се поколеба.
	— Какво точно ти каза?
	— Ами каза ми, че ти в момента имаш за гадже вампир.
	Момичето простена.
	— Окей, първо на първо, въобще не е имал право да ти разказва тия неща. Второ на второ, това не е вярно, не и изцяло. Трето, ти и аз? Представи си ни само как водим разговор по тия въпроси!
	— Вампирите са опасни, Валкирия. Те са чудовища, чисто й просто чудовища. Изненадан съм, че Скълдъгъри позволява да продължаваш отношенията си с това същество.
	Валкирия повдигна вежда.
	— Скълдъгъри няма думата по този въпрос, нито пък ти, а още по-малко Флетчър. Това си е моя работа.
	— Просто се грижа да бъдеш в безопасност.
	— Знам. Оценявам го. Донякъде.
	Гастли кимна.
	— Мога ли все пак да те попитам нещо? Последен въпрос, обещавам.
	— Давай.
	— Ти приемаше ли Флетчър за даденост?
	Валкирия замълча за миг.
	— Струва ми се, че да. Знаех, че винаги е на мое разположение, така че… Къде е предизвикателството в такива отношения?
	Гастли кимна пак.
	— И той така е разбрал нещата.
	— Смяташ ли, че ще му мине?
	— Разбира се. Само му дай малко време.
	— Колко време? Искам пак да сме приятели с него. Не може да си прекарвал толкова дълго време с един човек и после да не ти пука, ако изобщо не го виждаш. Да ти кажа, той вече ми липсва. Не искам да се събираме пак, просто ми липсва.
	— Можеш само да чакаш, Валкирия, нищо друго не ти остава.
	— Мразя да чакам.
	— Забелязах.
	Десет минути по-късно Скълдъгъри и Флетчър се върнаха.
	— Окей — рече скелетът. — Повечето от некромантите в дома са събрани в една обширна зала, така че всички ние ще се телепортираме точно там. Мебели почти няма, значи не разполагаме с никакво прикритие. Ще си имаме работа с трийсет и петима некроманти, плюс Меланхолия, която е сложена на малък подиум право напред от мястото, на което ще се появим при телепортацията. Оставете я на мен и Валкирия. Стойте настрани от Белия секач. Вашата задача е да държите останалите некроманти заети, за да не ни се пречкат. Целта ни е да озаптим Меланхолия и да я телепортираме тук.
	— Да я озаптим? — обади се Калиста.
	— Трябва ни жива.
	По лицата на всички присъстващи се изписа изненада.
	— Не че искам да задавам излишни въпроси — повиши глас Розела, — но няма ли да е по-лесно, ако просто я убием?
	Калиста кимна.
	— А и ще бъде по-весело.
	— И дотам може да се стигне — отвърна Скълдъгъри, — но ние с вас не сме наказателен отряд. Издали сме заповед за ареста на момичето, хайде тогава поне да се опитаме да я арестуваме. Проста работа. Наясно ли са всички? Хванете се за ръце.
	Магьосниците застанаха в три редици и сключиха ръце. Скълдъгъри застана между Валкирия и Флетчър. При дадения от скелета знак халето на фабриката се превърна в трапезарията на старческия дом. Грамадни прозорци, потоци слънчева светлина, простор, подове, на които някога се е танцувал валс. Един от некромантите ги забеляза, останалите също ги зърнаха, нададоха викове, ругатни, полетяха сенки. Валкирия видя как Крейвън, с разширени от ужас очи, сграбчи Белия секач и го дръпна пред себе си като щит. Зад Крейвън, на издигнат подиум, стоеше Меланхолия, облечена в черна наметка, с качулка, спусната върху лицето и скриваща белезите й.
	Скълдъгъри прегърна Валкирия през кръста и двамата се издигнаха над мелето, в което останалите агенти на Убежището бързо оплетоха некромантите. Все пак трима магьосници в черни роби запратиха сенки по двамата детективи, за да спрат полета им — късовете мрак се понесоха напред като противовъздушни ракети, изстреляни срещу вражески самолет. Скълдъгъри изпсува и хвърли Валкирия напред буквално част от секундата преди едната от сенките да се блъсне в него и да го събори. Момичето измести въздуха и полетя по инерция още по-бързо над главите на биещите се. Меланхолия вдигна очи, видя я, изръмжа и в този момент Валкирия падна отгоре й и двете се изтъркаляха по пода.
	Валкирия скочи първа на крака, сграбчи некромантката и я блъсна в стената. Меланхолия замахна, но Валкирия парира удара, пристъпи напред и заби лакът в брадичката на по-голямото момиче. Меланхолия залитна, очите й бяха широко отворени, но погледът й блуждаеше. Валкирия я притисна още повече. Всяко колебание би означавало да позволи на противничката да завихри сенките наоколо в буря и да й нанесе такива рани, каквито й беше причинила на скалите над Хагард. Валкирия удари още веднъж и Меланхолия зави от болка.
	— Остави я!
	Валкирия се обърна, видя зад себе си биещите си, видя схватка между Скълдъгъри и Белия секач, видя Крейвън с разбит кървав нос да залита към тях двете с Меланхолия.
	— Остави я! — кресна той отново и хвърли напред остри като ятагани сенки.
	Валкирия се хвърли на пода, мрачните остриета я пропуснаха и продължиха летежа си. Меланхолия обаче не беше достатъчно бърза, за да ги избегне. Те се забиха в плътта й и я прерязаха от лявото рамо до дясното бедро.
	Вестителят на смъртта тихо ахна, когато тялото й се раздели на две.
	Валкирия проследи с невярващ поглед как двете половини на Меланхолия паднаха на подиума. Чуваше звуците на битката, охканията, ръмженето и виковете, чу и писъка на Крейвън. Лицето на Меланхолия беше обърнато настрани и гледаше право в нея. Всички тези мънички белези върху бледата кожа, леко раздалечените устни, които толкова пъти се бяха разтегляли в подигравателна усмивка, очите, които така нагло се взираха в света, а сега лъщяха незрящи.
	Крейвън се втурна към мъртвото момиче, напълно забравил за съществуването на Валкирия. Падна на колене, ридаещ и беснеещ, бълващ ругатни, виещ като ранено животно.
	Тогава звуците на битката заглъхнаха. Некромантите останаха неподвижни по местата си, на лицата им се беше изписал ужас.
	Белият секач скочи на подиума, сенки потекоха от един амулет на врата на Крейвън, завихриха се, обвиха некроманта, секача и останките на Меланхолия и след миг тримата вече ги нямаше. Некромантите в залата също започнаха да изчезват един по един с помощта на сенките, останаха само онези в безсъзнание и всички, които колегите на Валкирия вече бяха заловили и закопчали с белезници.
	Костеливи ръце сграбчиха момичето, Скълдъгъри я вдигна на крака и я отведе встрани от подиума. Никой не продума.
	Валкирия седеше на циментовите стъпала пред главния вход на старческия дом и наблюдаваше как магьосниците и секачите си заминават. Скълдъгъри седна до нея.
	— Добре ли си?
	Момичето издиша тежко.
	— Не знам. Струва ми се, че да. Все пак не мен разсякоха на две. А и тя щеше да ме убие, ако й се беше отворила възможност и съзнанието за това някак си ми пречи да, един вид, тъжа много за случилото се.
	— Но все пак не искаше тя да умира.
	— Не. Разбира се, че не. Тя не беше като Венгос или Серпин. Беше като…
	— Като теб.
	Валкирия направи гримаса.
	— Ама ни най-малко не беше като мен. Тя беше една идиотка. Самодоволна идиотка. Боже, колко самодоволна и снизходителна беше през цялото време! Но все пак… Беше само с няколко години по-голяма от мен. Дори не си поживя достатъчно, че да загрее каква досадна малка тъпанарка беше.
	— Животът е несправедлив — отвърна Скълдъгъри. — А доколкото мога да споделя от личен опит — смъртта също.
	— Как смяташ, какво ще прави Крейвън сега?
	— Ще изпадне в тотална паника, предполагам. Момичето беше единственият му коз в тая игра на власт. Тя беше неговите петнайсет минути слава. Съмнявам се, че си е подготвил план Б. Избяга заедно със седемнайсет други некроманти. Може би са се пръснали, може би са останали заедно, кой знае. Няма значение. Ще ги изловим до последния, преди да са успели да се измъкнат от страната.
	Валкирия въздъхна.
	— Не може ли да оставим тая задачка на някой друг? Какъв е смисълът да сме част от екипа на Убежището, ако не можем да оставим черната работа на други?
	— Взе ми думите от устата.
	— Значи това е? Приключихме с въпроса „Меланхолия“?
	— Вестителят на смъртта е мъртъв, кризата е предотвратена… по всичко личи, че май отново триумфирахме.
	— Браво на нас — промърмори Валкирия и се протегна. — Уморена съм.
	— Флетчър се мотае някъде наоколо. Може да те прибере вкъщи за нула време.
	— Предпочитам да ме закараш.
	— Заради бляскавия диалог, който обикновено умело водя в колата?
	— Позна.
	— Това не беше финалът, който искахме — каза Скълдъгъри.
	— Не — отвърна Валкирия. — Това е финалът, който получихме.
	— Така си е.


>	41.
>	Дом, свиден дом

	Неделната утрин изгря и отмина. Валкирия я проспа почти цялата. Когато се събуди, просто остана да си лежи, загледана в тавана. Мислеше за Меланхолия, за Рийт и Мур, за Флетчър и Сийлън. Отношенията й с всички тях се бях оплели през изминалата седмица, бяха се объркали и прецакали, при това страшно бързо. Толкова бързо, че не й беше останало време дори да размисли както трябва върху случилото се. И по-добре.
	После изпълзя от леглото, изкъпа се, облече се и слезе долу. Родителите й се канеха да излизат този следобед, но когато влезе в дневната, завари баща си да побутва с пръст Алис, наведен над кошчето й.
	— Здрасти, мъничка личност — рече й.
	— Дезмънд — обади се майката на Валкирия от дивана, — не ръчкай бебето.
	Таткото на Валкирия застина на място и придоби виновно изражение, после се наведе ниско над детето.
	— Ти спечели този рунд, признавам ти го — прошепна на момиченцето, — но и моят час ще…
	— И не заплашвай бебето, ако обичаш.
	— Няма такова нещо — отвърна таткото и бързо се изправи.
	— Остави я. Дразниш я.
	— Не я дразня. Тя дори не разбира достатъчно, че да се дразни. На колко стана, на една седмица?
	— На три месеца е.
	— На три месеца е по нашето летоброене, но ако сметнем в бебешки години?
	— Просто се махни от нея. Стеф, моля те, донеси ми Алис. Време й е да яде.
	Валкирия приближи до бебето, а баща й направи недоволна физиономия.
	— Защо не ми поръча на мен да ти я донеса? Бях много по-близо. Нямаш ли ми доверие? Нямаш ми доверие, нали? Просто ми нямаш доверие.
	— Имам ти доверие — отвърна майката на Валкирия. — Просто то не е безкрайно. Стефани има много сигурни ръце.
	— Искаш да видиш сигурни ръце, така ли? — рече таткото. Посегна към купата с плодове на масата, взе две ябълки и започна да жонглира. — Ето! По-сигурно няма накъде.
	Майката на Валкирия го изгледа втренчено.
	— Предлагаш ми да жонглираш с новородената ни дъщеря?
	— Разбира се, че не — отвърна таткото. — Това щеше да бъде възможно единствено в случай че имахме близнаци. При настоящото положение на нещата просто бих я подхвърлял нагоре-надолу.
	— Стеф — каза майката, — подай ми сестра си и за нищо на света не допускай баща си да се доближава повече до нея.
	— Готово — отвърна Валкирия и подаде Алис на майка си. Татко й остави ябълките обратно в купата.
	— Всички тук присъстващи изглежда забравят, че аз не съм пълен новак в боравенето с бебета. Нима вече не съм горд баща на една голяма прекрасна дъщеря, която израсна безпроблемно? Не съм я изпускал нито веднъж.
	— Изпусна я онзи път, когато бяхме в зоологическата градина — отвърна майката.
	Валкирия рязко се извърна към баща си.
	— Изпускал си ме?!
	— А! — рече той. — Бях забравил, да. В моя защита ще кажа, че ти беше ужасно неспокойно бебе. Все се въртеше. В един момент си беше при мен, а в следващия някак си се оказа на дъното на ограждението на пингвините.
	Момичето примигна.
	— Изпуснал си ме вътре при пингвините?
	— Ами бях се навел над перилата и ти просто изскочи от прегръдката ми. Изобщо не се нарани, нищо ти нямаше. А дори и да се беше наранила, сигурен съм, че пингвините щяха да те приберат, да те осиновят и да те отгледат като своя. Разбира се, животът ти щеше да е различен от сегашния, но щеше да е все така хубав, не се съмнявам.
	— Не мога да повярвам, че си ме изпуснал.
	— Хората край нас тогава също не можаха да повярват. Някаква луда жена ме връхлетя и цели пет минути ми крещя как съм нямал бил право да застрашавам живота на детето си.
	— Това бях аз — промърмори майката на Валкирия.
	— Сега вече разбирам — рече Валкирия и се тръшна на дивана. — Всичко си идва на мястото. Страхът ми от зоологически градини. Страхът ми от пингвини. Страхът ми да не бъда изпусната в ограждението на пингвините в зоологическата градина. А то за всичко бил виновен баща ми.
	— Ами то за повечето неща в живота на човека все бащите са виновни — призна тъжно татко й и пристъпи към жена си. — Никога повече няма да допускам същите грешки, обещавам. От този момент нататък ставам най-добрият баща, който светът някога е виждал. Жено, моля те, мога ли да подържа детето ни?
	— В момента я храня.
	— Дай ми и детето, и шишето. Аз ще го нахраня.
	Майката на Валкирия го изгледа с подозрение.
	— Кое е най-важното нещо, което трябва да помним, когато държим бебе?
	— Да не го изпускаме — гордо отвърна таткото.
	— Ами, да, прекрасен отговор, скъпи, но имах предвид нещо във връзка с това как трябва да се държи бебето. Помниш ли?
	— А! — отговори таткото. — Ама разбира се. Тайната на правилното държане на бебе е да го хванеш за козината на врата.
	— Това е за котенца.
	— Значи го хващаш за ушите и вдигаш.
	— Въобще не знам какво имаш предвид.
	— Моля те, може ли да я погушкам?
	— Не мисля, че е разумно.
	— Много неща на тоя свят са неразумни, Мелиса. Нима да пресичаш улицата със затворени очи е разумно? Не, не е разумно, но аз въпреки това го правя.
	Жена му кимна.
	— Стефани, твоя задача ще бъде да научиш Алис да пресича улиците.
	— Готово.
	Таткото протегна ръце и майката на Валкирия въздъхна.
	— Внимавай — предупреди го.
	— Не се тревожи — отвърна съпругът й.
	Майката му подаде бебето. Таткото на Валкирия вдигна Алис пред очите си, загледа я и й се усмихна.
	— Не си ли сладка? — попита я. — Не си ли сладка ти? Не си ли ти най-сладката?
	После я гушна, притисна лицето си в нея и запреплита крака из стаята.
	— Помощ! — викна. — Фейсхъгърът ме докопа! — Валкирия и майка й го наблюдаваха мълчаливо, докато той дръпна отново бебето от лицето си и се изкикоти. — Сещате ли се? — рече. — От „Пришълеца“. Фейсхъгър — после отново притисна Алис до лицето си. — Помощ, Сигърни Уийвър! Помощ!
	Цялото представление явно доста веселеше Алис.
	Час по-късно бебето вече спеше в кошчето си, а родителите на Валкирия излязоха. Момичето набра номера на Скълдъгъри и го изчака да вдигне.
	— Здрасти — каза му кротко. — Аз съм.
	Скълдъгъри замълча за момент, после почна:
	— Не, не съм аз. Ако бях аз, това щеше да означава, че си говоря сам със себе си, а този етап от живота ми вече приключи. Най-малкото със сигурност вече не си звъня сам на себе си по телефона. Това е един от първите знаци на настъпващата лудост, а ако медицината още не го е забелязала, е крайно време да поправи тая грешка.
	Момичето въздъхна.
	— Приключи ли с глупостите?
	— Цяла сутрин не съм говорил глупости. Зажаднял съм. Защо говориш толкова тихо?
	— Бебето спи.
	— То проходи ли вече?
	— Не.
	— Знаеш ли, аз проходих на много ранна възраст. Бях много будно дете.
	— Сигурно се гордееш със себе си.
	— Определено.
	— Странно. Никога не съм се замисляла какъв си бил като малък. Е, кажи ми, какъв беше като малък?
	— По-нисък.
	— Бас ловя, че не са можели да ти затворят устата.
	— Всъщност, проговорих много трудно. Заеквах.
	— Ти?
	— Не е за вярване, нали? Разбира се, това не попречи на развитието на моя ум бръснач, макар че съгражданите ми все пак подозираха, че съм обладан от дявола. Преди четиристотин години никой не разбираше защо всъщност хората заекват. Времената бяха по-простички.
	— А защо всъщност заекват хората?
	— Не знам. Вероятно са обладани от дявола.
	— Дразниш ме ужасно. Някаква вест за Крейвън?
	— Трима от некромантите му са арестувани при опит да напуснат страната. Остават ни още четиринайсет човека, плюс Белия секач и самия Крейвън.
	— Значи той е още на свобода.
	— Да, но не за дълго, сигурен съм. Ако Рийт беше на негово място, щеше просто да изчезне и никога повече да не чуем за него. Но Крейвън е прекарал по-голямата част от съзнателния си живот по Храмовете. Много рядко е излизал във външния свят. Ще го спипаме скоро.
	На входната врата на Валкирия се почука.
	— Ей — рече момичето, — трябва да затварям. Обади ми се, ако изникне нещо, за което да… Сещаш се, за което да си говорим.
	Гласът на скелета прозвуча развеселено.
	— Вече скучаеш, нали?
	— Не — отвърна Валкирия, крачейки през антрето. — Днес имам почивен ден и за мен е удоволствие да съм нормална.
	— Скучаеш.
	— Ти скучаеш. Като ме няма мене да се навъртам наоколо, направо не те бива, нали? Признай си, че ти липсвам.
	— Ти си едно приятно разнообразие.
	Момичето се усмихна широко.
	— И това ми стига.
	После натисна червения бутон на телефона и отвори входната врата. Пъхна апарата в джоба си, пристъпи пред прага и се огледа наоколо. Никой. Сви рамене, прибра се и влезе в кухнята.
	Господи, колко скучно й беше.
	Когато Алис беше будна, времето направо летеше. Но докато сестричето й спеше, Валкирия нямаше какво да прави. Трябваше й хоби и то такова, което да не включва удряне на хора. Може би и няколко приятелки, които да може да покани в съботния предобед, за да й правят компания, докато наглежда бебето. В главата й се мерна образът на Флетчър и момичето усети как нещо я бодна под лъжичката. Насили се и прогони болката веднага. Отказваше да се чувства самотна, не и в почивния си ден.
	Отиде до задната врата, която беше оставена незатворена, бутна я да щракне и я заключи. В къщата имаше бебе, в края на краищата. Не можеше да рискува някое диво животно да влезе и да отмъкне Алис, както при оня случай с кучетата динго в Австралия. Със сигурност не всички динго бяха такива, както и Австралия надали беше мястото, където редовно ставаха подобни инциденти, но нямаше как, опасността й беше влязла в главата и не можеше да рискува. Заключената врата би спряла куче динго и това беше най-важното, нищо, че Валкирия не беше съвсем сигурна, че изобщо знае какво точно е куче динго. Измъкна телефона си, разрови се в Интернет, намери снимка на бебе динго и веднага й се прииска да си го има за домашен любимец.
	Въздъхна и прибра телефона. Наистина имаше нужда от някакво хоби. Излезе от кухнята, някой я сграбчи и тресна главата й в стената. Бяла светлина избухна зад клепачите й. Прищя й се просто да падне на земята, но някакви ръце я държаха, някой й говореше, после антрето се размаза пред погледа й, защото я захвърлиха чак в другия му край. Момичето падна на пода, удари си брадичката и си прехапа езика. Кръв в устата й, болезнен тътен в главата. Усети нечии пръсти в косата си и изписка, когато рязко я дръпнаха назад и я изправиха. Още думи, но не ги разбираше, изплъзваха се от съзнанието й. Ушите й звънтяха. Главата й се отметна назад. Някой я беше ударил. За нула време се оказа отново на пода, този път по гръб. Някой седеше отгоре й, беше я възседнал, ръка стискаше гърлото й. Опита се да измести въздуха, но не можеше да се съсредоточи. Щракна с пръсти, но и искра не се появи. Главата страшно я болеше.
	Примигна и образът на мъжа отгоре й се попроясни. В първия момент не го позна. Виждаше само една озъбена ръмжаща уста със сцепена устна, от която летяха слюнки, когато мъжът приказваше. После видя очите му, широко отворени, насинени, пламнали от гняв. Името бавно изплува. Мур.
	— Мислеше си, че няма да дойда да те намеря, а? — изсъска той. — Мислеше си, че можеш да ми сториш, каквото ми стори и да ти се размине?
	Ръката на гърлото й й пречеше да диша. Осъзна, че се бори в опит да се освободи от тежестта, която я притискаше. Сгъна колене така, че да опрат в гърба на мъжа, после преметна левия си крак около неговия десен. В гнева си той не усети нищо.
	— Наложи се да ме пуснат — каза Мур. — Ченгетата не могат да държат пребит човек в килия, не и ако не искат да ги съдят до дупка.
	Замахна с дясната си ръка и я удари в челюстта. Съзнанието на Валкирия отново се замъти, но тя се насили и пребори замайването.
	— Видях адреса на майка ти в досието си. В момента, в който излязох, си помислих — отивам да навестя онова момиченце. Ще я гостя с онова, с което тя ме нагости — мъжът се приведе и лицето му увисна на сантиметри от лицето на Валкирия. — Не знам как направи ония смахнати работи в килията, но и аз знам някои номера. Например мога да ти размажа сладката физиономия.
	Валкирия изчака той да се отдръпне от нея, после сграбчи дясната му ръка, която стискаше гърлото й, а юмрукът на собствената й дясна ръка се заби в брадичката му. Дори нямаше време да почувства болката в кокалчетата си. Пръстите й се сключиха на рамото му, вкопчиха се в якето му, момичето рязко отлепи тялото си от пода, събори Мур, претърколи го и изведнъж тя се оказа върху него, а лакътят й го тресна право в лицето, пак и пак, докато той напразно се мъчеше да се защити.
	Опита се да я изблъска, но тя продължаваше да удря. Мъжът закрещя и запсува. Отнякъде долетя бебешки плач. Алис се беше събудила.
	Валкирия леко вдигна глава по посока на плача и за миг й се стори, че ще припадне. Мур усети разсейването й, възползва се и започна да я избутва от себе си. Съзнанието на момичето се проясни едва когато видя, че мъжът се е обърнал по корем и се опитва да изпълзи изпод нея. Легна отгоре му с цялата си тежест, обви дясната си ръка около шията му, направи ключ и стисна. Мъжът се задави, надигна се на четири крака, но Валкирия се беше прилепила за гърба му, преплела крака около неговите. Той се хвърли настрани. Момичето притисна буза в гърба му, и се впи като пиявица. Мур се изтъркаля по пода, борейки се за въздух и давейки се, мъчейки се с всички сили да смъкне момичето от себе си. Лявата й ръка затегна ключа още повече. Двамата се блъснаха в масата в антрето. Една ваза падна и се разби на пода. Цветя и вода се пръснаха навсякъде.
	Момичето затягаше хватката си, когато изведнъж усети как нещо поряза лявата й ръка. Извика от болка, но пусна Мур миг по-късно, когато той завъртя в раната парчето счупена ваза, което беше докопал и забил в ръката й. Момичето падна назад, притиснала раненото място, кръв закапа между пръстите й. Мур се изправи на крака, леко залитайки, с мораво лице, кървящ и потен, стиснал парчето ваза в ръка. Валкирия се опита да измести въздуха и да го блъсне, но концентрацията й никаква я нямаше. В главата й бучеше страшно и най-малкото движение караше острата болка да се мята вътре в черепа й.
	Момичето също се изправи и заотстъпва към задната врата, а Мур запристъпва към нея, оголил окървавените си зъби. Ако беше облечена в бойните си черни дрехи, парчето ваза нямаше да я притесни изобщо. Но в момента носеше прости дънки и тениска. Дрехите на Гастли бяха горе в стаята й, там беше и некромантският пръстен.
	Мур прекрачи напред и мушна с острието към корема й. Валкирия дръпна таза си назад, за да избегне удара и опита да сграбчи китката му с две ръце. Пропусна. Не й остана друго, освен отново да го нападне, затова хвана ръката му там, където можа да достигне, блъсна го с цяло тяло и тресна чело право в лицето му. Усети как острието проряза бедрото й. Инерцията подсили движението на тялото й, мъжът залитна и Валкирия успя да хване ръката му здраво. Плъзна се още по-близо до него, притисна ръката му плътно до себе си, а със свободната си длан започна да замахва бързо към лицето му, докато го улучи в брадичката. Удряш в брадичката, разтърсваш мозъка — така казваше Скълдъгъри.
	Парчето ваза падна на пода и Мур изгуби равновесие, рухна и повлече момичето със себе си. Тя се претърколи отгоре му, мъжът я сграбчи, но тя го изрита, отскубна се, изправи се и хукна нагоре по стълбите. Изкачи ги, като взимаше по три стъпала наведнъж, но Мур вече беше по петите й, хвърли се напред и я стисна за глезена. Препъна я, Валкирия падна и болката отново я прониза. Мур я държеше с една ръка за глезена, а с другата посягаше да докопа колана на дънките й, за да я придърпа към себе си. Момичето се извъртя, притисна пръстите му между гърба си и ръба на едно от стъпалата, мъжът изрева от болка и я пусна. Тя трескаво пропълзя нагоре до площадката, нахълта в стаята си, отвори рязко гардероба и зарови ръце в черните си дрехи, търсейки пръстена.
	Мур се блъсна в гърба й. От устата му излизаше рев, неспирен рев от гняв и убийствена омраза. Сграбчи я и я дръпна рязко. Валкирия падна по гръб на леглото си, мъжът скочи отгоре й. Момичето скръсти ръце пред главата си и юмрукът му попадна в лактите й. Мъжът изсъска от болка, стисна я за ръцете и се опита да открие лицето й, Валкирия се бори с него, докато мускулите й пламнаха от напрежение. Изчака го да я дръпне много силно и вместо да се съпротивлява, рязко скочи сама напред, блъсна го и прибави своята към неговата сила. Мъжът падна назад от леглото. Момичето се опита да го прескочи, но той се извъртя и пак я хвана за глезена. Събори я и отново легна отгоре й. Некромантският пръстен беше паднал на пода до гардероба. Валкирия нямаше нужда да се съсредоточава, за да използва магията му, за разлика от всеки опит да приложи елементалните си умения. Протегна се да го достигне, но разстоянието беше твърде голямо. Видя се в огледалото на вратата на гардероба, видя и Мур, легнал върху й. Погледите им се срещнаха вътре в огледалото и той се ухили. Момичето спря да се протяга към пръстена. Вместо това пръстите й потропаха по огледалното стъкло. В огледалото отражението й, кърваво и насинено, примигна и се изправи в пълния си ръст.
	Мур застина.
	— Какво по дяволите…?
	Кракът на отражението се подаде от огледалото и го изрита в лицето.
	Мъжът падна назад. Валкирия чу как тялото му се блъсна в бюрото й. Претърколи се, отражението й подаде ръка и й помогна да се изправи.
	— Това не е нормално — ахна Мур, гълтайки жадно въздух през разбитите си зъби. — Как го направи? Що за чудо е това?
	Отражението остави Валкирия и пристъпи към падналия. За момент Мур изглеждаше така, сякаш ще се свие на кълбо и ще се откаже, но после гневът му се примеси със страха и той пак заръмжа от ярост. Надигна се от пода и замахна, отражението отскочи, кръстоса ръце пред лицето си и пое удара с тях. После посегна, стисна главата на Мур и започна методично да го блъска с чело в лицето. Коленете на Мур омекнаха, той се изхлузи от хватката на отражението и със смазано лице и в пълно безсъзнание, се срина на пода.
	Отражението се обърна към Валкирия.
	— Трябва да го убием — рече.
	Валкирия се свъси.
	— Не ставай смешна.
	— Не ставам смешна, просто разсъждавам практично. Ако ти не искаш, аз ще го довърша. Звънни на Скълдъгъри. Трябва да се отървем от тялото.
	Валкирия все още се бореше да си възвърне дъха.
	— Няма да го убиваме, ясно? Не сме убийци. По-точно аз не съм убийца, а това означава, че и ти не си.
	Отражението я погледна право в очите.
	— Той влезе с взлом в дома ти и те нападна. Ако родителите ти бяха вкъщи, щеше да нападне и тях. Де да знам, можеше дори да нарани умишлено Алис. Трябва да го убием.
	— Няма да го убиваме, край на дебатите. Ще оправим нещата като нормални хора. Обаждам се в полицията.
	— Той ще те посочи като момичето, което го е пребило в килията му.
	— А аз ще кажа, че лъже.
	— А какво ще кажеш, когато разкаже на полицията за мен?
	— Ще кажа, че съм го ударила толкова силно, че е почнал да вижда двойно. Никой няма да повярва и на една негова дума, особено когато почне да дрънка за магии.
	— Ако се обадиш на полицията, те ще дойдат и ще го арестуват, ще го осъдят, после ще го пратят в затвора. А какво ще правиш, когато си излежи присъдата и излезе? Той ще се върне за теб, знаеш, че ще се върне, но когато го стори, ти може и да не си у дома.
	— Не — отвърна Валкирия, — но ти със сигурност ще си у дома. И ти ще защитиш семейството ми.
	Отражението сведе поглед към Мур в краката си.
	— Ако се върне пак тук — рече то, — ще го убия.
	Валкирия загледа отражението си, но не отвърна нищо. Думите му й се сториха напълно справедливи.


>	42.
>	Нова мисия

	Скейпгрейс отвори със замах вратите на кръчмата и застана на прага, но никой не направи опит да влезе в заведението. Жителите на Роърхейвън минаваха край него и бърчеха нос пред обезобразената му фигура. Никой не го поздрави. Никой и не понечи да влезе да пие едно. Зомбито се обърна и се прибра обратно в хладното помещение, далеч от лъчите на слънцето и пронизващите човешки погледи.
	Преди години, когато започна да върти кръчмата, залата й беше разделена на две. Имаше част за обикновени посетители и друга част за специални ВИП клиенти. Сега ВИП-ове нямаше, но нямаше и обикновени посетители. В кръчмата се навъртаха само Скейпгрейс, собственик и барман, и Бияча — идиот, който забърсва масите.
	— Спри да забърсваш масите — обади се Скейпгрейс. — Няма кьорав клиент. А ти продължаваш да бършеш проклетите маси. Обикаляш залата, тананикаш си, бършеш масите една след друга… Не е нормално. Приличаш на някакъв ненормалник така.
	— Съжалявам — отвърна Бияча и наведе глава.
	— Върви да чистиш тоалетните.
	— Но те са отвратителни.
	— Ти също. Заминавай да ги чистиш.
	Бияча наведе глава още по-ниско и се повлече да изпълни заповедта.
	Някъде към късния следобед в кръчмата влязоха двама мъже. Скейпгрейс никога преди не ги беше виждал. Със сигурност не бяха от Роърхейвън. Единият задържа вратата и направи път на другия, пусна го пред себе си, после влезе и той. Важният носеше черна роба, а вторият беше облечен от главата до петите в бяло. Ако Скейпгрейс беше жив, очите му щяха да се разширят, но той беше мъртъв, а пък и полуизгорялата му физиономия допълнително затрудняваше изразяването на изненада. Зомбито се вторачи в белия мъж, а мъжът в черната роба се прокашля.
	— Ти си зомби — рече.
	Скейпгрейс кимна. Нямаше смисъл да отрича.
	— Знаеш ли какво означава това? — попита черният мъж. — Означава, че ти, точно както и Белият секач, си резултат от некромантска магия. А като такъв, си длъжен да се покоряваш на волята на некромантския Орден.
	— Така ли? — попита Скейпгрейс. Това беше новост за него, но изведнъж усети странен порив да се поклони на мъжа в черно.
	— О, да — отвърна мъжът. — А това пък означава, че трябва да се покориш на моята воля. Аз съм Първосвещеник Вандамиър Крейвън. Аз съм твоят господар.
	Бияча подаде глава откъм тоалетните.
	— На мен също ли сте ми господар?
	Първосвещеник Крейвън го изгледа отвратено, после отново се обърна към Скейпгрейс.
	— Непрекъснато се опитвам да се отърва от него — оправда се Вориен, — но той все се връща.
	Първосвещеник Крейвън въздъхна.
	— Все едно. Имаме задача за теб, зомби. А ти ще ни се подчиниш безпрекословно.
	Скейпгрейс закима ревностно. Познаваше Господаря си от няколко минути, но беше убеден, че той е много, много важен човек.
	Бияча също забърза към тях.
	— Може ли и аз да се подчиня? — замоли. — Тук само чистя тоалетните. Копнея да служа!
	Горната устна на Господаря се повдигна от погнуса.
	— Ако млъкнеш и се дръпнеш по-далеч от мен, да, можеш да се подчиниш.
	Бияча изписка от радост и изприпка до Скейпгрейс.
	— Трябва да откраднеш нещо за мен — каза Господарят. — Предмет, който изглежда точно така — и той им показа златен диск, голям колкото човешка длан. — Със сигурност такива дискове има в кабинетите на маговете Старейшини. На мен ми трябва само един. Когато го откриеш, подмени го с този фалшификат — Господарят подхвърли диска на Скейпгрейс. Той го улови във въздуха и го притисна до сърцето си. — Не предизвиквай подозрение при никакви обстоятелства. Влизаш и излизаш в пълна тайна. Разбра ли?
	— Да, Господарю — отвърна Скейпгрейс.
	— Да, Господарю — отвърна и Бияча и започна да се кланя като раболепен глупак, какъвто всъщност си и беше. Гледката беше жалка. Скейпгрейс падна на колене, за да покаже на всички какво означава да се кланяш както трябва.
	Господарят ги погледа известно време мълчаливо, после извъртя очи към белия мъж, който му беше задържал вратата отворена.
	— Това ли са единствените две зомбита в града? Абсолютно сигурни ли сме, че няма други?
	Белият мъж тъжно поклати глава.
	Господарят придоби раздразнено изражение.
	— Хубаво — рече. — Ще свършат работа.
	Скейпгрейс почувства такова щастие, че щеше да заплаче, ако слъзните му канали не бяха пресъхнали отдавна.


>	43.
>	В Спешното отделение

	С широко отворени очички Алис следеше с интерес суетнята в спешното отделение, докато Валкирия я люлееше леко с едната си ръка. Другата беше сложила на операционната маса пред себе си и един красив лекар зашиваше раната й.
	— Сигурна ли си, че се чувстваш добре? — попита той за пореден път.
	— Екстра съм — отвърна момичето. Листата, които беше подъвкала, докато чакаше полицаите, още действаха и притъпяваха болката. Момичето трепваше всеки път, когато иглата пробиваше кожата й, но това беше само за пред доктора. Той вече беше зашил раната на бедрото й, уверявайки я, че най-вероятно няма да й остане белег. Валкирия само беше свила рамене. Един белег на бедрото беше най-малкият й проблем.
	Чу гласа на майка си и вдигна глава, точно когато една сестра въведе родителите й в отделението.
	— Готово — каза докторът. — Край. Ще изпратя сестрата да те превърже. Иска ми се всичките ми пациенти да бяха спокойни като тебе, заклевам се.
	— Благодаря. На мен пък ми се иска всички лекари да бяха секси като вас.
	Лекарят се разсмя и се дръпна встрани, защото в същия момент в кабинета влетя майката на Валкирия, разтворила ръце за прегръдка. В следващия момент рязко спря, отстъпи крачка и погледна лекаря.
	— Мога ли да я прегърна? — попита.
	— Даже е задължително — усмихна се докторът и излезе, а момичето се озова в обятията на майка си.
	— Детенцето ми — каза майка й. — Клетото ми детенце.
	— Добре съм — отвърна момичето с приглушен глас. Погледна татко си, който се занимаваше с Алис. Изглеждаше мрачен. Валкирия не беше свикнала да го вижда мрачен. Майка й заплака. Инстинктивно момичето се стегна и запримигва, за да преглътне сълзите, които напълниха очите й без предупреждение и сега заплашваха да бликнат.
	— Мамо — засмя се насилено и се дръпна леко. — Мамо, екстра съм си. Ето, погледни ме. Не се тревожи за мен.
	— Лицето ти — рече майка й.
	— Драскотини и синини, вече започват да избледняват.
	— Горката ти ръчичка.
	— Зашита е вече и оздравява. Честно, добре съм.
	— Онзи се е самонаранил в килията си — обади се татко й. Все така не отместваше поглед от Алис. — Затова се наложило да го пуснат. Трябваше да го чакат отвън. В момента, в който този боклук е излязъл от участъка, полицаите е трябвало да паркират една патрулна кола пред нас.
	— Татко, те не са предполагали, че Мур знае къде живеем, а и със сигурност не им е минало през ума, че ще дойде у нас да търси някакво си смехотворно отмъщение за един напълно заслужен арест. Не можеш да ги виниш.
	— Те са го пуснали на свобода.
	— И за това вината не е тяхна.
	Баща й вдигна очи и я погледна за първи път, откак беше влязъл в кабинета.
	— Той можеше да…
	— Недей, Дез — прекъсна го майка й и закри устата си с ръка. — Моля те. Не го казвай.
	Валкирия отново се насили да се усмихне.
	— Ей, вие двамата, престанете вече. Алис проспа цялото нападение, а аз съм съвсем наред.
	В кабинета надникна една сестра.
	— Извинете? Трябва да ти превържа ръката.
	— Превързвайте на воля — отвърна Валкирия.
	Сестрата се усмихна и се зае да си свърши работата.
	— Чух какво ти се е случило — заприказва. — Всички само за това говорят. Реших, че може би ще искате да знаете, че лекуваме мъжа, който те е нападнал, в отделна стая под охрана — пазят го трима страшно ядосани полицаи. Счупила си му четири ребра, носа, челюстта, пукнала си му три пръста, избила си му три зъба и си му докарала мозъчно сътресение. Даже по едно време му се сторило, че си се раздвоила.
	Майката на Валкирия примигна.
	— Стефани му е причинила всичко това?
	— Абсолютно — отвърна сестрата. Пристегна превръзката за последно. — Ей сега ще донеса картона ти.
	После излезе. Родителите на Валкирия се вторачиха в дъщеря си.
	— Какво? — попита момичето колкото може по-невинно. — Вземам уроци по самоотбрана във фитнеса. Показват ни хватки, дето приличат на Крав Мага — бойното изкуство на МОСАД. Бойни техники, такива неща. Не е кой знае какво.
	— Но Мур е възрастен мъж — отбеляза майка й.
	— Ами то от самоотбраната няма смисъл, ако не можеш да се справиш именно с възрастен мъж. О, мамо, вазата ти падна и се счупи. Онази в антрето. Съжалявам.
	Майка й отново примигна.
	— Ами… няма нищо. Беше грозна и бездруго не я харесвах.
	— Видя ли! — грейна Валкирия. — Всички са доволни.
	— Сигурна ли си, че не си в шок?
	— Сериозно, мамо, добре съм. Радвам се, че татко не си беше вкъщи, че пак щеше да го изхвърли през прозореца.
	Майка й се усмихна и прегърна съпруга си.
	— Живея в семейство от бойци — каза. — Алис, по всичко личи, че ти и аз трябва да сме благоразумните.
	Алис изгука в отговор.


	Родителите й я откараха до вкъщи. Беше й странно да седи на задната седалка. Почувства се почти като малко момиченце. Радиото в колата свиреше и тя запя тихичко на Алисън. Алисън се усмихна и голямата й сестра се засмя.
	Прибраха се вкъщи и цяла вечер разчистваха пораженията след схватката. После на входната врата се потропа и баща й отиде да отвори. След минута се върна в дневната, помълча за миг и каза:
	— Флетчър е — рече. — Казах му, че ако е дошъл да се разправяте, може да си върви. Но той не иска да се кара. Може би не е зле да поговориш с него.
	Майка й кимна.
	— Той е добро момче. Заслужава отговор.
	— Да — рече Валкирия. — Знам.
	Пое си дълбоко въздух и излезе в антрето. Флетчър се беше изправил на прага. Валкирия пъхна ръце в джобовете на дънките си.
	— Здрасти — рече.
	Момчето я изгледа от главата до петите.
	— Искаш ли да се поразходим?
	— Да.
	Флетчър се обърна и закрачи по алеята. Момичето го последва и затвори входната врата зад гърба си. Поеха към парка.
	— Говориш ми вече значи — отбеляза Валкирия.
	— Май така стана — отвърна момчето. — Изглеждаш като прекарана през месомелачка.
	— Знаеш си ме. Все се забърквам в неприятности.
	— Да, и оцеляваш. Това е най-важното — Флетчър ритна едно камъче и то отхвърча надалеч. — Не ти прощавам — продължи. — Бих искал да ти простя. Бих искал да можем да забравим всичко, което стана, да се съберем пак, да продължим постарому. Но това няма да се случи.
	— Знам — отвърна Валкирия. — Но не искам да ме мразиш, Флетч.
	— Това изобщо не зависи от теб, не смяташ ли?
	— Така е.
	— Доста е трудно да ти се сърди човек. Ти вероятно изобщо не чувстваш, че си направила нещо лошо, нали?
	— Разбира се, че чувствам. Изневерих ти.
	— А защо?
	— Защото бях глупава и не помислих какво ще стане, и…
	— Не — прекъсна я Флетчър. — Точно в онези моменти, при самата изневяра, какво ти минаваше през главата? Защо постъпи така?
	— Ако ти кажа, не смятам, че ще се почувстваш по-добре.
	— Няма, но ще ми помогнеш да докажа теорията си.
	Валкирия въздъхна.
	— В онези моменти си мислех, че ти се държиш като… гимназиално гадже.
	— Това някакъв технически термин ли е?
	— Грижеше се прекалено много за мен, закриляше ме постоянно. Беше…
	— Продължавай.
	Вървяха през парка, като се придържаха към добре осветените главни алеи. Наоколо нямаше жива душа.
	— Наставляваше ме. Караше ми се и изразяваше неодобрение към нещата, които правех. Чувствах се твърде сигурна, разбираш ли?
	— И отиде при Сийлън. Който вдъхва всичко друго, но не и сигурност.
	— Нещо такова.
	— Значи, когато си ми изневерявала, отлично си знаела защо го правиш. Оправдала си се сама пред себе си.
	— В известна степен.
	— Значи, по твоему, за всичко съм бил виновен аз.
	— Моля? Не, изобщо нямах това предвид.
	— Вал, ти си направила това, което си направила, взела си решението да ми изневериш, защото си смятала, че в онзи момент това е правилното решение за теб. Опитах се да ти се сърдя, но… не мога. Сторила си онова, което си счела за най-добро за себе си. Това е твоят основен принцип в живота. Никога не си проклета или жестока умишлено. Просто нещата, които вършиш, се случват и толкова. Те са някакъв страничен ефект.
	— От това, че съм егоистка.
	— Да. От това, че си егоистка. Може би ще надраснеш тази си настройка към света след някоя и друга година. Не знам. Надявам се така да стане.
	— Би било чудесно — промърмори момичето.
	— Не те мразя — продължи Флетчър. — Може да не те харесвам особено точно в момента, но не те мразя. И не смятам, че е добра идея да бъда близо до теб повече. Местя се.
	Сърцето на Валкирия сякаш пропадна някъде.
	— Къде?
	— В Австралия. Там много ми харесва. Топло е и говорят шантав английски.
	— Ами обучението ти?
	— Австралия е една от люлките на магията, точно като Ирландия. Там също има куп скучни старчоци, които да ми пълнят главата с безполезни съвети, както ги има и тук. Какъв е проблемът?
	— Просто… Не искам да заминаваш. Ние с теб не бяхме просто гаджета. Бяхме приятели. Аз нямам… Нямам кой знае колко приятели. Не искам да изгубя един от тях.
	— Е, така става, когато разбиеш нечие сърце.
	— Да — промълви момичето.
	— Освен това — рече Флетчър, — аз съм телепортатор. Където и да сме по света, няма да сме разделени. Пази се, Валкирия.
	Тя отвори уста да отговори, но момчето изчезна, преди да е довършило следващата си крачка.
	Валкирия се обърна и се прибра у дома.


>	44.
>	Мисията е изпълнена

	Както никога Скейпгрейс нямаше нищо против обедното слънце и топлите му лъчи, които жареха кожата му. С радост щеше да позволи на прищевките на природата да разкапят тялото му, стига това да беше желанието на Господаря, макар в себе си дълбоко да се надяваше, че Господарят няма подобни желания. Спря на черния път, слезе от пингвиномобила и забърза към мястото, където го чакаха Господарят и Белият секач. Тайните срещи бяха толкова вълнуващи.
	— Сир — поздрави Скейпгрейс, падна на едно коляно и, хванал златния диск с две ръце, го поднесе на некроманта.
	— Завърнах се.
	До него Бияча се хвърли на колене на земята, сключил ръце като за молитва.
	— Виждам — отвърна Първосвещеник Крейвън и грабна диска. — Постъпи ли точно така, както ти наредих?
	— О, да, сир.
	— Точно както те инструктирах?
	— Намерих кабинета на старейшина Биспоук, влязох…
	— Ние влязохме — поправи го Бияча.
	— … след това намерих диска. Подмених го…
	— Ние го подменихме — обади се пак Бияча.
	— … с фалшивия диск, който вие ми дадохте, и после се завърнах при вас с истинския диск. Така че сега старейшина Биспоук има фалшив диск, а вие имате истинския диск. Живея единствено, за да служа.
	— Ние живеем единствено, за да служим — поправи го Бияча отново.
	— Вие не живеете — отговори Господарят, разглеждайки донесения предмет. — И никой не ви видя?
	— Никой, сир. Бях като вятъра.
	— Ние бяхме като вятъра — намеси се Бияча.
	— Но аз бях по-ветровит.
	— Аз пък приличах на лек полъх — рече Бияча и се сгъна напред така, че челото му опря в земята. Проявата му на почит отново се стори жалка на Скейпгрейс и той нямаше проблем да го надмине по раболепие.
	Просна се в цял ръст по очи с лице, заровено в прахта и размаха ръце.
	— Дайте ми нова заповед, Господарю, умолявам ви!
	— Аз също ви умолявам — повтори Бияча и легна до Скейпгрейс, загърчи се и се постара да се зарови още по-дълбоко в прахта. Вбесен, Скейпгрейс се загърчи до него.
	— Ако не бяхте вече мъртви — каза Господарят и притисна с пръсти основата на носа си, — с радост щях да убия и двама ви. Спрете да се гърчите и слушайте много внимателно. Искам да съберете още от вашата порода.
	— Още зомбита? — попита Бияча и изплю едно камъче.
	— Казах слушайте, а не говорете. До утре по това време да сте ми довели още поне двайсетима като вас. Ако ме провалите…
	— Аз няма да ви проваля — отвърна Скейпгрейс.
	— Аз няма да ви проваля — отвърна и Бияча.
	— Той може и да ви провали — допълни Скейпгрейс.
	— Млъквайте — отвърна Господарят — веднага.
	Скейпгрейс остана на мястото си, докато Господарят и Белият секач не си отидоха, и чак след това се изправи. Бияча застана до него, изтупвайки прахта от дрехите си.
	— Жалка картинка си — просъска презрително Скейпгрейс.
	— Знам — съгласи се Бияча, — но когато Господарят е тук, нищо друго няма значение, освен неговата воля. Нещата стоят точно така, както той каза — зомбитата са създадени да служат на некромантите. Това… не означава, че не ценя вашето водачество, сър.
	— Така, така — отвърна Скейпгрейс и повдигна гневно онова, което беше останало от горната му устна. — Гледай само да не забравиш кой е шефът.


>	45.
>	Най-спокойният град в Ирландия

	Джофри беше ключът към цялата работа.
	Екстра номер си беше това да караш хората да повярват във всичко, което им казваш. Е, не беше взел предвид журналистическата закалка на Кени, която му позволи да поднови интереса си към историята за магьосниците, но Джофри не носеше вина за това. Кени просто случайно беше извадил късмет. Журналистът със сигурност вярваше, че силата на Джофри действаше върху всички хора без изключение. И това го накара да се замисли сериозно.
	Беше прекарал последните седмици в ровене из полицейски и вестникарски доклади за странни събития, доклади със сведения, от които по-късно свидетелите се бяха отказали. Журналистът ги четеше сега отново с други очи, от нова перспектива. Ами ако всички тези сведения изобщо не са празни дрънканици или грешки? Ами ако до едно съдържат истината, а впоследствие са били оттеглени, само защото някой като Джофри е убедил бедните уплашени хорица, че изобщо не са видели онова, което си мислят, че са видели?
	Кени беше пръснал докладите по пода и прекарваше часове в четене. Един от тях привлече вниманието му. Дълъг беше само няколко реда. Преди няколко години човек от района северно от Дъблин беше повикал полицията, след като видял тъмнокосо момиче да бяга от глутница „животни“ с бяла кожа, които тичали на два крака. Момичето — човекът не видял лицето й — повело „животните“ към кея.
	Показанията му бяха приети от местните ченгета. На следващия ден човекът беше отрекъл, че изобщо е виждал нещо подобно. А на по-следващия ден ченгетата отрекли въобще да са вземали показания от него. Инцидентът щеше да бъде отдавна забравен, ако Кени не беше такъв страстен колекционер на странности.
	Да, журналистът знаеше, че следата е студена. В Ирландия имаше много тъмнокоси момичета. Нямаше абсолютно никаква причина да смята, че момичето, което е бягало от „животните“, е същото момиче, което Джофри беше нарекъл Валкирия Каин. Но името на градчето, където се беше случил инцидентът, се наричаше Хагард и се намираше само на километър-два от градчето, където пък се намираше нощният клуб, в който се беше разиграла цялата драма с вируса на лудостта. Така че Кени хвана автобуса за Хагард. Отседна в един хостел и разпита съпрузите собственици дали са чували за каквито и да било странни събития наскоро. „Странни?“, отвърнаха му те. Нищо странно не се случва в Хагард.
	В края на втория ден от престоя си Кени беше готов да им повярва. Хагард светкавично се изкачваше към палмата на първенството в конкурса за „най-спокоен град в Ирландия“, в който никога нищо странно не се случва.
	Според един чичко с шапка-идиотка на главата и без нито един зъб в устата, най-странното в градчето била една особена кола, която се появявала по улиците нощем редовно през последните пет години. Кени не разбираше от коли, но се сети какво е „Бентли“, когато чичкото го спомена. Очевидно, колата била рядко красива. По няколко пъти на седмица, обикновено посред нощ, Бентлито идвало и се движело по улиците. Никой не знаел кой е собственикът му. Понякога в колата се возела пътничка — тъмнокосо момиче. Винаги си държала главата наведена.
	Кени усети как в него се надига трепкащо вълнение. Те бяха. Сигурен беше. Беше ги открил.
	Завладян от вестта за тайнственото Бентли, Кени отначало не обърна особено внимание на новината, че някаква жена била нападната на Мейн стрийт. Всички обаче само за това говореха. Някакъв бандит на име Иън Мур грабнал чантата на Мелиса Еджли. Съпругът на Мелиса изхвърлил бандита през витрината на аптеката, полицаите дошли и отвели Мур в участъка. Без никакви магии и суперсили.
	На следващия ден обаче Мур отново бил в устата на всички. Полицаите се принудили да го пуснат, обясняваха на Кени милите хора от Хагард, а той отишъл право в дома на Мелиса Еджли да търси мъст. Дъщерята на Мелиса, Стефани, си била у дома с новороденото си сестриче, сбила се с бандита, надвила го и пак повикала полицията. Бедното момиче, повтаряха добрите хора от Хагард. Сигурно е била ужасена. Страшно трябва да е било. Не е ли страхотно, че е успяла да го надвие? Не е ли невероятно? Чудно, как ли е успяла да го стори?
	И тогава обикновено добрите хора от Хагард свиваха рамене. Но като помисли човек, тя винаги си е била странна, тази Стефани.
	И интересът на Кени скочи до небето.


>	46.
>	Прощалния бал

	Когато влязоха у Скълдъгъри, на масата в дневната беше оставена голяма кутия. Привързана с панделка с голяма фльонга. Валкирия я отвори и извади отвътре прекрасна черна рокля.
	— Леле — рече.
	— Ако ситуацията беше друга, Гастли щеше да се радва той да ушие роклята ти — отвърна скелетът, — но в момента цялото му свободно време е заето с издирването на Танит. Затова реших аз да те поглезя.
	— Това е просто… леле.
	— Радвам се, че ти харесва. Тръгваме за Бала след двайсет минути.
	Валкирия се вторачи в детектива.
	— Трябва да си измия косата.
	— Давай по-живичко тогава.
	Момичето се изкъпа в банята, пристроена към апартамента на скелета специално заради нея. Докато се гримираше, внимателно се огледа за белези и синини. Освен превръзката на ръката от побоя, не личаха други следи. Много й се искаше да беше отишла при някой от лекарите на Убежището, вместо да се занимава с шевове и превръзки, но проблемите със смъртните изискваха решения като за смъртни. Нараняване, което може да бъде снимано и документирано, щеше да помогне на полицията при разследването им, а нараняване, което изчезва за една нощ, щеше да помогне на Валкирия да изглежда добре в рокля.
	Макар че с тоалет като този външният вид беше гарантиран. Роклята беше дълга, прилепнала по тялото, без шевове, комбинация от коприна и шифон. Обувчиците към нея бяха очарователни.
	Момичето пристъпи в дневната и завари там Скълдъгъри, облечен в съвършено безупречен смокинг, с черни ръкавици и бяло шалче. Скелетът наклони глава на една страна.
	— Закъсняваш — рече.
	— Изглеждам прекрасно.
	— Ти винаги изглеждаш прекрасно.
	— Също така винаги закъснявам.
	Детективът си сложи шапката — този път черна, за да отива на смокинга — и двамата излязоха. Скелетът отвори вратата на Бентлито пред Валкирия и тя се пъхна на мястото си.
	Напуснаха Дъблин и поеха на север, подминаха отбивката за Хагард и продължиха към дома на Гордън. Пред портата нямаше охрана, но Скълдъгъри намали и спря. Измъкна от джоба си пропуска им — златен диск с големината на човешка длан — и го стисна с палец и показалец. Дискът засвети меко и скелетът отново подкара напред, а Валкирия видя как от двете страни на портата изплуваха и запримигваха магически символи, неутрализиращи защитите, поставени около имението. От двете страни на дългата алея бяха паркирани зашеметяващи автомобили, а в мрака наоколо момичето мерна неподвижни фигури. Мъже и жени, облечени по подобие на секачите, но не в сиво, а в черно, а на гърбовете им висяха кръстосани кании, от които се подаваха дръжките на сърповидни кинжали.
	— Изкормвачи — обясни Скълдъгъри. — Частни охранители, обучават се, заедно със секачите. Само най-големите богаташи могат да си позволят услугите им.
	Излязоха от Бентлито, Скълдъгъри остави пиколото да я паркира, като не пропусна да го предупреди с най-заплашителния си тон да внимава с колата и двамата с момичето влязоха в къщата.
	Валкирия си беше представяла, че партитата във висшето общество изглеждат точно така — хора в скъпи костюми и рокли пийват шампанско и се смеят тихо и учтиво. Тук ситуацията беше същата, с една малка разлика — тук-таме из групичките се мяркаха изключително странни образи: непознат джентълмен с погребална физиономия и зелена коса, жена с искрящо проблясваща рокля и също така проблясваща кожа на тялото, мъж с нокти, дълги и остри като на тигър и, не на последно място, живият скелет, до когото самата Валкирия пристъпваше. Най-богатите и влиятелни магьосници на света. От мига, в който пристъпи прага, момичето усети атмосферата на могъщество и власт и потрепери вътрешно от вълнение.
	Сервитьор с кал под ноктите й поднесе чаша вино на сребърен поднос. Момичето любезно отказа, но когато сервитьорът изчезна в тълпата, се свъси подире му. Прислуга с мръсни нокти на парти от такъв мащаб? Но после сви рамене и забрави. В една от стаите беше разположен малък оркестър и музиката се лееше равномерно и приглушено из всички зали. Никой нямаше нужда да повишава тон, за да се чува с другите.
	Всичко беше изпипано до най-дребните детайли. Валкирия се зарадва, че роклята, която е подарък от Скълдъгъри, е толкова красива — по нищо не отстъпваше на тоалетите на останалите дами на партито.
	Скълдъгъри подаде шапката и шалчето си на една жена, която му се усмихна и ги отнесе нанякъде. Валкирия не се отделяше и на крачка от скелета. Когато влязоха в следващата зала, детективът се постара да й посочи всеки от присъстващите и да й обясни кой кой е. Момичето знаеше доста от споменатите имена.
	По всичко изглеждаше, че гостите до един познават Скълдъгъри, но че не всички го харесват. За всяка усмивка, която скелетът получаваше, му се полагаше и по една презрителна гримаса.
	— Както сама виждаш — ниско рече той, — аз съм много, ама много популярен.
	— Личи си.
	Гордън стоеше до ехо-камъка си и бъбреше с групичка хора, които се смееха на историята, която им разказваше. Той видя Валкирия и й помаха с блеснали от вълнение очи, а после се върна към събеседниците си. Момичето се усмихна широко на въодушевлението на чичо си.
	Ревъл приближи, здрависа се със Скълдъгъри и целуна Валкирия по бузата.
	— Изглеждаш зашеметяващо — рече й.
	Момичето му се усмихна в отговор.
	— И вие не изглеждате зле, Върховен маг.
	Той се засмя, после мерна групичка чуждестранни магьосници, застанали наблизо, и въздъхна нещастно.
	— Ще ви оставя — рече. — Най-противното на позицията ми е, че трябва да се смеся с гостите и да обърна внимание на всички. Тъкмо човек срещне някой интересен на партито и вече трябва да бърза при поредния досадник.
	Ревъл се изнесе нанякъде, а на негово място пристъпи Гастли.
	— Съжалявам, че закъснях — каза. — Едва влязох. Пропускът ми не работеше както трябва. Пристъпих портата и изкормвачите ме награбиха.
	— О, старейшина Биспоук, но това е ужасно — подразни го Валкирия. — Нима не ви познаха?
	Гастли я загледа.
	— Подиграваш ли се, нали?
	— Нее, не и Валкирия, милорд — намеси се Скълдъгъри. — Тя не би посмяла никога да стори нещо подобно.
	— Мразя те — промърмори Гастли. — Мразя ви и двамата. О, да, имаме изненадващ гост.
	Скълдъгъри наклони глава.
	— Така ли?
	Гастли кимна напред, тълпата пред очите им се раздели и разкри мъж с къса руса коса, чието лице грейна, когато видя скелета и шивача. Мъжът изглеждаше млад, силен и здрав — на не повече от трийсет години, носеше смокинг с развързана и преметната през шията папийонка. Горните две копчета на ризата му бяха разкопчани.
	Скълдъгъри пристъпи напред и стисна здраво десницата на русия, сякаш бяха стари приятели.
	— Много време мина — каза скелетът.
	— Така е — отвърна непознатият. Очите му се преместиха върху Валкирия.
	— Здрасти — поздрави момичето. — Аз съм…
	— Вал! — възкликна чуждият магьосник и я прегърна братски. — Всяка приятелка на Скълдъгъри е и моя приятелка, стига да е достатъчно красива, разбира се — пусна я и отстъпи крачка назад. — Ти вече си ми приятелка, две мнения няма.
	— Валкирия — обади се Скълдъгъри, — позволи ми да ти представя единствения и неповторим Декстър Векс, очевидно, взел си кратка почивка сред изпълнения си с дръзки приключения живот.
	— Много кратка почивка — отвърна Векс, отстъпи назад и дари Валкирия с бляскава усмивка. Момичето определено го хареса, о, колко го хареса даже!
	— Слушала съм много за теб — каза му тя. — Бил си един от Мъртъвците.
	— Да, така е — кимна Векс. — В дните на моята младост бях прокълнат да следвам този пелтечещ глупак от злоключение към злоключение. Той добре ли се държи с теб? Не самохвалства прекалено, надявам се?
	— Понякога ми се струва, че само това прави.
	Векс хвана дланта на Валкирия с две ръце.
	— Познавам болката ти — рече й скръбно.
	Скълдъгъри раздели ръцете им.
	— Да, хубаво, хайде стига вече. Ако толкова ви се ще да ме одумвате, то поне проявете малко възпитание и изчакайте да ви обърна гръб. Кога пристигна?
	— Тази сутрин — отвърна Векс. — Гастли ми прати покана преди няколко седмици. Бях доста зает, но когато някой като негово високосветейшество ти прати покана, не можеш да откажеш.
	— О, страхотно — обади се Гастли. — И него сте научили да се гаври с мен.
	Валкирия се засмя и хвана Гастли под ръка.
	— Само се занасяме — каза му. — Между другото, изглеждаш великолепно в смокинг.
	Гастли се усмихна.
	— Благодаря ти, Валкирия.
	Векс се изкикоти.
	— Видя ли? Не се е променил и на косъм. Няма значение в какво настроение се преструва, че е, достатъчна е една дума от някое хубаво момиче и той вече е като восък в ръцете й. Скълдъгъри, помниш ли французойката, дето я срещнахме на остров Сайпен? Как й беше името?
	— О! — сети се Скълдъгъри. — Франсоаз.
	— Точно — продължи Векс. — Франсоаз. Спомняш ли си я, Гастли? Помниш ли оня уикенд, дето се скъсахме да те търсим? Вече бяхме решили, че Меволент те е отвлякъл и те изтезава до смърт. Валкирия, можеш ли да се сетиш какво всъщност е правел Гастли, докато го търсехме?
	— Мога — отвърна момичето.
	— Не, не може — поправи я Гастли.
	— Мисля, че може — обади се Скълдъгъри.
	— Ако й кажете — рече шивачът, — ще се наложи да арестувам и двама ви. Най-вероятно ще наредя и да ви бичуват публично.
	Векс въздъхна.
	— Съжалявам, Вал. Онова, което се е случило по време на войната, явно трябва там и да си остане.
	— О — въздъхна Валкирия престорено.
	Една жена пристъпи до Гастли и прошепна нещо в ухото му.
	Той кимна.
	— Моля да ме извините — каза. — Трябва да отида да поговоря с едни хора. Важни, влиятелни хора с определена позиция в обществото. Хора, които, надявам се, няма да ми се подиграват.
	И той пое към задълженията си, а Векс се наведе до Валкирия.
	— Не се тревожи — рече. — Знаем много други истории за Гастли. Аз пък имам и много, много истории за Скълдъгъри. Хубави истории. Пиперливи. Скандални истории. Истории, с които можеш да го изнудваш по всяко време.
	— Внезапно тазвечерното събиране спря да ми се вижда добра идея — обади се скелетът.
	В следващия момент разговорът секна, защото до тях изневиделица изникна едър мъж с лъсната руса коса, пригладена назад над месестото му лице, и с усмивка на влажните устни. Зад него стоеше момче на годините на Валкирия.
	— Леле, леле — заговори мъжът, а двойната му брадичка се тресеше при всяка дума. — И това ако не е детективът скелет, снизходил от висините на своето величие, за да удостои нас, бедните магьосници, с присъствието си. Такава чест е това за мен, благоговея така силно, че, боя се, не зная как да се държа. Да се поклоня ли? Да коленича? Да направя реверанс?
	— Да се махаш — предложи Скълдъгъри, а мъжът ревна от смях.
	Малките му очички се преместиха върху Валкирия.
	— А ти, мила моя, видение в черно, трябва да си самата Валкирия Каин — момичето не хареса начина, по който мъжът я гледаше — очите му я опипваха дълго, подробно. — Скълдъгъри, искрени поздравления — подбираш ги добре. Хубавка е. Сега разбирам защо я водиш навсякъде със себе си. Макар че сигурно не е от най-умните, прав ли съм?
	Валкирия погледна скелета.
	— Не дразни само мен, нали? Проси си дървен костюм май?
	— Проси си го и още как — отвърна Скълдъгъри.
	— И аз съм на същото мнение — рече Векс.
	— Давай, удари го, ако искаш — каза скелетът на момичето.
	Мъжът се разсмя отново и вдигна ръце. Дланите му бяха бледи и меки — никога невиждали труд.
	— Предавам се! — проплака подигравателно той. — Отстъпвам! Само не позволявайте на момиченцето да ме удари!
	Валкирия тъкмо се накани да го фрасне заради принципа, когато облеченото в смокинг момче зад мъжа го хвана за тлъстата ръка и рязко го дръпна.
	— Татко — рече. — Виното май ти дойде в повече. Дали да не излезем на чист въздух?
	— Тука въздух колкото искаш! — отвърна мъжът. — Макар че се е нажежил от сексапил! — засмя се на собствената си шега и се отскубна от момчето с едно дръпване. — Госпожице Каин, това е моят син, който носи величественото и благородно име Ханзард Крей, а аз съм неговият баща, който вечно го излага — вулгарният и в момента пиян Артър Дейгън. Гледате ли го как се черви заради мен? Виждали ли сте по-вярна синовна обич от тази?
	— Много съжалявам — каза Ханзард. Той беше по-висок от баща си, слаб и строен. Единственото, по което двамата си приличаха, беше цветът на косата.
	— Не се извинявай вместо мен! — озъби се Артър. — Не и на тая!
	Скълдъгъри се беше изправил до лакътя на Валкирия, съвършено неподвижен и запазил пълно мълчание. Момичето му благодари на ум за това. Всеки друг мъж би се хвърлил да брани честта й. Малката магьосница обаче беше напълно способна да стори това сама.
	— Някакъв проблем ли имаш с мен? — попита тя Артър.
	— Проблем? — повтори той. — Не! Дума да не става! Никакъв проблем! Сигурен съм, че ако имахме достатъчно време, с теб щяхме да станем първи приятели, стига да не беше дребният факт, че ти уби боговете ми.
	— О! — схвана най-сетне момичето. — Ти си последовател на Безликите.
	— Такъв съм — поклони й се Артър. — Поради факта че новият Съвет на Старейшините желае да поддържа атмосфера на единство и откритост, за първи път съм поканен на Прощалния бал — събитието, на което всички вие се смеете, бъбрите и се потупвате един друг по гърбовете, поздравявайки се с победата над злия Меволент и дваж по-злите му последователи. Един от които бях аз.
	— Не е трябвало да идваш — изтъкна Валкирия.
	— Не си ти тая, дето ще ми казва на мен какво да правя — изсъска Артър. — Ще си получите заслуженото, помнете ми думата. Ще си платите за всичко, което сторихте.
	— Беше удоволствие да се запознаем — каза Ханзард Крей, мъчейки се да издърпа баща си настрани.
	— Трябва да те преметна на коляно — кресна му Артър и извъртя очи към Валкирия — и да те напляскам пред всички!
	Един сервитьор приближи и се опита да помогне на Ханзард, но Артър го блъсна грубо настрани. После вдигна ръка и заплаши Валкирия с тлъстия си пръст.
	— Пази се, момиче. Пази се. Твоето време идва.
	Най-сетне Ханзард успя да обърне баща си кръгом и двамата се гмурнаха в тълпата, която ги погълна на мига. Мина секунда, докато разговорът се възобнови.
	Валкирия се обърна към Скълдъгъри.
	— Ама той е прелестен! — грейна тя.
	— Семейството на Артър Дейгън е със синя кръв — обясни Скълдъгъри — или почти синя. Меволент е служил под командването на дядото на Артър — имам предвид като млад, още преди да завземе властта. Семейство Дейгън се срина, а Артър не можа да приеме провала им с необходимото достойнство. Надявам се синът да струва повече.
	Чу се вик, после вратите на залата се разтвориха с трясък и вътре нахълтаха мъже със скиорски маски, размахали оръжия.
	— Никой да не мърда! — кресна водачът им и стреля в тавана. — Тук сме за бижутата и портфейлите ви! Всеки, който се опита да се прави на герой, ще бъде застрелян!


>	47.
>	Развлечението за вечерта

	След изстрела музиката спря. Разговорите стихнаха и гостите до един се вторачиха смаяно в новодошлите. Валкирия направо не повярва на ушите си.
	Магьосникът с тигровите нокти се обади пръв:
	— Вие… Дошли сте да ни ограбите?
	— Точно! — кресна водачът на бандата. После поривът му някак секна. — Какво ти е на ръцете?
	Един от аверите му, мъж с червена скиорска маска, вече започваше да се паникьосва. Ръката му стискаше дръжката на пистолета с всички сили и дори от мястото си Валкирия позна мръсните нотки на сервитьора, който й беше поднесъл шампанското.
	— Казах ти, Лари, тук нещо не е наред! Погледни тия хора. Не са наред.
	Някой от гостите се разсмя високо. След малко към него се присъедини втори. Минута по-късно всички поканени на Бала се превиваха от смях. Лари и маскираните му дружки очевидно не оцениха шегата.
	— Млъкнете! — изкрещя Лари. — Млъкнете!
	Следващите събития се развиха толкова бързо, че Валкирия едва успя да види какво точно се случи. Въздухът се нагъна и събори един от маскираните. Топка жълта светлина се понесе към Лари и експлодира пред него. Лари отхвърча. Светкавици във всички цветове на дъгата полетяха отвсякъде, улучиха всички други членове на бандата и ги запратиха на пода. Последен прав остана мъжът с мръсните нокти. Гастли пристъпи пред останалите гости и просто му взе пистолета. Чайна Сороуз, облечена в главозамайваща копринена рокля, потупа едната си китка. Символът в кожата й светна за секунда, после красивата магьосница посегна, докосна бандита и мъжът се свлече с писъци.
	Гостите нададоха радостни викове, музиката отново засвири, разговорите се подновиха.
	Чайна бавно приближи до групичката на Мъртъвците.
	— Валкирия — рече, — изглеждаш прекрасно. Винаги съм знаела, че някъде под всичките синини се крие едно наистина красиво момиче — после позна Векс и повдигна вежда. — Декстър Векс отново сред нас. Сега ни трябват само Антон Страха и Сарацен Ру и ето ти една готова сбирка на старите познати от отряда за специални поръчения.
	— Здравей, Чайна — отвърна Векс и се приведе, за да целуне магьосницата по бузата. — Надживя ли вече любовта си към мен?
	— Боря се ден след ден — отговори Чайна, а Векс се засмя.
	Оркестърът засвири валс. Чайна протегна ръка към Скълдъгъри.
	— Свирят нашата песен.
	Скелетът хвърли поглед на Валкирия.
	— Ще ме извините ли…
	Момичето се усмихна.
	— Давай.
	Скълдъгъри пое ръката на Чайна и я поведе към единственото свободно местенце в залата. Двамата затанцуваха, Валкирия видя как скелетът гледа магьосницата право в очите, докато двамата танцуваха валс сред телата на изпадналите в несвяст бандити с маски, сякаш без изобщо да ги забелязват. Скълдъгъри Плезънт и Чайна Сороуз танцуваха така, както трябва да се танцува — със сила, грация и страст.
	— Добър танцьор е, няма две мнения — обади се Векс.
	Валкирия откъсна очи от двойката и се усмихна.
	— Да, той ми каза, че умее да танцува. А аз като последна глупачка не му повярвах.
	После отново се обърна към танцуващите. Видя, че устните на Чайна се движат и се зачуди за какво ли си говорят двамата със Скълдъгъри.
	— Разбира се, аз го научих на всичко за танците — кимна Векс. — Преди да попадне в моите ръце, Скълдъгъри Плезънт беше грациозен колкото една ряпа. Аз го превърнах в танцьора, който виждаш сега.
	Чайна се отпусна назад на ръката на скелета, после той я завъртя рязко и тя се притисна плътно до тялото му.
	— Но дали получих дори думица за благодарност? Не, нищо подобно. Слава Богу, нямам нужда от чуждото одобрение, за да си живея живота. Но понякога помага.
	Гастли изникна между Декстър и Валкирия.
	— Все за същото ли се оплакваш?
	— Не се оплаквам — поправи го Векс. — Просто огласявам неудоволствието си — после се смръщи. — Между другото, шегата настрана, как да ти викам — Гастли или старейшина Биспоук?
	— Както искаш ми викай.
	Векс кимна.
	— Благодаря ти, Гастли. Къде е Страха, не го виждам тази вечер? Не ми казвай, че нещастникът стои заврян в жалкия си хотел, дори когато тука се вихри такова парти.
	— Боя се, че позна — отвърна Гастли. — Много добре знаеш, че Антон не си пада по светските събития.
	— Не ми ли каза ти веднъж, че с годините човек омеква?
	— Очевидно съм грешал — обобщи шивачът.
	Изведнъж Векс се усмихна широко.
	— Помниш ли как Ларикин дразнеше Антон? Седим си ние веднъж, окопали сме се и чакаме да дойде заповедта за атака, всичките сме напрегнати и мрачни, врагът — на един хвърлей от нас… и тогава Ларикин прошепна нещо на Страха. Помниш ли?
	Гастли също се усмихна.
	— Помня. Рожденият ден на Антон.
	Векс се разсмя и Валкирия неволно се засмя с него — толкова заразителен беше смехът му.
	— Бяхме се скрили насред едно поле във Франция — заразказва шивачът на момичето, а Векс изсумтя в знак на съгласие. — Трябва да е било някъде към 1850 година, не помня вече. Бяхме и седмината — всичките седем Мъртъвци: Скълдъгъри, Ларикин, Декстър, Хоуплес, Сарацен, Страха и аз. Не бяхме мърдали от позицията три дни. Всички, освен Скълдъгъри бяхме премръзнали, подгизнали и прегладнели. Както и да е, на третия ден Ларикин твърдо реши, че е дошъл рожденият ден на Антон и Антон не можа да направи нищо, с което да го убеди в обратното.
	— Проблемът беше — подхвана разказа Векс, — че наближаваше време да атакуваме. От дни преследвахме група от хората на Меволент и задачата ни беше да ги отстраним безшумно. Но сега изведнъж се оказа, че Ларикин гръмогласно настоява за торта и песнички за рождения ден. Останалите една се сдържахме да не си легнем от смях, но Страха прие всичко много сериозно и не можеше да проумее защо Ларикин прави нещо толкова опасно.
	— Та седим си, значи, ние в окопа, дето сме си го изкопали — продължи Гастли, — вятър вие, дъжд плющи, а Ларикин се вре в Антон и се мъчи да го прегърне.
	— А Антон мрази да го прегръщат — допълни Векс.
	— Прегръдката прерасна в мълчалива схватка — усмихна се Гастли. — Двамата се въргаляха ли, въргаляха в калта, Ларикин с най-голямата си усмивка, а Антон — в тиха ярост.
	— Та най-сетне Страха направи на Ларикин ключ и го стисна — заприказва пак Векс, — а пък Ларикин взе да си рови по джобовете. Физиономията му беше морава, ама усмивката не слизаше от лицето му. И после изведнъж измъкна отнякъде кифла.
	Валкирия се засмя:
	— Кифла?
	— Съвършено смачкана кифла — допълни Гастли. — Всъщност, просто шепа трохи. На нищо не приличаха. Крил я беше с дни. А с другата си ръка бодна в трохите свещичка.
	— Тогава беше единственият път, когато видях Антон Страха да се усмихва по време на мисия — каза Векс, а очите му грееха от радостния спомен. — Онова тогава беше един добър ден.
	— Затова и победихме — отвърна Гастли тихо.
	Валкирия го погледна.
	— Мисията беше успешна?
	— Мм? Не, не. Мисията си беше просто мисия, една от многото. Не, причината, поради която победихме във войната, бяха приятелствата, приятелствата като нашето тогава. Наричаха ни Мъртъвците, защото се говореше, че не се страхуваме от смъртта. А хората на Меволент? Те искаха да върнат Безликите, но повече от това искаха да са живи, когато това се случи. Какъв, в края на краищата, беше смисълът да воюват, ако не оцелеят да се наслаждават на резултатите от победата? Затова никой от противниковата страна не се жертваше за другарите си. Никой. Това беше и една от причините да загубят. Стигна се до един момент, в който никой сред хората на Меволент не вярваше на другите, нещата опряха единствено до личното оцеляване. Докато ние… Ние се биехме и умирахме само един за друг.
	— Ларикин ми спаси живота — каза Векс. — Бяхме в Уелс и Серпин тъкмо се беше промъкнал незабелязано зад мен и се канеше да ме посочи с онази своя червена дясна ръка. Ларикин ме блъсна и в последния момент ме прикри с тялото си. Пищеше, докато умираше — Векс поклати тъжно глава. — Никога не забравих тия писъци. Ти видя с очите си как Скълдъгъри уби Серпин, нали?
	— Да, видях — отвърна Валкирия.
	— Иска ми се и аз да бях там и да го видя.
	— Ларикин беше добър човек — обади се Скълдъгъри и всички се обърнаха да погледнат как скелетът отвежда Чайна от дансинга и пристъпва към тях. — Хоуплес също. Умряха, защитавайки онова, в което вярваха.
	— Хоуплес се опита да ме убие веднъж — проговори Чайна и в тона й се долови нещо като носталгия. — Беше в дните, когато още воювах от противниковата страна, разбира се. Много, много хубави времена бяха тогава.
	— За Хоуплес и Ларкин — каза Гастли и вдигна чашата си.
	— За Хоуплес и Ларкин — повториха всички.


>	48.
>	Под земята

	Дълбоко в пещерите под имението на Гордън Еджли ордата на зомбитата се придвижваше в пълно мълчание. Двайсетима новопостъпили, всичките опръскани с кръв и с пресни следи от ухапвания, образуваха армията на живите мъртви и, водени от Скейпгрейс, чакаха момента да се хвърлят в битка. Стиснали фенерчета, за да виждат къде стъпват, те изглеждаха малко озадачени, но това не притесняваше Скейпгрейс. Опитът му показваше, че ордите от зомбита винаги изглеждат озадачени. Това беше едва втората орда, която му се случваше да води, но вече се имаше за нещо като експерт по въпроса.
	Лунни лъчи някак си бяха проправили път през пукнатините и проломите в пещерния таван и къпеха части от тунелите в смътно сребристосиньо. Господарят Крейвън беше така добър да снабди Скейпгрейс със собственоръчно изработена карта. Ако картата беше рисувана от някой друг, Скейпгрейс веднага би я отхвърлил като недодялана, но когато ставаше дума за Господаря, беше ясно, че детинските му драскулици очевидно крият някакъв дълбок смисъл. Вследствие от това, независимо че изпитваше сериозни затруднения да проумее накъде точно вървят, Скейпгрейс осъзна с неизпитвана дотогава дълбочина културната тежест на доскорошното си място в света.
	Бияча изприпка до него с разтревожена физиономия.
	— Господарю Скейпгрейс — прошепна. — Мисля, че имаме проблем.
	Скейпгрейс се навъси и светна с фенерчето право в лицето на Бияча.
	— Става дума за едно от зомбитата — запримигва Бияча на парцали. — Реджи. Помните го, нали, сър? С малката брадичка? Мисля, че… беше изяден.
	Скейпгрейс замръзна.
	— Изяден? Някой го е изял? — завъртя се към ордата. — Какво ви казах аз? Какво ви казах за яденето на човешка плът? — ордата го гледаше тъпо. — Само аз мога да ям човешка плът, без мозъкът ми да се разбърка! Ако някой от вас хапне, ще се превърне в малоумно пелтечещо зомби като онези по филмите. Колко пъти трябва да ви предупреждавам? А? Е, хайде де. Признайте си. Кой е виновен? Кой яде от Реджи?
	— Ъм — намеси се Бияча. — Не бяха те, сър.
	— Какво? Това пък какво значи?
	Бияча го поведе назад по тунела. Ордата се заклатушка подире им.
	— Реджи вървеше последен — обясни Бияча. — Всъщност се влачеше и аз му казах да побърза, но той не ми обърна внимание. Аз продължих напред, той се започна да се влачи още повече и тогава чух нещо, чух как нещо затрака, огледах се и…
	— Затрака, казваш?
	— Много отчетливо тракане — отвърна Бияча и поклати глава при спомена. — Върнах се назад и се поогледах, тъкмо се канех да го повикам по име, когато… стигнах дотук. Струва ми се, че това е местопрестъплението.
	— Не думай.
	— Съдейки по уликите за борба, сър, смятам, че е бил изяден.
	— Уликите?
	— Да.
	— И какви по-точно са тези улики, ако смея да попитам?
	Бияча светна с фенерчето.
	— Ами, ето… Крак.
	Насред тунела пред тях, осветен от лъча на фенерчето, тихо и кротко лежеше самотен крак, все още обут в обувка.
	— Сам ли проумя какво се е случило? — попита Скейпгрейс. — Впечатлен съм.
	Бияча, който не разпознаваше сарказма, се усмихна благодарно.
	— Просто си върша работата, сър.
	Скейпгрейс се приведе над крака и го разгледа отблизо. Кракът свършваше някъде около глезена със следа, която много приличаше на прегризана от огромни зъби. Вориен не можеше да каже със сигурност. Скапаният скелет беше детективът, не той.
	Внезапно Бияча изпищя, Скейпгрейс подскочи и се завъртя бясно, докато се увери, че нищо не се прокрадва зад гърба му.
	— Там! — ахна Бияча и посочи някъде в мрака.
	Скейпгрейс се взря напрегнато в непрогледното.
	— Какво там?
	— Видях го! — отвърна Бияча. — Нещото, което е изяло Реджи! Видях го! Точно там беше!
	Подобно на лоша миризма, из ордата плъзна тревожен ропот. Скейпгрейс разбра, че трябва да овладее ситуацията, при това бързо.
	— Как изглеждаше нещото? — попита той. — За Бога, успокой се и ми кажи как изглеждаше?
	Бияча пое дълбоко въздух, въпреки че зомбитата не дишат.
	— Приличаше на, приличаше на кръстоска между чудовище и пришълец.
	Скейпгрейс го загледа скептично.
	— Ами добре, окей, това може да значи всичко. Имаше ли ръце?
	— О, да.
	— Две ръце?
	— Поне две — кимна Бияча. — Но може би и по-малко.
	— Ами крака?
	— Няколко.
	— Тялото му на какво приличаше?
	Бияча се съсредоточи.
	— Ами беше такова или имаше много гъста козина, гъста черна козина, или пък нямаше никаква козина, просто светлината е падала така, че е изглеждало с козина.
	— Ами главата? Разгледа ли му главата?
	— Какво ме питате, дали ще го разпозная, ако го видя?
	— Просто задавам стандартни въпроси.
	— Окей, ами, да видим как беше. Имаше… Не съм сигурен дали изобщо имаше очи, не видях и нос, поне не в нормалния смисъл. Но уста имаше. Много голяма уста със зъби вътре, зъби, остри като игли. Но това може да съм си го въобразил.
	— Това за зъбите?
	— Не, може да съм си въобразил, че е имало уста. Не съм сигурен, че беше уста. Но сигурно е било уста. Всяко същество има уста, нали?
	— За съжаление — промърмори Скейпгрейс.
	— Трябва да е имало уста, щом изяде Реджи. Има логика, нали? Да. Имаше уста. Сега съм сигурен, че имаше.
	Едно от зомбитата вдигна ръка.
	— Какво? — раздразнено се обади Скейпгрейс.
	— Здрасти — рече зомбито. — Ъм, аз съм Кийт? От…? Ти ме ухапа?
	— Не мога да помня всеки, когото съм ухапал — отвърна Скейпгрейс, макар че отлично помнеше всички, защото те не бяха кой знае колко много. — Какво искаш, Кийт? Защо вдигаш ръка?
	— Чудех се — почна Кийт, — дали тук долу няма чудовища?
	— Има няколко, да — отвърна Скейпгрейс. — Никой не знае точно колко са, нито как се наричат. Знае се обаче, че магията не ги лови, така че… не използвайте магия срещу тях. Но вие и не бихте могли да използвате, защото сте смъртни. Или поне доскоро бяхте смъртни. Както и да е, магията примамва тия чудовища.
	— Ъм — рече Кийт.
	— Сега пък какво?
	— Когато… помниш ли, когато ме ухапа? И аз после се събудих и така, викам си, какво ли става? А после твоят приятел ми обясни всичко?
	— Той не ми е приятел — отвърна Скейпгрейс.
	— Аз съм втори по чин — намеси се Бияча.
	— О, окей, извинявай — каза Кийт. — Както и да е, той ми обясни, че вече съм зомби и че магията ме поддържа и прочие, и всичкото хубаво, но това не значи ли, че сега всички ние тука примамваме чудовищата към себе си, защото носим магията вътре в нас или просто говоря някакви глупости в момента?
	Скейпгрейс го изгледа. Мътните да го вземат.
	— Така — рече високо. — Съберете се и внимавайте.
	Бияча се присъедини към ордата и Скейпгрейс огледа зомбитата както генерал оглежда войниците си.
	— Натоварени сме с мисия. Навлезли сме дълбоко във вражеската територия. За да достигнем целта си, трябва да преминем през опасен терен. Кийт е абсолютно прав. Нашето присъствие тук привлича чудовищата.
	Ордата го зяпна, внезапно ужасена. Скейпгрейс натисна още:
	— Затова — напред! Напред, бързи като светкавица! Ще стигнем до целта и ще нападнем врага! В идните векове ще се говори за тази битка и за саможертвата, която сме принесли днес ние тук! Ще се говори за смелата армия на живите мъртви, ордата, която преобърна историята, която стори всичко по силите си да превърне този свят в наш свят! Виждал съм лицата на враговете ни! Поглеждал съм в омразните им очи! Знаете ли какво видях там? — Скейпгрейс изръмжа ефектно, за да накара слушателите да тръпнат в очакване на разкритието. — Лица и очи, господа. Лица… и очи.
	Ордата го гледаше, без да реагира, и Скейпгрейс осъзна, че е изпуснал нишката на речта си. Паникьоса се и продължи.
	— Правим, каквото трябва. Правим, каквото можем. Правим, каквото ще правим. Правим, каквото… Не правим, каквото няма да правим.
	— Ъм… — почна някой.
	— Какво сте готови да дадете? — ревна Скейпгрейс. — Какво сте готови да дадете за един шанс, за един-единствен шанс да кажете на враговете: вие бяхте дотук?
	— Я пак, кои точно бяха враговете? — попита някой.
	— С мен ли сте? — изврещя Скейпгрейс.
	— Не съвсем.
	— С мен ли сте?
	— Аз съм с вас! — изписка развълнувано Бияча.
	— Някой друг, освен Бияча, с мен ли е? — изкрещя Скейпгрейс отново. Реши, че е по-разумно да не чака отговор. — Тогава да вървим! Да се бием! Да им покажем как се мре!
	С рев Скейпгрейс се втурна напред по тунела, Бияча го последва по петите. След миг колебание и ордата хукна след тях. Тичаха през мрака и през езерцата лунна светлина, скоро и други се присъединиха към виковете на Скейпгрейс и така, когато стигнаха до края на тунела, цялата орда представляваше вече летяща напред маса от ярост и насилие, готова да се изсипе върху враговете. Краката им тропаха по каменния под, юмруци се размахваха, крясъците станаха животински, нечовешки, и вълната от прииждаща смърт щеше да помете всеки, изпречил се на пътя им.
	После установиха, че тунелът е задънен, настъпи известна бутаница, после Скейпгрейс ги поведе малко назад, сви по друг тунел, крясъците пак почнаха и заехтяха като гръм из пещерите, а Скейпгрейс пак махна с ръка.
	Назад — рече, — още назад. Трябва да е следващата отбивка.
	Всички се обърнаха назад и се втурнаха по тунела, от който току-що бяха дошли.


>	49.
>	Самоинициатива

	Клечеше в храсталаците с останалите, с всичките четиринайсет, облечени в черни роби и уплашени до смърт, и наблюдаваше как гостите на Прощалния бал идват и си отиват. Крейвън отказваше да позволи на собствения си страх да проличи. В края на краищата, великите водачи не се боят от нищо. Освен това той имаше едно предимство, с което никой друг не разполагаше — имаше си Белия секач, който щеше да го защити, ако нещо се объркаше.
	Това е много опасно — прошепна духовник Солус. — Трябва да се махаме. Ако ни открият…
	Този въпрос вече го обсъдихме — сопна се Крейвън. — Аз реших, Солус. А ти ще ми се подчиниш.
	Ти не си Първосвещеник, че да ти се подчинявам — отвърна Солус.
	— Искаш ли да ме пробваш, а? Да изпиташ решителността ми? Казваш, че сме заобиколени от врага. Аз пък казвам, че врагът е точно там, където ние искаме да бъде.
	— И как смяташ да влезем в имението? — попита Солус. — Може би си накарал зомбитата да откраднат някой друг диск, който ще накара изкормвачите да напуснат постовете си?
	— Разбира се, че не — отвърна Крейвън. — Планът ми е много по-първичен.
	От вътрешността на имението се чу изстрел. Всички изкормвачи се втурнаха по посока на звука му. Теренът се разчисти, Белият секач поведе групата некроманти до една от страничните врати на имението. Крейвън изтича до близките дървета и я завари да го чака. Приближи я в гръб.
	— Време е — каза й тихо.
	Тя бавно се обърна, смъкна качулката на робата си, русата й коса се посипа по раменете, лунната светлина огря белезите й. Меланхолия. Момичето остави Крейвън да я хване за ръка и да я отведе до къщата и прислонилите се там некроманти.
	Когато влязоха, чуха как музиката в далечните зали отново засвири, по пътя Белият секач уби двама изкормвачи и четирима гости — единственият шум беше тихото съскане на плискащата по стените кръв. Скриха телата и продължиха напред, а Крейвън не пускаше Меланхолия да се отделя и на крачка от него.
	Завариха избата празна. Крейвън остави на пост трима некроманти, облечени в твърде големи за тях смокинги, а другите поведе надолу по стълбите. Останалите на пост бяха родени в Храма и лесно се изнервяха от външния свят, но единствената им задача беше да не допуснат никой друг да влиза в избата. Дори такива като тях щяха да се справят.
	Избата беше изпълнена с великолепен мрак. Пещерите бяха точно под краката им — последен отчаян изход, в случай че нещо катастрофално се обърка, но това едва ли щеше да стане. Крейвън знаеше, че някъде тук има тайна врата, но тя беше толкова добре замаскирана, че на някой не толкова интелигентен човек щеше да му коства седмици търсене, за да я открие. Но Крейвън не оставяше нищо на случайността. Измъкна от джоба на робата си камък и го подаде на Адриена Шейд.
	— Обиколи наоколо и дръж това близо до земята — нареди. — Ако започне да свети в синьо, повикай ме.
	— Да, Ваша светлост — отвърна некромантката и се зае да изпълни заповедта.
	Сред струпаните в избата боклуци имаше и една стара маса. Меланхолия седна отгоре й. Затвори очи и задиша равномерно, приготвяйки се за онова, което предстоеше. Крейвън реши, че е най-добре да не я закача. Обърна се и се озова очи в очи със Солус.
	— Ваша светлост? — подигра го отговорникът по специалните доставки. — Така ли се обръщаме вече към теб? Ти си духовник, Вандамиър. Точно като мен, без разлика.
	— Внимавайте, духовник Солус — отвърна Крейвън. — Последният, който си позволи да прави такива коментари, беше Соломон Рийт, който скоро след това се опита да ме убие. Ако продължавате да се държите като него, аз може да се уплаша за живота си. А тогава Белият секач ще бъде принуден да действа.
	При споменаването на секача лицето на Солус се изопна. За да прикрие страха си, той кимна към Шейд.
	— Какво я караш да прави? Обикаля наоколо с камък в ръка?
	— Под нас — търпеливо обясни Крейвън, — зомбитата стоят и чакат от другата страна на тайната врата. Минали са през пещерите. Този камък има близнак, него съм го дал на тях. Когато този в ръката на Шейд усети близостта на близнака си, ще започне да свети в синьо. Така ще разберем къде е вратата и в случай на провал ще знаем откъде да избягаме.
	— Струва ми се все така безразсъдно — изкоментира Солус, но без предишната настоятелност. — Ако ни открият тук, плановете ти отиват на кино.
	— Където и да се намира Вестителят на смъртта в момента, в който осъществи Прохода — отвърна Крейвън, — агентите на Убежището ще я следят. Може дори да й попречат и да я спрат, преди Проходът да е завършил. Не можем да рискуваме това да се случи. Всичките ми планове са плод единствено на необходимостта. Трябваше ни някой, който да издаде на скелета къде сме, затова накарах Меланхолия да подшушне на Рийт, че животът му е в опасност. Трябваше да ги накараме да мислят, че Меланхолия е мъртва, затова убих отражението й пред всички, но преди някой от агентите с достатъчно набито око да успее да я разгледа внимателно и да познае подмяната. Трябва да ликвидираме враговете си преди Проходът да започне, затова не ги чакаме да ни открият, а ние идваме при тях и сега ще оставим Вестителят на смъртта да отнеме животите им с помощта на прекрасните си нови таланти. Без битки. Без насилие. Без възможност да се защитят. Помислил съм за всичко, духовник Солус. Единственото, което се иска от теб, е да ми се довериш. Затова сега те питам: вярваш ли ми?
	Белият секач пристъпи плътно зад гърба на Крейвън и Солус преглътна тежко.
	— Вярвам ти — рече.
	— Вярваш ми…?
	Солус се прокашля.
	— Вярвам ви, Ваша светлост.
	Крейвън се усмихна.
	— Знаех си, че така ще решиш.


>	50.
>	Съюзникът на Чайна

	Чайна ненавиждаше светските събирания, но те бяха необходимо зло, към което тя не просто отдавна беше привикнала, но и го беше превърнала в своя стихия. Дори и без да използва способността си да кара всички да се влюбват в нея, красивата магьосница с лекота можеше да очарова пълен салон с гости. Тих смях, докосване по ръката, многозначителен поглед, правилните думи, казани в точния момент — всичко това помагаше на Чайна да постигне всяка своя цел, особено в случаите, когато имаше в главата си тайна схема.
	А тази вечер тя определено имаше в главата си такава схема.
	От личен опит магьосницата уверено можеше да твърди, че неприятното на това да имаш лоша слава, е, че реакцията на хората спрямо теб е заразна. Когато Чайна беше на върха на своята лоша слава, всеки път, когато влезеше сред хора, всички глави се извръщаха подире й, а разговорите стихваха. Подобно на водни кръгове, около нея се образуваше разширяващ се кръг от приглушен шепот, гарантиращ, че всеки от присъстващите ще узнае коя е тя и с кого разговаря.
	Преди десет години присъствието на Чайна щеше да произведе този ефект в салона за гости на Гордън. Но благодарение на личностното си израстване и на малко смущаващата аура на всеобщо уважение, която я обгръщаше отскоро, тази година палмата на първенството за Човек с най-лоша слава принадлежеше на Елиза Скорн.
	Чайна ту разговаряше, ту танцуваше, ту подхвърляше остроумни забележки — носеше се из залата и не изпускаше от очи Елиза, като си отбелязваше на ум с кого тя общува и — което беше още по-важно — кого пренебрегва. Галоу беше обещал да осигури списъка със спонсорите на църквата на Безликите и още тази вечер да го предаде на Чайна, но засега се бавеше.
	— Чайна — избоботи един дълбок глас до нея. Фрайтнинг Джоунс беше огромен мъж с абаносова кожа, а смокингът му стоеше забележително добре. — За мен е удоволствие както винаги — и той леко се поклони.
	— Фрайтнинг — отвърна Чайна, — колко се радвам. Последният път, когато се видяхме, се опита да ме убиеш.
	— Съмнявам се, че представлявам кой знае каква заплаха за някого с твоите способности, Чайна, дори и когато съм обладан от Останка.
	— Ласкател — каза Чайна и лекичко се извъртя на една страна, за да вижда Елиза. — Но, разбира се, си прав. Почти те довърших тогава. Добре, че бившата ти приятелка ме спря.
	Тъмнокожият магьосник повдигна вежда.
	— Танит? Как е тя? Чувала ли си нещо за нея?
	— Абсолютно нищо — отвърна Чайна и положи максимално усилие отговорът й да прозвучи тъжно. — Все така се крие някъде с онзи ужасен тексасец. Трябва да питаш Гастли — той ще знае повече.
	— А! — отвърна Фрайтнинг и доби неловко изражение. — Може би по-късно. Старейшина Биспоук е много зает човек.
	Чайна се усмихна развеселено.
	— Значи това те притеснява, а не фактът, че двамата сте влюбени в една и съща жена?
	— Влюбени да, но не и по едно и също време, а в случая това е най-важното. Откак се разделих с Танит, любовта ми доста избледня, така че сега изпитвам към нея само дълбока, дълбока привързаност. Гастли обаче е влюбен до уши.
	— Никога няма да разбера причината, поради която иначе интелигентни мъже проявяват такъв необясним вкус.
	— Не одобряваш Танит, както разбирам?
	— Никога не съм я одобрявала. Винаги ми се е струвала твърде… недодялана.
	— На някои хора това им допада.
	— Нека им допада, нямам нищо против.
	— Разбира се — усмихна се Фрайтнинг, — на същите тези хора им допадат и някои други неща.
	Чайна се засмя.
	— Възхитена съм от дързостта ти, Фрайтнинг. По отношение на мен се хабиш напразно, разбира се, но възхищението ми си остава.
	Бледа месеста ръка легна на черния смокинг на Фрайтнинг — жив подвиг от страна на собственика на ръката, който трябваше да се протегне нагоре, за да стигне рамото на тъмнокожия магьосник.
	— Фрайтнинг! — изгърмя гласът на Куинтин Стром и ниският мъж се облегна на събеседника си. — Няма ли да ме представиш на прекрасната си приятелка?
	Фрайтнинг въздъхна.
	— Старейшина Стром, вие отлично познавате Чайна Сороуз.
	— Знам, че я познавам — ухили се старейшината от английското Убежище, — но никога не вреди да направиш първо впечатление за втори път. Здравейте, госпожице Сороуз, изглеждате смайващо тази вечер — старейшината беше видимо пиян.
	— Старейшина Стром — кимна учтиво Чайна. — Как сте? Вече от няколко години не съм чувала името ви да е било замесено в скандал.
	— Защото пазя поведение! — разсмя се Стром. — Никак не ми е лесно, но се старая да стоя настрани от неприятностите. За разлика от теб, мила моя. За човек, така категорично заявил неутралитета си, ми се струва, че твърде често вземаш страната на детектива скелет. Има ли нещо, което трябва да знам? Трябва ли всички ние, мъжете в тази зала, да ревнуваме?
	Фрайтнинг въздъхна за пореден път, усмихна се на Чайна и се махна, оставяйки я да се оправя със Стром сама.
	— Между приятели ревност не може да има — отговори магьосницата.
	Стром пое ръката й в своите.
	— Ами между хора, които искат да бъдат нещо повече от приятели?
	— Скъпи Куинтин — отговори Чайна, — за мен ти винаги ще си останеш специален. Един много специален приятел с много специална съпруга. Къде е тя, апропо?
	Стром сви рамене.
	— Някъде наоколо. С нея сме се разбрали отдавна.
	— Колко удобно и за двама ви — отвърна Чайна и осъзна, че е изпуснала от поглед Елиза. Телефонът й звънна и тя измъкна ръката си от дланите на Стром. — Извини ме за момент.
	— Аз съм — рече Галоу, когато магьосницата вдигна. — Списъкът е у мен. Дванайсет човека, повечето от които трябва да са край тебе на партито.
	Чайна се усмихна пестеливо на Стром и се отдалечи от него.
	Къде си? — тихо попита.
	Паркирал съм в гората, североизточно от къщата. Не мога да се приближа повече, ще задействам защитите.
	Стой там — нареди Чайна. — Идвам след две минути.
	Тя застина на място и се огледа, за да се увери, че Елиза не е наблизо. После се плъзна край изкормвачите, застанали на пост пред главния вход, и закрачи бързо сред редиците автомобили, като се стараеше да се придържа към сенките. Обувките й, макар и очарователно елегантни, не бяха подходящи за ходене по чакъл и напълно противопоказни, ако ставаше дума за разходка по тревата или, Боже опази, из гората. Но грацията и аристократичната закалка на Чайна бяха забележителни и там, където друга, по-малко царствена жена, би залитала, магьосницата остана изправена като свещ. Истинското предизвикателство, естествено, беше да направи така, че осанката й да изглежда постигната без никакво усилие, независимо че наоколо нямаше жива душа, която да й се възхити.
	Буквално при всяка стъпка под краката й пукаха съчки и шумоляха смачкани листа, ниските клончета непрекъснато посягаха към роклята й. Най-сетне Чайна излезе от гората и пристъпи на малка поляна. Колата на Галоу стоеше паркирана на средата, тиха и тъмна, и още при първата крачка към нея Чайна усети съмнението. Почука на страничното стъкло отдясно на шофьора. Съмняваше се, че може да стресне Галоу, но й се искаше да го стори, най-малкото след усилието, което й костваше разходката до тук. После отвори вратата и се приведе, за да влезе в колата, но спря, когато осъзна, че Галоу е напълно неподвижен. Чайна пое дълбоко въздух и се наведе още по-навътре в купето. Брадичката на Галоу опираше на гърдите му. Горната част от главата му лежеше в скута му.
	На таблото пред него имаше бележка, осветена от луната: „Закъсня, мила“.
	Чайна не помръдна още минута. Ако в момента някой се промъкваше зад гърба й, правеше го напълно безшумно. Ако някой я наблюдаваше сред дърветата, явно стоеше съвършено неподвижен. Магьосницата бавно се изправи. Ако това беше капан, тя вече беше застанала в най-уязвимата позиция и нямаше никакво намерение да губи самообладание и така да дава на противника допълнителни предимства.
	Сърцето й биеше толкова бързо и силно, че й се струваше, че нарушава пълната тишина наоколо. Сдържайки порива да се завърти рязко и да се огледа, Чайна приглади роклята си и полека се обърна. Никой не я нападна. Сред дърветата, в посоката, от която беше дошла, се виждаха светлините на имението. Да, дом, пълен с магьосници, които й нямат пълно доверие, но все пак си беше някакво убежище. Там бяха Скълдъгъри и Валкирия, както и Гастли и Ревъл. Там щеше да е в безопасност. Най-малкото щеше да види с очите си онзи, който възнамерява да я нападне.
	Ако обаче ситуацията беше друга и ако Чайна беше планирала този капан, тя със сигурност щеше да се е скрила и да дебне някъде по обратния път до къщата. Примами жертвата по-надалечко, после я уплаши до смърт и след това я нападни, когато се опита да избяга обратно на сигурно място. Засада колкото простичка, толкова и ефективна. Вариантите пред Чайна бяха ясни. Да поеме по обратния път, за да се измъкне възможно най-бързо от гората и със сигурност да налети на засадата, или да се обърне кръгом и да се отдалечи в противоположната посока. Още по-дълбоко в гората.
	Нито едната от двете възможности не й се стори примамлива, но макар идеята да крачи още час из листака с неудобните обувки, само и само да избяга от враг, който може и въобще да не я причаква, я отвращаваше, представата, че може да поеме към къщата и да изгуби главата си като Галоу, я отвращаваше още повече.
	Затова Чайна Сороуз преглътна гордостта си, обърна се и пое още по-навътре сред дърветата.


>	51.
>	Катастрофален флирт

	Хората танцуваха и бъбреха, разговаряха за политика и история, пийваха вино и шампанско, вдигаха наздравици за падналите другари. От тихото кътче, в което Валкирия се приютяваше, когато имаше нужда от почивка, имението се беше превърнало в блестяща и екстравагантна бална зала. Колкото и на момичето да й допадаше празненството, част от нея нямаше търпение гостите да се разотидат и животът в къщата да се върне към нормалния си ход.
	Изчака, докато поредните слушатели на Гордън се отдалечиха и побърза да отиде при него, преди някой друг да го заговори.
	— Забавляваш ли се? — попита го.
	— Изключително много — отвърна чичо й, цял грейнал при вида на племенничката си. — Приживе никога не съм срещал повечето от тези хора, само съм слушал за тях. Чувал съм всичките истории, знам всичките легенди. Някои от гостите тази вечер буквално са спасявали света от унищожение.
	— Впечатляващо.
	Чичо й повдигна вежда.
	— Няма нужда от сарказъм.
	— Не съм саркастична — засмя се момичето.
	— За човек като теб, който също действително е спасявал света от унищожение, този факт може и да е позагубил от очарованието си. Но за мен, за един мъртъв писател, който само е писал за това? Героизмът все още ми се вижда като нещо забележително.
	— Кара ли те да се смириш?
	— Е, може би не точно. Ще ми се да видя дали някой от тия герои ще се справи с написването на бестселър. Е, тогава вече ще бъда истински впечатлен.
	— Натрупа ли идеи за следващи книги?
	— Главата ми е пълна с идеи. Ако не домакинствах на това великолепно събитие, точно в момента щях да седя и да нижа думите. Кълна се, не съм говорил с толкова много интересни хора от деня, в който се появих без предупреждение на една сбирка на моя фенклуб. Смяташ ли, че гостите се чувстват добре? Виното ще стигне ли?
	— Виното е предостатъчно, а тези мънички хапки са възхитителни.
	— Наричат се ордьоври, мила.
	— Макар че май са твърде мънички.
	— Така и трябва.
	— Щеше да е по-добре, ако бяха по-големички.
	— Струва ми се, че смисълът на ордьоврите донякъде ти убягва.
	— Но в общи линии, да, струва ми се, че всички се чувстват добре.
	— Сигурен бях, че ще те намеря тук — обади се Скълдъгъри и пристъпи до двамата. — Реших, че детективските ти инстинкти са се задействали и ще дойдеш да питаш чичо си за тия с оръжията, дето нахълтаха одеве…?
	— А, да, вярно — кимна Валкирия. — Гордън. Ония кретени с маските. Как са влезли?
	— А! — лицето на Гордън помръкна. — Право да ти кажа, нямам представа. Както се сещаш, кетъринг фирмите, които осигуряват обслужване на събития като това, са десетки, но специално тези, които наех, ме увериха, че всички служители, които ще работят тази вечер тук, са дискретни и с опит. Преди малко помолих да ме свържат с фирмата, за да разбера що за чудо беше това изпълнение с обира, но никой не вдига.
	Валкирия сви рамене към Скълдъгъри.
	— Не успях да попадна на никаква улика.
	— Ти си великолепен детектив — въздъхна скелетът. — Готова ли си за втори рунд? Наоколо има още много хора, които си умират да се запознаят с теб.
	— Още много? — изскимтя момичето. — Лицето ме боли от усмивки.
	— Никога не съм ти казвал, че трябва да се усмихваш. Аз никога не се усмихвам.
	— Ти си скелет. Ухилен си през цялото време.
	— Не и вътрешно. Вътрешно съм мрачен и навъсен. Струва ми се също така, че един или двама млади мъже силно желаят да те поканят на танц. И след като вече не си с Флетчър, би могла да…
	Валкирия присви очи.
	— Какви млади мъже?
	— Преди няколко минути се запозна и с двамата. Хидалго Болт и Герент Мизъл.
	— Сериозно? Хидалго? Е, той е сладък, струва ми се. А като казваш „млади“… На по колко години са?
	— Хидалго трябва да е, не знам… Може би над петдесет.
	Момичето направи крачка назад.
	— Отвратително!
	Скълдъгъри наклони глава.
	— Очарователна си. Герент е по-млад, ако това има такова значение за теб. Между двайсет и трийсет години е.
	— Това оня дългурест момък с къдравата коса ли беше? Не ми се стори много самоуверен, ти как смяташ? Нито пък ориентиран в пространството. Как въобще са го поканили тая вечер не знам.
	— Не са го канили. Майка му го доведе. Тя ме помоли да го уредя с теб.
	Валкирия направо зяпна.
	— Не смей!
	— Ами жената смята, че двамата с Герент много ще си допаднете. На мен лично ми се струва, че момчето е от мълчаливите, което теб идеално те устройва, защото ще можеш да си дрънкаш, колкото си искаш, без да се притесняваш, че ще те прекъснат.
	— О, не отричам, че на теория звучи като идеалната партия за мен, но тая няма да я бъде, предупреждавам те! Кажи на мамчето едно хубаво „не“.
	— Тя ще бъде съкрушена.
	— Не ми пука.
	— Така се надяваше двамата с Герент да се разберете.
	— Спри да се шегуваш веднага!
	— Гордън, ти как мислиш? Смяташ ли, че Валкирия трябва поне да танцува с Герент?
	— Ами да, това на никого няма да навреди — съгласи се Гордън.
	— И още как ще навреди! — парира Валкирия. — Ама много даже ще навреди. Да не се лъжем, ако момчето танцува с мен в момент, в който съм облечена в тази рокля и изглеждам така, както изглеждам тази вечер, той ще се влюби в мен.
	Гордън се разсмя и изръкопляска.
	— Ами да, мила, точно така ще стане.
	— Не искам да ставам нагла — допълни момичето, — но ми се струва неизбежно.
	Скълдъгъри кимна.
	— Да, няма две мнения.
	— А истината е, че аз нямам нужда от друг мъж, който безкрай да ми повтаря колко съм велика. Аз отлично знам колко съм велика. Аз съм си аз, в края на краищата. А и, честно казано, фактът, че ми предлагаш нещо подобно с такъв спокоен тон, при положение че този тип е към десетина години по-възрастен от мен, ми се струва доста странен. Не се ли предполага да ме пазиш да не се обвързвам с по-възрастни мъже?
	— Абсолютно вярно — обади се Гордън. — Напълно права си. Този Герент е много голям за теб. Стой далеч от момчето.
	Валкирия се смръщи.
	— Сега изведнъж взе да ми се струва привлекателен.
	— Типична тийнейджърка — обобщи Скълдъгъри. — Иска само онова, което не й е позволено да има.
	— Сега пък ми казваш, че не мога да имам Герент? За Бога, Герент Мизъл е най-сексапилното момче, което съм виждала през живота си!
	Скълдъгъри посочи тълпата наоколо с широк жест.
	— Отивай при него тогава. Танцувай и се влюби.
	— А! — сви рамене момичето. — Айде малко по-късно, а?
	Към тримата изведнъж пристъпи Ханзард Крей и кимна учтиво. Валкирия изведнъж се усети как неволно изопва рамене.
	— Простете, че ви прекъсвам — рече момчето.
	— Няма такова нещо — отвърна Гордън с най-широката си усмивка. — Добре ли прекарвате? Харесва ли ви музиката? Музика само за танци, не смятате ли?
	Валкирия се вторачи многозначително в чичо си, но той не й обърна грам внимание.
	— Прав сте — отвърна Ханзард, — а балът е прекрасен, много ви благодаря, че ни поканихте. Чудех се обаче дали някой от вас не е виждал баща ми?
	На физиономията на Гордън се изписа разочарование, по-дълбоко от това, което бодна сърцето на Валкирия.
	— О — отвърна той. — Не, съжалявам. Не сме го виждали.
	— Той пи много — продължи тихо Ханзард и по страните му плъзна руменина. — Боя се, че може да обикаля из имението и да обижда всеки срещнат. — После очите му се преместиха върху Валкирия. — Искрено моля за извинение за всичко, което той ви наприказва. Моля ви да знаете, че ако се беше наложило да го ударите, щях да ви разбера напълно.
	Момичето се усмихна.
	— Радвам се да го чуя. Ако искаш, ще ти помогна да го потърсим.
	— Наистина ли? — с облекчение се усмихна момчето. — О, много ти благодаря. Моля те, огледай онези стаи там, а ще потърся из тези стаи тук и няма как да не го открием.
	Усмихна се още веднъж и изчезна. Валкирия се намръщи.
	— Никога не съм вярвал, че ще доживея този ден — обади се Скълдъгъри. — Момче, устояло на чара на Валкирия Каин.
	— Млъквай — изръмжа момичето и пое натам, накъдето трябваше да търси. Скелетът закрачи по петите й.
	— Той е на седемнайсет години — продължи да бъбри. — А и доколкото мога да преценя, е много добро момче.
	— Не ме интересува.
	— Всъщност, не знам много за него. Семейството им е много потайно.
	— Хубаво. — Двамата обикаляха от стая в стая.
	— От това, което все пак съм дочул обаче, Ханзард харесва момичета, ако това е въпрос, който те тревожи.
	— Не ме тревожи. Защо да ме тревожи? Дори не ми пука. Въобще не познавам тоя тип. Откъде изведнъж тоя жар да ме уредиш с някого? Не направих ли достатъчно глупости на любовния фронт и без това?
	— Направи — призна Скълдъгъри. — Но всеки има нужда от хоби.
	Наблизо се чу напрегнат разговор на висок глас и двамата детективи се промъкнаха през насъбралите се зяпачи, само за да видят Артър Дейгън, притиснат към пода от едно невзрачно човече с очилца.
	— Каст — обади се Скълдъгъри. — Пусни го.
	Дребният мъж вдигна глава.
	— Всеки път като го пусна, налита на бой на някого.
	— Ще те убия! — изломоти Артър с лице, сплескано в пода. — Всички ще ви избия!
	— Аз се заемам — каза скелетът. — Пусни го, моля ти се.
	Каст въздъхна и се дръпна. Артър с труд застана на четири крака.
	— Преди да се изправиш — рече му Скълдъгъри, — знай едно. Ако нападнеш някого, ще повикам изкормвачите. Те ще те заключат за през нощта и няма да са никак мили с теб. Когато сега станеш от пода, аз ще те изпратя до колата ти, а после синът ти ще те откара вкъщи. Ако приемаш условието ми, изправи се. Ако не го приемаш, може пак да си легнеш.
	Артър го изгледа злобно и се надигна от пода.
	— Добре — отвърна, — но мога сам да стигна до колата, не ми трябва твоята помощ — после залитна опасно и Скълдъгъри го подхвана за лакътя, преди едрият мъж отново да падне. — Пусни ме!
	— Не ставай глупав — сряза го Скълдъгъри.
	Валкирия тръгна от другата страна на Артър, когато го поведоха към предната част на къщата, но не се и опита да му помогне. Сигурна беше, че това нямаше да му хареса.
	— Прощалният бал — злобно изплю Артър. — Още един повод да се съберете, да самодоволствате и да се изживявате като по-висши от нас. Ако ние бяхме победили, нямаше да правим никакво проклето парти по тоя повод!
	— Ако вие бяхте победили — отговори Скълдъгъри, — щяхте да сте мъртви до един, и ти в това число.
	— Не знаеш какви ги говориш. Езичник.
	— Аз съм бил по-близо до Безликите, отколкото ти въобще можеш да се надяваш някога да бъдеш, Артър. Бях пленник при тях цяла година и знаеш ли какво научих за това време? Твоите богове са най-дребнавите и зли еснафи, които съм виждал през живота си.
	— Костите ти ще горят за това богохулство! — яростно отвърна Артър. Дръпна се рязко да се освободи от хватката на скелета и щеше да падне, ако не беше Валкирия. Тя го подхвана, но пияният магьосник се дръпна като опарен от докосването й и изсъска злобно срещу нея. — И ти, убийца на богове. Как смяташ да се изправиш срещу Безликите без Скиптъра на Древните, а? Мислиш ли, че сега, когато оръжието ти е унищожено, ще ти бъде толкова лесно да ги победиш?
	— Не — намръщи се момичето. — Не, разбира се.
	— Мрачните богове ще се надигнат отново — обеща Артър на висок глас и повърна. Валкирия и Скълдъгъри рязко отскочиха настрани.
	— Ох — рече Артър и погледна надолу към омазания си смокинг.
	— Отвратителен си — каза му Валкирия.
	— Лошо ми е — отвърна Артър и се оригна.
	Дланта на Скълдъгъри го стисна над лакътя и го заизбутва властно навън към нощния въздух.
	— Намерили сте го! — възкликна Ханзард и изтича към тях.
	Пиколото докара колата, а скелетът и русото момче успяха някак си да натикат Артър вътре.
	— Нашият час за мъст ще удари! — обеща той от задната седалка.
	— Не и тази вечер — отговори Скълдъгъри и затръшна вратата.
	Ханзард се изправи и поклати глава.
	— Знаех си, че е грешка да идваме тук — каза. — Но баща ми рече, че било важно. Каза, че е задължително да присъстваме. Въпрос на чест или нещо такова, не знам. Макар че в момента видът му по нищо не се връзва с никаква представа за чест.
	Валкирия надникна към Артър през прозореца и примигна.
	— Май пак повърна — рече.
	— Типично — отвърна Ханзард. — Благодаря и на двама ви за помощта — стисна ръка на Скълдъгъри, после и на Валкирия. — Надявам се да се видим пак.
	— Ще се радвам — усмихна му се момичето.
	— До нови срещи тогава — каза Ханзард. — Надявам се тогава баща ми да не е наоколо, за да повърне в косата ти.
	Очите на Валкирия се разшириха, тя отпусна глава, пред погледа й увисна кичур коса, от който капеше нещо, и тя изписка от погнуса. Скълдъгъри побърза да й подаде кърпичка. Момичето изтри косата си, захвърли кърпичката на земята и отметна кичура по-далеч от лицето си. Когато вдигна очи, колата с Ханзард зад волана вече се отдалечаваше.
	Тя се вторачи в Скълдъгъри.
	— Трябваше да ми кажеш!
	— Чаках подходящия момент.
	— Няма подходящ момент за това да кажеш на едно момиче, че има повърнато в косата!
	— Още едно нещо, което научих тази вечер — кимна скелетът.
	Валкирия се загледа след отдалечаващите се стопове.
	— Отсега нататък, когато той се сети за мен — простена, — веднага ще си спомня първо за това. Няма да се сеща колко прекрасна съм била в тази рокля. Ще се сеща как съм имала повърнато в косата.
	Много важно — отвърна Скълдъгъри. — Нали не ти пука за него? Дори не го познаваш.
	Не използвай собствените ми думи срещу мен — изръмжа момичето. — Мразя, когато правиш така.


>	52.
>	Смъртта е за всички

	Меланхолия отвори очи.
	— Готова съм — каза.
	Крейвън направи малка пауза, за да докара спокойно и ведро изражение на лицето си и кимна.
	— Убий ги безболезнено — каза й тихо. — Те не са наши врагове, не ги мразим. Те просто са невежи. Убий ги, вземи животите им, подхрани силите си. А после Проходът може да започне.
	Момичето сведе глава. Крейвън внимателно пристъпи зад един от другите некроманти, макар че се постара да го направи незабелязано. Ако останалите се усъмняха, че той е застанал нащрек, притеснен от новата способност на Меланхолия, щяха да изгубят вяра в него като водач.
	— Чувствам ги над нас — промърмори Меланхолия. — Почти триста живота. Блестящи и ярки, толкова ярки.
	Крейвън вече се беше примъкнал до най-далечния ъгъл на избата и беше заел позиция непосредствено пред стълбите. Ако видеше дори и един от некромантите в помещението да пада мъртъв, щеше да си плюе на петите.
	— Отвън има и други — продължи Меланхолия, — но тях няма да ги закачам засега.
	— Съсредоточи се върху задачата да отнемеш животите на хората в къщата — обади се Крейвън. — И се опитай да не убиваш никого от нашите на горния етаж — добави последното с усмивка, но вътрешно трепереше.
	Меланхолия си пое дълбоко дъх.


	Гастли видя една позната фигура сред гостите и се свъси. Приближи магьосницата, стисна я за лакътя и я обърна, за да види лицето й.
	— Какво правиш тук?
	— Общувам — отвърна Елиза Скорн с усмивка. — Забранено ли е?
	— Не знаех, че си поканена.
	— Мнозина ми дължат услуги — каза Елиза. — А и имам приятели. Доста приятели. Приятели са ми дори хора, които си мислиш, че са твои приятели. Добре ли прекарваш?
	— Трябва да си вървиш.
	— Но партито тъкмо…
	Елиза Скорн млъкна, смръщи се леко и залитна, а погледът на Гастли се замъгли. Край него гостите падаха като покосени. Скорн също падна, силите напуснаха Гастли, подът се надигна срещу му и всичко потъна в мрак.


	Меланхолия въздъхна. Остана със затворени очи и не каза нито дума. Нямаше нужда. Крейвън и останалите в избата сами чувстваха как вълните на смъртта ги заливат.
	— Великолепно — ахна някой и Крейвън нямаше как да не се съгласи. Да почувстваш внезапната едновременна смърт на толкова много хора беше рядко удоволствие, което скоро щеше да избледнее до пълна незначителност в сравнение с предстоящата смърт на половината световно население.
	— А сега — продума Крейвън — вече сме готови за Прохода.
	Магьосниците наоколо разцъфнаха в широки усмивки, чу се лек смях. Стискаха си ръцете и се потупваха по раменете. Радостно събитие! Кулминацията на онова, на което бяха посветили целия си живот. Крейвън се втурна напред, обратно към Меланхолия. Беше важно да го видят рамо до рамо с нея в този така важен момент. Подобни неща се помнят. Кой до кого е стоял. Кой е давал заповедите. Кой е обрал лаврите.
	Преди да стигне до момичето обаче чу тропот от тичащи крака и един от некромантите, оставени на пост, застана на най-горното стъпало.
	— Изкормвачи! — извика. — Идват!
	— Задръжте ги! — кресна Крейвън, замахна, ръката му отряза половината изба с невидима права, която той бутна напред. — Вървете! Задръжте ги!
	Некромантите, останали от губещата страна на невидимата граница, го зяпнаха с широко отворени очи.
	— Заповядвам ви! — ревна Крейвън.
	Магьосниците се спогледаха, после един се обърна и тръгна, след него — втори, а после всичките се втурнаха нагоре по стълбите към смъртта си.
	Когато излязоха от избата, Крейвън лично затръшва вратата зад гърба им, като ги погледна още веднъж за последно — сенките на братята му, пристъпващи треперещо и колебливо срещу размахалите кинжалите си изкормвачи. Превъртя ключа между себе си и писъците им, после се смъкна със залитане по стълбата.
	Долу бяха останали шестима некроманти, заедно с Белия секач и самия Крейвън, всички вперили очи в Меланхолия, която седеше, оборила глава, с лице, скрито от качулката, без да дава възможност на Крейвън да прецени настроението й. Ако в развитието й след Прилива съществуваше някаква зависимост, можеше да се допусне, че психическата й нестабилност трябва да се е задълбочила заедно с нарастването на силите й, така че новият Първосвещеник нямаше ни най-малко намерение да й се мярка пред очите следващия път, когато гневът й избухне. Той пристъпи към най-близкия некромант.
	— Солус — рече, — иди при Вестителя и се увери, че тя може да се изправи на крака.
	Солус го зяпна.
	— Аз ли?
	— Не ме карай да повтарям заповеди — отвърна язвително Крейвън и застана плътно до Белия секач.
	Солус се поколеба, после направи крачка, след нея още една, докато застана точно пред Меланхолия.
	— Ъм — почна. — Вестителю? Ти дали… Добре ли си? Имаш ли нужда от нещо?
	Меланхолия не вдигна очи. Пред вратата се разнасяха страшни писъци и вой от болка.
	— Само дето, такова — продължи Солус, — нямаме много време, та… Много ще се радваме да осъществиш Прохода възможно най-скоро.
	— Казваш ми какво да правя, така ли? — изпод качулката долетя тихият глас на Меланхолия.
	Крейвън видя как Солус стана бял като стената.
	— Не — прошепна отговорникът. — Никога не бих се осмелил…
	Гласът му изневери и той остана да стърчи безпомощно, а по бузата му се търкулна сълза от страх.
	Меланхолия поизправи рамене и въздъхна уморено.
	— О, Солус — каза му.
	— Моля те, не ме убивай — отвърна отговорникът.
	Меланхолия бавно се надигна и се изправи.
	— Но твоята смърт ще увеличи моята сила.
	— Моля те, искам да живея.
	— Ти си некромант. Би трябвало да прегърнеш смъртта с радост.
	— Аз… Не я прегръщам… Страх ме е…
	— Знам, че те е страх. Знам, че всички ви е страх. Което ми говори, че никой от вас не разбира напълно смисъла — тя смъкна качулката си, отвори очи и погледна събраните некроманти, всички до един пламнали от срам. — Вие сте лицемери. От първия до последния. Говорите за потока на живота и смъртта, говорите, че виждате красотата му. Но истинската красота е човек сам да се превърне в част от този поток, да се понесе от едното съществуване към следващото. А в същото време Проходът означава този поток да бъде блокиран. Защо?
	Крейвън се насили да пристъпи напред и да заговори с авторитетен тон.
	— Меланхолия — почна, като се надяваше тя да не усети нотката на ужас в гласа му, — тези философски дискусии ги остави за книжните плъхове и учените. Ти достигна пълните си възможности толкова млада, че не си имала възможност да разучиш отговорите на проблемите, които коментираш. Но в същото време трябва да се довериш на нашата преценка и мъдрост и да приемеш, че посоката, в която събитията се развиват в момента, е най-правилната.
	Меланхолия му се усмихна.
	— Работата е там, духовник Крейвън, че аз не вярвам нито на преценката ви, нито в мъдростта ви.
	Силите напуснаха краката на Крейвън, но по някакво чудо той остана прав.
	— Проходът е идея, предназначена за ограничени и дребнави умове — продължи момичето. — Великата ирония се състои в това, че магьосниците, които най-силно се страхуват от смъртта, твърдят, че я разбират най-пълно. Некромантският Орден е Орден на лицемерието, страха и невежеството. Вие нямате право да говорите за смъртта по начина, по който го правите, защото едновременно очевидно и нагло сте се вкопчили в престоялите си представи за безсмъртие. Жал ми е за вас, наистина ми е жал.
	Крейвън почувства върху себе си погледите на всички присъстващи некроманти, но нямаше сили да проговори. Устата му беше пресъхнала и езикът му беше залепнал за небцето.
	— Всичко, казано дотук, ме изправя пред един проблем — добави Меланхолия. — Притежавам цялата тази колосална магическа сила, но няма какво да правя с нея.
	— Трябва да осъществиш Прохода — обади се Солус. Зад гърба му се прокрадна сянка и му преряза гърлото. Той падна, давейки се в кръвта си. Меланхолия дори не обърна глава да го погледне.
	— Проходът ще унищожи потока на съществуването — повтори тя, — а аз не желая да прогонвам смъртта от света. Единственото, което искам, е да споделя красотата й с възможно най-много хора по света.
	Крейвън се смръщи неразбиращо:
	— Какво?
	— Когато я преживееш, ще разбереш. Това не е нещо, което се учи от книгите. Не можеш да го разбереш чрез философски спор. За да го осъзнаеш, трябва да се превърнеш в част от потока. Всички вие трябва да се превърнете в част от потока.
	Крейвън отстъпи.
	— Ние?
	— Вие. Както и всички останали на километри наоколо. Може би дори всички хора в цялата страна. А когато в тази страна не остане нито един жив, ще се преместя другаде. Ще поднеса смърт на всеки човек. И тогава всички ще разберете колко красива е тя всъщност.
	Крейвън беше така уплашен, че когато вратата на избата отхвърча и вътре нахълтаха изкормвачите, почувства истинско облекчение.
	Трима от некромантите изпаднаха в такава паника, че се хвърлиха директно срещу кинжалите. Няколко резки изсвистявания на остриетата ги спряха насред порива им и само един от магьосниците имаше време да издаде звук. Крейвън сграбчи Белия секач и го блъсна напред.
	— Спаси ме! — изпищя. — Защити ме!
	Белият секач нямаше нужда от повече заповеди. Той се гмурна сред нападателите, размахал косата си.
	Крейвън залитна зад Адриена Шейд, правейки всичко възможно да я държи между себе си и схватката. Меланхолия пристъпи към тях двамата с усмивка.
	— Ще тръгваме ли? — попита, сложи длани на рамене им, сенките се извиха край тях във вихрушка, настъпи мрак, звуците на битката заглъхнаха. Изведнъж се оказаха долу, в пещерите. Шейд се отскубна от ръката на Меланхолия и побягна. Момичето се засмя и запрати подире й сянка, която посече магьосницата в гръб. Адриена падна, а Меланхолия се обърна с усмивка към Крейвън.
	— Ти няма да избягаш от мен, нали?
	— Не — успя да промълви духовникът.
	— Ако ще ликвидирам всичко живо в цялата страна, ще ми трябва тихо местенце, където да се скрия, както и някой, който да ме пази, докато се занимавам с ликвидирането.
	— За мен… ще бъде чест. Но сега трябва да бягаме. Тук долу има същества, които се хранят с магия, а ако изкормвачите ни настигнат…
	— Ако бях на твое място, не бих се тревожила нито за изкормвачите, нито за чудовищата — засмя се Меланхолия. — Бих се тревожила за Скълдъгъри Плезънт.
	Крейвън се опули.
	— Той не е мъртъв, така ли?
	— О, мъртъв е, но той си е така по принцип. Двамата с Валкирия не бяха сред гостите в момента, в който отнех всичките онези животи одеве. Смятам, че вече са по следите ни. Хайде.
	Момичето се обърна и пое по един от тунелите.
	Тя щеше да го убие. Друг вариант нямаше — Меланхолия щеше да го убие и въобще не криеше намерението си. Крейвън отлично знаеше какъв избор му остава. Можеше да побегне, но се съмняваше, че щеше да стигне далеч, а можеше и да опита да се бие с Вестителя, но тази възможност го плашеше повече и от бягството. Знаеше и какво би направил Соломон Рийт на негово място: щеше да се овладее и да изчака търпеливо, докато Меланхолия насочи вниманието си другаде, и чак тогава да я нападне. Атаката му щеше да бъде кратка, безмилостна и брутална. Меланхолия щеше да е мъртва, преди да се усети откъде й е дошло. Ето така щеше да постъпи Соломон Рийт и нямаше да се поколебае нито за миг. Способността му отлично да се владее щеше да му помогне и той щеше да черпи увереност от тази мисъл.
	На Крейвън обаче подобна увереност категорично му липсваше. Боеше се, че ще се паникьоса, че няма да прецени силата на удара си или че ще пропусне подходящия момент. И какво щеше да стане тогава? Меланхолия щеше да го погледне, да се изсмее на жалкия му опит за бунт и с едно небрежно махване на ръката щеше да го направи на парчета.
	Очите му не слизаха от тила на момичето. Ако Рийт беше с тях сега, всичко щеше вече да е приключило. Меланхолия щеше да лежи мъртва на земята, а двамата със Соломон щяха да търсят нов Вестител, който да бъде изцяло под техен контрол. Но Крейвън беше сам и единствено от него зависеше дали ще успее да се спаси. Вдигна ръце, чувствайки силата на амулета си, готова да се излее навън.
	Плъзна език по пресъхналите си устни. Теренът беше равен и Меланхолия вървеше само направо, сякаш канейки го да се опита да я убие.
	Ами ако наистина го канеше? Ами ако той приемеше поканата, а след това опитът му се провалеше?
	Крейвън наведе глава и отпусна треперещите си ръце. Не можеше да рискува. Не можеше да рискува да посегне на живота й и да не успее да я довърши. Не можеше да рискува да я разгневи. Според последните й думи, тя имаше нужда от него, за да се грижи за нея. Може пък и да не възнамеряваше да го убива, в края на краищата.
	Меланхолия се обърна, погледна го през рамо и Крейвън видя усмивката й — усмихваха се и устните, и очите й, които горяха в дълбоко тъмночервено.


>	53.
>	Вестителят на смъртта се възправя

	Двамата вече се бяха върнали в имението, когато чуха виковете за помощ на Гордън. Скълдъгъри се втурна напред, прескачайки падналите тела по пътя си, Валкирия го следваше по петите. Нахълтаха в балната зала. Всички гости лежаха на пода, притихнали и неподвижни.
	Пръстенът на Валкирия беше толкова студен, че буквално изгаряше ръката й.
	— Мъртви са — прошепна момичето.
	— Просто рухнаха — заговори Гордън от отсрещния край на залата. Очите му бяха широко отворени, гласът му кънтеше кухо. — Както си стояха и си говореха, и се смееха, изведнъж… се сковаха, издишаха за последен път и паднаха на пода.
	Валкирия се смръщи.
	— Меланхолия?
	— Тя е жива — промърмори Скълдъгъри, наклони глава настрани и огледа телата наоколо. — Това означава, че всички те също са живи.
	— Какво?
	— Тя е изсмукала животите им, изпила ги е и това я е направило по-силна. Ако успеем да я намерим, преди да е изразходвала тази сила, ще можем да я принудим да върне животите на истинските им собственици.
	— Смяташ ли, че ще се получи?
	Скълдъгъри вдигна ръце и сви пръсти.
	— На теория.
	Дъхът на Валкирия заизлиза на облачета пара от устата й.
	— Какво правиш?
	— Охлаждам атмосферата — отвърна скелетът. — Дори и да им върнем жизнената сила, тя няма да им помогне, ако оставим мозъците им да умрат. Носиш си други дрехи, надявам се?
	Момичето обви зиморничаво ръце около себе си, докато температурата в залата стремително падаше. По лицата на мъртвите заискриха кристалчета скреж.
	— Оставих ги в Бентлито.
	Скелетът й подхвърли ключовете.
	— Смятам, че трябва да побързаш.
	Валкирия кимна, направи крачка назад, обърна се и затича.
	Настъпи тревога. Отвън нахълтваха изкормвачи и се събираха пред вратата на избата. Момичето ги подмина на бегом, изхвърча от имението, като едновременно изрита обувките си и отключи Бентлито с едно „бип“. Вратите изщракаха, тя грабна панталона си от чантата на задната седалка и го обу под роклята, закопча го, нахлузи чорапите и ботушите. Ругаейки тихо, затърси опипом ципа на роклята, като накрая я усука наопаки, за да го намери. Свлече я и я натъпка в багажника, не успя да намери тениската си, затова направо грабна куртката, навлече я и хукна обратно към къщата. Вътре беше студено, толкова студено, че момичето направо забави крачка. Закопча куртката, а Скълдъгъри излезе от залата отдясно и двамата затичаха към избата.
	Подминаха три облени в кръв тела, Скълдъгъри избърза и слезе пръв по стълбите надолу. Подът беше покрит с килим от мъртви некроманти и изкормвачи. Белият секач стоеше полуприклекнал, опрял гръб в едната стена, все така размахващ косата си. Останалите изкормвачи го бяха наобиколили и притиснали в ъгъла.
	— Едно момиче — обърна се към изкормвачите Скълдъгъри, без да се вълнува от схватката със секача, и започна да преобръща труповете един по един. — Русо, с белези по лицето. Тук ли е?
	Изкормвачите не отговориха.
	— Няма я — обади се Валкирия, плъзгайки поглед по обърнатите нагоре мъртви лица. — Няма го и Крейвън. Ако са избягали с помощта на сенките, сигурно са най-малко на два километра оттук. Може да са поели в която и да е посока.
	Скълдъгъри вдигна един камък от пода. Помълча няколко мига.
	— В пещерите са — рече и пусна камъка. — Долу вече ги е чакал някой, стоял е от другата страна на тайния изход. Ако са избягали чрез сенките, сигурно са слезли право надолу — пристъпи към стената, извади от нея една тухла, бръкна в дупката и завъртя скрития ключ. Част от пода се отмести с ръмжене. Валкирия се заспуска подире му по каменните стъпала, но в последния момент вдигна очи към изкормвачите.
	— Някой от вас иска ли да дойде?
	— Те не са секачи — обади се Скълдъгъри, вече слязъл по половината стъпала към пещерите. — Те са наемници. Работата им е да осигуряват безопасност, а не да преследват бегълци. Задачата им в момента се намира над земята и тя е да се разправят с Белия секач.
	Изкормвачите не обърнаха на Валкирия никакво внимание. Бавно затягаха обръча около Белия секач и момичето ги остави да довършат започнатото. Забърза надолу по стъпалата, а подът се затвори над главата й.
	— Не се справиха много добре с осигуряването на безопасността — изтъкна тя на тила на Скълдъгъри. — Всички горе са мъртви.
	— Вярно си е — отговори скелетът.
	Излязоха в пещерите. Пред очите им лежеше мъртва некромантка: доказателство — ако изобщо им трябваше такова — че са на прав път. Двамата призоваха пламъци в дланите си и затичаха напред.
	Валкирия беше слизала и друг път тук и само по чудо се беше измъквала жива. Тунелите се преплитаха и пресичаха, пред краката зейваха гигантски пусти каверни или пък стените се сближаваха, превръщайки тунела в тясна пролука. Пещерите трябваше да бъдат уважавани като жив противник — всеки погрешен завой можеше да означава крачка вън от ръба на грамадна пропаст, последвано от дълго падане в ледения мрак. Опасност, за която човек се сещаше, преди още да му дойде на ум за съществата, които живееха в тунелите.
	Скълдъгъри забави крачка, момичето последва примера му. Изгасиха пламъците и оставиха лунните лъчи, проправили си път през пукнатините, да огряват пътя им.
	— Чакаме ви — отекна пред тях игрив глас.
	Скълдъгъри изсумтя, когато и двамата с Валкирия изопнаха рамене и закрачиха право напред. Тунелът ги изведе на най-високата точка на лек склон, който се спускаше около три метра, преди да достигне пода на широка зала. На отсрещната страна на залата стояха Меланхолия и Вандамиър Крейвън.
	— Е, вече стана весело — продължи със същия тон Меланхолия. Очите й бяха яркочервени. — Бързаме си ние напред, аз и Вандамиър, и, не щеш ли, ми хрумва мисъл. Защо правя всичко това? Защо бягам? Ясно ми е защо бяга Вандамиър — той е мекотело, което се страхува практически от всичко на тоя свят. Но аз? От кого трябва да бягам аз? Затова спрях да бягам, обърнах се и гледай кой се появи…
	— Меланхолия — отвърна Скълдъгъри, — не искаме да те нараним.
	Меланхолия се разсмя. Ехото в пещерата повтори смеха й.
	— Наистина ли вярвате, че можете да ме спрете? Само двамата? Аз убих триста от най-великите магьосници на земята за един миг. Какво ви кара да допускате дори за момент, че няма да изсмуча жалките трептящи пламъчета на вашите животи също така бързо?
	— Допускаме го — отговори скелетът, — защото, за да го сториш, ще ти трябват няколко минути да се съсредоточиш. А ние нямаме намерение да ти ги даваме.
	Меланхолия пак се засмя.
	— Доста знаеш за силите ми, скелете.
	— Налагало ми се е да уча. Щото аз съм бил Вестителят на смъртта още преди ти да се родиш.
	— Не съм сигурна, че схващам шегата.
	— Никаква шега — отвърна Скълдъгъри. — Аз бях лорд Вайл.
	От мястото си Валкирия видя физиономията, която направи Крейвън.
	— Какви ги говориш? Видях теб и Вайл в една стая по едно и също време!
	— Онова не беше Вайл — обясни Валкирия, — а само бронята му.
	— Аз съм истинският — допълни Скълдъгъри, — така че отлично знам какви ги говоря, Меланхолия, тъй като моите сили са точно същите като твоите — с тази разлика, че аз ги развих по естествен път.
	— Лъжеш.
	— Можеш да посягаш и да опипваш наоколо със съзнанието си, нали? Чувстваш живота край себе си, можеш да се протегнеш чрез съзнанието си и да го докоснеш. То прилича на сапунен мехур, който се разширява докогато ти решиш, а след това се свива и повлича всичкия живот, до който се е докоснал, обратно към теб, а след него остават паднали мъртви тела.
	— Мехур на смъртта — обади се Валкирия.
	— Не го наричай така — скастри я Скълдъгъри.
	Момичето направи физиономия.
	— Е, как да го наричам?
	Скелетът се поколеба.
	— Видя ли? — каза Валкирия. — Мехур на смъртта.
	— Млъкни — каза Меланхолия. Присвитите й червени очи не слизаха от Скълдъгъри. — Ти си бил Вайл? Но ти си елементал.
	— Оказа се, че представлявам нещо, което запознатите наричат амбидекстралност в магически смисъл — имам както елементални, така и адептни умения. Рядко се случва. Всъщност, изключително рядко. Дори аз не знаех, че съм такъв, докато практиката не го показа. Но по време на войната изгубих… себе си. Безкрайните битки и кръвопролития ме погълнаха, завладяха ме ужасните неща, които видях и които сторих. Потопих се в кръв и излязох от нея като… нещо друго. Като някой друг. Сложих бронята и открих страстта си към некромантията. Не беше голяма изненада. Винаги съм се справял добре със смъртта. Скоро ме обявиха за Вестителя на смъртта, но продължаваха да отказват да ми кажат какво точно трябва да представлява Проходът. Само повтаряха, че бил спасението на света. Говореха за безсмъртие. Но аз не се интересувах от това да спасявам света. Нямах желание да помагам на слабите мъже и жени да живеят вечно. Исках единствено внезапна и насилствена смърт за всяко живо същество. Затова минах на страната на Меволент. Най-сетне, помислих си, някой, който споделя страстта ми за разрушение. Не вярвах, че Безликите изобщо съществуват, а дори и да съществуваха, не вярвах, че Меволент и хората му ще успеят да ги върнат при нас, но част от мен все пак се надяваше да успеят. Защото тогава щях да получа възможността да избия цяла раса богове, а след това да се доразправя с хората.
	— Ти — каза Меланхолия, — си един много, много зловещ човек.
	— Позицията ми не ти ли се струва справедлива?
	— И защо тогава не ни изби? — попита Крейвън.
	— Просто се осъзнах. Знаеш ли, имаш ли дори най-малка представа колко хора съм убил в дните, когато се наричах лорд Вайл? Аз лично не знам. Но бяха много. Избивал съм хора, изпълнили цели бойни полета. Всичката тази насилствена смърт, пронизана от жилото на страха и паниката… правеше ме силен, толкова силен. Можех да разцепя света на две. Но не го сторих. Един ден просто спрях. Слязох дълбоко в недрата на една планина, свалих бронята и оттогава се мъча да изкупя греховете си. Разбира се, никога няма да успея. Подобно изкупление отдавна е невъзможно за мен. Но продължавам да опитвам. А да опитвам означава да преча на хора като теб, Меланхолия, да осъществяват плановете си.
	— Значи действително си мислиш, че можеш да ме спреш?
	— Не искам да се бия с теб. Искам да върнеш животите на всички мъртви хора горе в имението.
	— Аз съм Вестителят на смъртта, а не Спасителят на живота.
	— Всъщност, ти не си нито едно от двете. Силата ти дори не се доближава по мащаб до онази, която аз имах в дните на лорд Вайл. Но въпреки това си способна да освободиш от себе си енергията, която отне от гостите на Бала.
	Меланхолия се подсмихна подигравателно.
	— И те просто ще се съживят, все едно нищо не е било?
	— Да, жизнената им енергия ще ги изведе от смъртта.
	— Сигурен ли си?
	— Относително сигурен.
	— И защо ще искам да им върна жизнената енергия?
	— Защото, ако не го направиш, ние ще те нападнем и ще те убием, и тогава енергията бездруго сама ще се върне при собствениците си.
	Меланхолия сви рамене.
	— Ами нападнете ме тогава, да видим какво ще стане.
	— Все още имаш възможност да постъпиш правилно.
	— Вие ли предпочитате да атакувате първи или ще оставите на мен?
	Скълдъгъри вдигна пръст.
	— Имаш ли нещо против да се посъветвам първо с колегата?
	— Моля, съветвайте се.
	Скълдъгъри се приведе към Валкирия.
	— Проклятие — прошепна. — Тя няма да постъпи правилно.
	— Ама ти наистина ли смяташе да я убедиш с добро?
	— Много се надявах.
	— Можем ли да я победим? — попита момичето.
	— Шансовете ни никак не ми харесват.
	— А какви точно са ни шансовете?
	— Нямаме шансове — призна скелетът. — Смяташ ли, че можеш да се справиш сама с Крейвън?
	— Не.
	— И аз не смятам, че ще можеш. Искаш ли да ми го оставиш на мен тогава, а ти да се разправиш с Меланхолия?
	— Тая идея ми допада още по-малко.
	— Не те виня.
	Валкирия въздъхна.
	— Ще ни убият, нали?
	— Много е вероятно. Единствената ни възможност е изненадваща атака.
	— Двамата не ни изпускат от поглед.
	— Проклятие!
	Скълдъгъри се изправи.
	— Обсъдихме ситуацията — рече на некромантите — и решихме, че в интерес на всички е аз да се бия с теб, Меланхолия, а духовник Крейвън и Валкирия да стоят отстрани и да скандират или да ни освиркват, когато им се прииска.
	Валкирия го сграбчи за ръката.
	— Какви ги вършиш?
	— Не можем да победим — тихо отговори скелетът. — А аз нямам намерение да гледам как те убиват, докато се биеш рамо до рамо с мен.
	— Е, аз пък нямам намерение да гледам как теб те убиват!
	— Аз обаче си заплюх боя пръв, така че ти вече нищо не можеш да направиш.
	— Това пък правило кой го измисли?!
	— Аз, току-що.
	— Приемаме предложението ви — обади се Меланхолия от отсрещната страна на пещерата. — Но след като убия теб, си запазвам правото да убия и нея.
	— Това ще бъде в момент, когато на мен вече ще е спряло да ми пука — отвърна Скълдъгъри. Съблече сакото си. Пистолетът висеше тежко в кобура под мишницата му, но скелетът не посегна към него. Сгъна старателно сакото и го сложи в ръцете на Валкирия. — Ето ти, за спомен от мен.
	— Не възнамерявам да стоя настрани и да бездействам — процеди тя през стиснатите си зъби.
	— Както вече казах, можеш да скандираш името ми, ако искаш.
	— Все трябва да имаш някакъв план, дори и калпав!
	— Плановете са като автобусите — отвърна Скълдъгъри. — Случва се да не се появят точно тогава, когато имаш най-голяма нужда от тях.
	И той заслиза към дъното на пещерната зала.
	— Всеки ден с тебе беше удоволствие, Валкирия — рече през рамо. — Ти си едно забележително момиче.
	В главата на Валкирия се тълпяха стотици отговори, които искаше да му даде, стотици неща, които искаше да му каже, неща, които искаше той да знае. Хиляди думи, които искаше да изрече, да му прошепне, които искаше той да чуе. Но момичето остана безмълвно, а скелетът продължи да се отдалечава. Щеше да му каже всичко после. Когато всичко това свърши, когато отново спасят света и си разменят майтапи по пътя с колата към вкъщи, тогава щеше да му каже всичко. Имаха време. Независимо колко уплашена беше за него в момента, двамата имаха още много време.
	Скълдъгъри стъпи на пода на залата, а Меланхолия се понесе към него на ниска вълна от сенки. Двамата застанаха очи в очи.
	— Ще ми бъде много весело — каза Вестителят.
	— А на мен — не, смея да твърдя — отговори скелетът.
	Пристъпи към нея, некромантката се усмихна, очите й грейнаха още по-ярко, а тялото на детектива се скова на място. Облечените му в ръкавици длани се откачиха и паднаха в краката му, костите на ръцете му се разглобиха, плъзнаха се вън от ръкавите на ризата и изтракаха на камъните. Коленете му се раздробиха, краката му се отделиха от обувките и цялото му тяло рухна. Гръдният му кош се изду под ризата, черепът му падна от шията и се изтърколи, а долната му челюст отхвърча нанякъде.
	Валкирия издиша така, че в дробовете й не остана и глътчица въздух. Остана неподвижна, тиха и студена. Спокойна. Меланхолия беше изсмукала душата на Скълдъгъри. Без душата му нямаше магия, която да крепи тялото му. Сега той беше само скелет, проста купчина престарели кости. Нямаше го вече. Нямаше го, защото Меланхолия й го беше отнела.
	Меланхолия се усмихна.
	— Много лесно беше — рече.
	Валкирия вдиша отново, пое в себе си цялата си болка, целия си гняв, цялата си ярост. Пое навътре всички неща, които беше искала да каже на Скълдъгъри, но така и никога не му ги беше казвала, пое всички думи, които беше копняла да изрече, но никога не ги беше изричала. Вдиша дълбоко силата си и ужаса си, и загубата си, остави вдишаното да я изпълни, да я изпълни до ръба, а после изкрещя, захвърли сакото на скелета, измести въздуха и скочи — понесе се към Меланхолия като куршум. Меланхолия се изсмя, махна с ръка и стена от сенки се надигна, спря Валкирия и я треска в тавана на пещерата. В следващата секунда сенките се стопиха и момичето падна, опита се да измести въздуха отново, за да омекоти удара, но нова сянка се омота около кръста й и я захвърли настрани. Второ махване на ръката на Вестителя и Валкирия се блъсна в стената на пещерата. Ударът й изкара въздуха, тя падна и остана да лежи, дишайки тежко.
	Една сянка се стегна около глезена й и момичето простена, когато я вдигнаха във въздуха. Остана да се люлее с главата надолу, борейки се да вдиша, увиснала на нивото на очите на Меланхолия.
	— Какво падение — каза некромантката. — Нали? Не го ли усещаш? С цялата враждебност между нас, всичките твои подмятания и забележки, историята ни заедно… И тук, в самия край, можем да изнесем последното си шоу и ти… се оказа с пръст в уста, както се казва — Меланхолия се приведе напред. — Лека нощ, Валкирия. Ти не остави следа в живота ми.
	Сенките се надигнаха край тях и се превърнаха в остриета, а Валкирия изръмжа, посегна, сграбчи Меланхолия за косата и заби чело право в презрителната й физиономия. Зад клепачите й избухна бяла светлина, сенките изчезнаха и момичето падна на земята, а некромантката залитна назад, виейки от болка. Валкирия примигна, мъчейки се да дойде на себе си. Успя да се изправи, но беше още толкова замаяна, че отново падна на едно коляно. Меланхолия ругаеше и се клатушкаше наоколо, от носа й бликаше фонтан от кръв. Препъна се точно пред Валкирия, момичето скочи, блъсна я с цяло тяло и я събори. Заудря я бясно, с лакти и длани, без ред, знаейки само, че не трябва да й позволява да се изправи, не трябва да й позволява дори да си поеме дъх.
	— Крейвън! — кресна Меланхолия. — Махни я от мен!
	Но Валкирия продължаваше да удря, мъчейки се да пребори ръцете, които некромантката беше вдигнала, за да предпази главата си. Валкирия не мислеше за Крейвън. Той нямаше значение. Единственото, което имаше значение, беше да смаже Меланхолия в несвяст.
	— Крейвън! — изпищя Вестителят отново.
	Юмрук от сенки блъсна Валкирия, събори я и я запрати надалеч. Меланхолия се надигна с усилие, а Крейвън изтича към нея.
	— Добре ли си? — попита. — Мога ли с нещо да…
	Меланхолия посегна към него, сенчесто пипало се усука около шията на Вандамиър и го стисна.
	— Щеше да ме изоставиш — изръмжа тя, плюейки кръв. — Щеше да й позволиш да ме убие.
	— Не — изхърка Крейвън.
	— Искаше тя да ме довърши, за да не се налага ти да опитваш после сам, а?
	Крейвън се срина на колене, моравочервен, с изскочили от орбитите очи.
	Меланхолия се надвеси над него.
	— Но си твърде страхлив дори за това, нали? Имаше риск, че и малката няма да успее да ме убие, а дори и този риск ти не можеш да поемеш. Ужасяваш се от това какво мога да ти причиня.
	Крейвън не можеше да продума. Успя единствено да кимне. Пипалото го пусна и той падна по очи, борейки се за въздух.
	— Добре ще направиш да запомниш страха, който изпита сега — посъветва го Меланхолия и се обърна към Валкирия. Лицето й беше покрито с кръв. Устните й бяха нацепени, а носът — очевидно счупен.
	Валкирия бавно се изправи със стиснати юмруци. Рязко замахна и сама сграбчи сенките, но Меланхолия отблъсна атаката. Мрак се усука около ръката на Валкирия и измъкна пръстена от пръста й. Той падна на земята и отскочи, а некромантката го смачка с пета. Пръстенът се пръсна, а мракът от него се оттече обратно във Валкирия.
	— Ето това — отбеляза Меланхолия — е основната слабост на некромантията. Унищожиш ли предмета вече притежаваш цялата му магическа сила, но нямаш начин да я насочиш и използваш. Погледни ме. Смяташ ли, че разчитам на вещи? Не. Аз съм над това. Тялото ми е всичко, от което имам нужда, за да фокусирам силата си.
	— Бравос — отвърна Валкирия, — но така или иначе ще умреш.
	— И как смяташ да стане? Ще продължиш с варварските си опити да ме пребиеш от бой ли? Това няма да го допусна втори път, момиченце. Подцених диващината ти и ти успя да ми развалиш настроението.
	Валкирия се усмихна.
	— Смяташ, че аз съм ти развалила настроението? Е, тогава него със сигурност ще го намразиш!
	Меланхолия се навъси, обърна се и видя как към нея крачи лорд Вайл.


>	54.
>	Чудовище убиец

	Вайл захвърли срещу некромантката заострени сенки и Меланхолия залитна назад с очи, разширени от ужас.
	— Помощ! — изкрещя.
	Крейвън стоеше като истукан, с безпомощно увиснала челюст.
	Меланхолия се свлече на колене, а лордът я засипваше с дъжд от удари.
	— Крейвън! Помогни ми! Или ще те убия!
	Крейвън вдигна ръце, Валкирия измести въздуха, блъсна го и той отлетя назад. Падна, изтърколи се по пода на пещерата, а момичето се засили да го изрита в главата. Магьосникът усети намерението й и се прикри, ръцете му поеха ритника й. Той изви от болка и замахна, остър като стъкло къс мрак се плъзна по черните дрехи на Валкирия, без да я нарани. В дланта й лумна пламък и тя го захвърли към Крейвън. Той писна, видял как робата му се подпали. Разкъса я, захвърли парчетата надалеч и, останал по избелели ватирани наполеонки, се обърна с лице към момичето. Амулетът подскачаше на гърдите му.
	— Никога не съм те харесвал — изсъска. — И сега най-сетне мога да…
	Валкирия рязко махна с длан, амулетът се отскубна от шията му и отхвърча. Некромантът извика и посегна да го улови, но в следващия момент момичето направи крачка напред и заби лакът в брадичката му. Главата на Крейвън се отметна назад и той рухна, изгубил съзнание още преди тялото му да се удари в пода.
	Валкирия освободи амулета и го остави да падне на камъните, обърна се и видя как Вайл залита. Сенките вряха и се гърчеха като камшици около нозете на Меланхолия. Некромантката вдигна ръка и изтри кръвта от лицето си.
	— Не се боя от теб — каза. — В края на краищата, ти си само неговата броня. Не си истинският лорд Вайл. Аз убих истинския лорд Вайл.
	Вайл се хвърли напред, но вълна от сенки го пресрещна и го запрати към отсрещната стена. От тази малка победа самоувереността на Меланхолия нарасна още повече.
	— Любопитно ми е да узная как изобщо функционираш без помощта на скелета — продължи тя. — Нали той те командваше с мисълта си, или де да знам и аз. Не? Не било така, казваш? Ти си си самостоятелен, а?
	Вайл хвърли сенки по нея, но тя отби атаката му.
	— Е, хубаво — обобщи момичето. Устните й бяха почнали да се извиват в истинска усмивка. — Предполагам, че никога няма да разберем истината за теб. Ще си останеш обвит в мистерия.
	Заострени сенки се откъснаха от тавана на пещерата и паднаха надолу като копия. Вайл дори не ги видя. Първата сянка го пропусна, но втората го удари в рамото, заби се и потъна дълбоко под бронята, прониза го от край до край и го прикова към пода. Третата прободе прасеца му. Лордът остана на място, борейки се да се отскубне, мъчейки се да се освободи, но сенките го държаха здраво.
	Валкирия очакваше Меланхолия да започне да злорадства, но вместо това тя изведнъж се преви одве, сякаш не й достигаше въздух. Сенките край нея потрепнаха рязко и некромантката направи гримаса от болка.
	Валкирия присви очи.
	— Как се чувстваш, Мел? Не изглеждаш много добре. Искаш ли да си полегнеш?
	— Спри — изсъска Меланхолия — да дрънкаш!
	От тялото на русата магьосница блъвна мрак и Валкирия се сви, но черната вълна не я достигна — дръпна се назад като прибрана с ластик и се прибра в некромантката. Прибра се толкова внезапно, че Меланхолия залитна като от удар.
	— Май голям залък отхапа, а? — продължи Валкирия. — Всички тези могъщи магьосници, които уби… Енергията им ври вътре в теб. Бас ловя, че усещаш Скълдъгъри, нали? Бас ловя, че го усещаш как се върти и суче.
	— Него го няма вече — отвърна Меланхолия. — Всички онези магьосници си отидоха. Няма ги.
	— Смятам, че лъжеш. Усещаш го в себе си, нали? Как жужи в ухото ти? Иска да го освободиш.
	Мрак блъсна Валкирия и тя заотстъпва назад, едва успявайки да избегне сенчестите стрели, които полетяха към нея една след друга, но после сенките отново трепнаха и рязко се скриха обратно в некромантката. Вестителят на смъртта вдигна ръце към главата си.
	— Пусни го — каза Валкирия.
	— Не знаеш какви ги говориш.
	— Напротив. Държиш цялата тази колосална енергия вътре в себе си. Тя те наранява. Затова я освободи.
	Въпреки че очевидно изпитваше болка, Меланхолия се засмя.
	— Дори и да го направя, какво очакваш да стане? Скелетът просто да се изправи и да оживее?
	— Да, всъщност точно това очаквам.
	Меланхолия изопна рамене и стисна зъби. Олюляваше се леко.
	— И какво според теб — попита сковано, — ще попречи на енергията в мен просто да си отлети в пространството?
	— Нямам представа — отвърна Валкирия. — Това е идея на Скълдъгъри, не моя. След като освободиш чуждата енергия, тя сигурно самичка ще си се върне при собственика си. Скълдъгъри би трябвало да е наясно с тия неща, нали? В края на краищата, той е бил Вестителят на смъртта преди теб.
	Меланхолия поклати глава.
	— Не можеш да го върнеш вече.
	— Мога и още как.
	— Не можеш! — кресна Меланхолия и сенките около нея полудяха, замятаха се толкова страшно, че камъните наоколо се напукаха.
	Валкирия се усмихна.
	— Той ще се освободи всеки момент.
	— Не ставай глупава.
	— Само още веднъж да изгубиш контрол, и той е вън.
	— Не ставай…
	— Скълдъгъри! — повика високо момичето. — Тук съм!
	Меланхолия се хвърли напред, а Валкирия отстъпи назад с разширени очи, позволявайки на страха й да проличи. Препъна се в крака на Скълдъгъри, падна, а Меланхолия разпери широко ръце, загреба сенките, те връхлетяха напред като вълна, а Валкирия измести въздуха и се изстреля настрани. Сенките удариха гръдния кош на скелета, Меланхолия изпищя, дръпна ги рязко обратно към себе си и също падна по гръб. Мракът се затърчи край нея, докато тя се изправи със залитане и заотстъпва неуверено.
	И тогава тялото на Скълдъгъри се надигна и седна.
	Валкирия хукна напред, грабна черепа и долната му челюст и се опита да ги сглоби.
	— Как се прави това? Как става? — черепът не отговори нищо. — Ето, ти си ги оправи.
	Момичето подаде главата и челюстта на скелета, но после се сети, че ръцете му не са на мястото си. Ругаейки под нос, клекна, напипа едната му предмишница през ръкава на ризата и я намести, докато тя щракна на мястото си и се скачи с рамото. С бързи движения нагласи останалите части от ръката му, после внимателно прикачи облечената в ръкавица длан към китката. Два пръста и палецът рязко се свиха. Останалите два пръста останаха да висят изкривени. Момичето вдигна черепа и сглобената ръка поведе нейните към шията над гръбнака. Черепът с щракване се прикрепи на мястото си.
	— Оу — простена Скълдъгъри. — Как, за Бога, се сети как да ме върнеш?
	— Просто я накарах да си мисли за теб — отвърна Валкирия и му помогна да прикачи на място и другата си ръка. — Внуших й, че се каниш сам да се измъкнеш от нея. Прецених, че е толкова нестабилна, че й е достатъчно само да си помисли, че нещо ще се случи, за да се случи то наистина. А после я накарах да те докосне. Елементарно, Уотсън.
	— Ти си великолепна — каза скелетът.
	— Така е — ухили се момичето. — Знам.
	— Смаян съм, че цялата работа с освободената енергия сработи.
	— Дамм — рече Валкирия, все така широко ухилена. — Знам си. Да ти помогна ли за краката?
	Скелетът рязко я блъсна далеч от себе си, сам се претърколи настрани, а грамадно сенчесто острие се заби помежду им. Момичето видя как Крейвън, с лице, на което беше застинала маската на пълно отчаяние, се кани да запрати второ острие към тях. Скълдъгъри седна, револверът вече беше в ръката му. Десният му показалец все още стоеше огънат назад, затова скелетът дръпна спусъка със средния си пръст.
	Изстрелът откънтя и Крейвън се преметна назад с куршум между очите.
	Скълдъгъри се извъртя, изпразни револвера в Меланхолия, но стана ясно, че сенките отново се подчиняват на некромантката. Те уловиха куршумите и русата магьосница остана невредима — все така изправена на двайсет крачки от детективите и кипяща от гняв.
	— Измами ме!
	— Да, така правят умните хора с глупавите — отвърна Валкирия и се изправи, а скелетът захвърли револвера и бързо започна да сглобява краката си.
	— И какво сега? Пак сте екип? Нали се сещаш, че ще ви убия, без да мърдам от мястото си в момента, в който ме раздразните достатъчно?
	— Хубаво — изхили се Валкирия. — Значи няма да правим нищо, с което да те дразним, идиотка такава.
	Меланхолия се наежи и вдигна ръце.
	— Чакай! — викна Скълдъгъри, все още седнал на земята. — Чакай малко, Меланхолия. Валкирия много съжалява, задето те подразни.
	— Изобщо не съжалявам!
	Скелетът се изправи, олюлявайки се леко.
	— Валкирия, моля ти се, остави на мен. Меланхолия, знам, че в момента си много объркана.
	— Въобще не съм объркана — отвърна некромантката.
	Скелетът огъна непокорните си пръсти, върна ги с припукване по местата им, като съскаше тихо от болка.
	— Сигурна ли си? Дори съвсем мъничко ли? Все още ли искаш да избиеш всичко живо?
	— Повече от всякога. Между другото, благодаря ти, че ми даваш възможност за втори път да те убия пред очите на Валкирия. Това е направо… лукс.
	— Боя се обаче, че няма да стане — отвърна скелетът и махна с ръка. Смокингът му литна обратно към него. Той го облече и нагласи папийонката си. — Ако откача тотално — обърна се към Валкирия, — трябва да намериш начин да ме спреш.
	Момичето смръщи вежди, но скелетът вече беше обърнал поглед към Меланхолия.
	— Мислиш си, че можеш да ме победиш? — обади се през смях некромантката. — Одеве те убих само с мисълта си, смешно създание такова. Аз те убих, победих лорд Вайл… Какъв още коз смяташ да извадиш?
	— Онова преди малко не беше лорд Вайл.
	— Много приличаше на него — отвърна Меланхолия и погледна към мястото, където сенчестите копия бяха приковали Вайл към пода на пещерата. Усмивката й се стопи. От лорда нямаше и следа.
	Скълдъгъри оправи ръкавелите си.
	— Както казах, онова не беше лорд Вайл — после вдигна глава. — Ето това е лорд Вайл.
	Мрак бликна изпод бялата риза на скелета. Обви го, покри всеки сантиметър от тялото му, започна да се уплътнява, докато оформи броня, която скри магьосника от главата до петите. Валкирия заотстъпва назад колкото можеше по-бързо.
	И тогава Скълдъгъри изчезна и на негово място се изправи лорд Вайл.
	Няколко секунди Меланхолия остана неподвижна, после тръсна глава, сякаш за да се разбуди.
	— Не ме плашиш — каза, после замахна, сенките изплющяха като бич и тя се нахвърли към лорда. Между него и тях се надигна стена от мрак, погълна ги и пак се стопи.
	Меланхолия изръмжа. Сенките зад гърба й се надигнаха и завряха, после я връхлетяха откъм гърба и блъвнаха от гърдите й. Потокът чернота блъсна Вайл, но го накара да отстъпи само с една-единствена крачка. Меланхолия вече псуваше, а сенките течаха ли, течаха през нея. В отговор Вайл само кимна, острие от мрак преряза потока им като гилотинен нож, а лордът попи остатъка и той изчезна в бронята му.
	После Вайл замахна с широк жест и изстреля срещу некромантката залп от черни стрели, три от които пробиха защитата й и тя залитна назад.
	— Спри! — кресна Меланхолия раздразнено като малко дете, което изведнъж разбира, че не харесва правилата на играта, която се е хванало да играе.
	С помощта на сенките Вайл се пренесе през разстоянието между двамата и се появи зад гърба й. Следвайки инстинктивната реакция на некромантката, мракът зад нея се изду, задържайки лорда настрани и Меланхолия се опита да използва тази възможност, за да избяга. Вайл обаче запрати сенките след нея. Едно мрачно острие перна крака й отзад и тя извика. Второ я резна по ръката. Пръсна кръв, русата магьосница изписка, притисна ръка до тялото си и падна. Сви се на кълбо, зарида и застена от болка, а сенките край нея буквално излязоха от всякакъв контрол. Вайл пристъпи напред и се надвеси над нея. Меланхолия дори не го забеляза — така погълната беше от собствените си болки.
	Валкирия се втурна напред.
	— Скълдъгъри! Недей!
	Вайл не й обърна никакво внимание, наведе се и хвана главата на Меланхолия. Сенчеста вълна пробяга по кожата й, избухна в черен взрив, който запрати лорда надалеч. Меланхолия запълзя настрани, а Валкирия я сграбчи и я изправи на крака.
	— Ще те убия — изръмжа некромантката.
	— Помагам ти, бе, идиотке! Бягай!


>	55.
>	Тунелно зрение

	Стигнаха тунела и Валкирия помъкна Меланхолия подире си.
	— Бързо!
	— Млъквай! — сопна се некромантката и блъсна момичето. — Не ми е притрябвала помощта ти! Убих го веднъж, ще го убия пак.
	После се обърна с лице към посоката, от която току-що бяха дошли, и пое дълбоко дъх.
	— Той е на крака — каза. — Възправил се е отново. Усещам го. Чувствам енергията му. Не е като другите. И е силен. Аз… има нещо… нещо, което ми пречи…
	— Какво се мъчиш да направиш?
	— Искам да отнема душата му.
	Валкирия замахна и фрасна Меланхолия право в ченето.
	— Няма да те оставя да го убиеш, бе, лудо момиче! Допускаш ли въобще, че ще предпочета теб пред него?
	— Няма значение — отвърна тихо некромантката. — Бездруго не мога да го сторя. Обвил се е в някакъв пашкул и не мога… Не мога да го убия.
	— Хубаво.
	Меланхолия се вторачи гневно в момичето.
	— Ако не мога да го убия, как смяташ да го спрем?
	— Няма да го спираме — отвърна Валкирия, — а ще бягаме и ще се скрием. На теб пък какво ти е, не мога да разбера?
	— Задаваш ми този въпрос, при положение че съм в кръв от главата до петите?
	— Не, имам предвид какво толкова ти направи Вайл? Само малко те поряза.
	— Символите — неохотно отговори Меланхолия. — Те са изписани върху мен, за да поемат магическата сила от Прилива ми и да я държат непрекъснато около тялото ми. Като в примка.
	— Знам — отвърна Валкирия. — Крейвън те е превърнал в самозареждащ се генератор. Е, и?
	Лицето на Меланхолия се сви и тя повдигна ранената си ръка. Раната пресичаше диагонално плътта й, прерязвайки символите по кожата.
	— Вайл ме повреди. Балансът на уловената магия се наруши. Не мога да подновявам силата си както трябва. Не се получава.
	Валкирия коленичи до нея.
	— Освободи енергията, която открадна.
	— Изведи ни от тук.
	— Освободи енергията, която открадна и тогава ще ти помогна.
	— Той е по петите ни! — озъби се Меланхолия. — Ако ни спипа, ще имам нужда от цялата мощ, която имам на разположение! А ти искаш от мен доброволно да се откажа от половината си сила в момента?
	— Точно така.
	— Това е напълно безсмислено.
	— Освободи откраднатото още сега или ставам, махам се и те зарязвам тука.
	— Няма да го направиш.
	— Изборът ми е: или ти, или приятелите ми. Ще избера приятелите си при всички положения.
	— Помогни ми, преди той да ни е настигнал. Ще спорим за това после.
	Валкирия направи крачка назад. _Остави я тук_, прошепна гласът в главата й. _Вайл ще я убие, енергията ще се освободи бездруго и ще се върне при собствениците си. Остави я. Тя не си струва усилието._
	Валкирия даде на Меланхолия още няколко мига за размисъл, после й обърна гръб и се заотдалечава в тунела.
	— Не можеш да постъпиш така — обади се подире й некромантката. — Наистина ли ще ме изоставиш?
	_Не спирай._
	— Наистина ли ще го оставиш да ме убие?
	_Не се обръщай назад._
	— Добре! — провикна се най-сетне Меланхолия. — Добре! Ще ги пусна!
	Валкирия се обърна и зачака.
	Меланхолия я погледа неподвижно миг-два, после затвори очи. Нещо като бяла пара се отдели от нея, понесе се нагоре и потъна в пещерната стена. Некромантката отвори отново очи. Те вече не бяха червени. Цялата беше плувнала в пот.
	— Готово — рече задъхано. — Доволна ли си?
	— Това ли беше? — попита със съмнение Валкирия. — Това беше жизнената енергия на триста души? Просто мъничко пара?
	— Ти какво очакваше? Фойерверки? Лъчи? Колкото толкова. Помогни ми да стана.
	Валкирия измъкна телефона си и набра номера на Гастли. Въпреки че антената на апарата й беше подсилена магически, тук в пещерите индикаторът за покритието сочеше само една чертичка. Но тя беше достатъчна, за да се осъществи връзката и момичето чу от отсрещната страна гласа на шивача, уморен и отпаднал, сякаш току-що пробуден от дълбок сън.
	— Гастли? — почна Валкирия. — Чуваш ли ме? Чуваш ли…? — Сигналът изчезна и момичето прибра телефона.
	— Успокои ли се? — попита Меланхолия.
	— Напълно.
	— Надявам се да си също толкова нагла, когато Вайл ни настигне и се окажем безсилни да го спрем.
	— И аз се надявам.
	Поеха напред, като с огромно усилие едва поддържаха някакво нормално темпо. Тежестта на Меланхолия се отпускаше все повече върху рамото на Валкирия и при всяко пристъпване на ранения крак лицето на некромантката се кривеше от болка. Ясно беше, че няма да може да върви още дълго.
	Теренът се спусна рязко надолу пред краката им и Валкирия спря. Огледа се внимателно наоколо и зад гърба си.
	— Какво чакаш? — обади се Меланхолия. — Хайде. Да вървим.
	Валкирия не й обърна внимание, вдигна очи и видя над главите им малка издадена скална площадка.
	— Там — рече. — Катери се нагоре.
	— Моля? Защо? Надолу ще вървим много по-бързо.
	— Не бива да навлизаме по-надълбоко. Трябва да се държим възможно най-близо до повърхността — опита се да изтика Меланхолия към издатината, но некромантката рязко отскубна ръката си от нейната.
	— Ранена съм, малка глупачке. Не мога да се катеря насам-натам без никаква причина. Предлагам да гласуваме.
	— Нищо няма да гласуваме. Ще правиш каквото ти кажа.
	— И защо ми е да те слушам?
	— Защото съм била тук долу и преди. Ако влезем по-навътре, ще се изгубим. Дори и да успеем да се измъкнем на Вайл, ще пукнем или от жажда, или някое от съществата, които живеят из тунелите, ще ни довърши. При всички случаи ще умрем.
	— Предпочитам да си опитам късмета срещу плъхове и пълзящи твари, отколкото срещу лорд Вайл.
	— В тези тунели има чудовища, Меланхолия, и те имат имунитет срещу магията.
	— Глупости — отвърна некромантката. — Всички същества на света са подвластни на магията.
	— Е, тия не са, а и са доста по-едрички от плъхове, повярвай ми.
	Меланхолия вдигна очи към скалната площадка и се навъси.
	— Повдигни ме.
	Валкирия сплете пръсти и клекна. Меланхолия се закрепи криво-ляво на ранения си крак, стъпи със здравия на ръцете на Валкирия, изправи се, а момичето я повдигна. Меланхолия сумтеше и ругаеше, но все пак успя да пропълзи горе. Валкирия измести въздуха, за си помогне и след малко стъпи до некромантката.
	— Натам — рече и кимна към отвора след скалите, който зееше до площадката. Пое напред и Меланхолия я последва.
	— Защо? — попита тя след малко.
	— Какво защо?
	— Знаеш какво. Защо не остави Вайл да ме убие? Защо правиш всичко това за мен?
	Валкирия направи гримаса и погледна през рамо.
	— Не знам… точно. Предполагам, че не искам повече никой да умира. Писна ми.
	— Дори враговете ти? — продължи Меланхолия и повдигна вежда. — Това е нелепо. Единственият смисъл на това да имаш врагове, е да ги победиш, а после да ги убиеш и да ги заметеш встрани от пътя си.
	— Или да им дадеш възможност да изкупят греховете си и да се поправят.
	Меланхолия се усмихна.
	— Ти честно ли мислиш, че аз ще се променя? Искам да те убия. Искам да избия всички. Най-сетне разбрах какво е смъртта. Видях красотата й, но не се заблуждавам. Малко хора ще споделят гледната ми точка. Ти искаш да ми попречиш да покажа на всички по света прелестта на смъртта. Смяташ, че аз съм злодеят, нали?
	Валкирия сви рамене, без да спира да върви.
	— Един от многото.
	— А аз пък мисля, че ти си злодеят, задето искаш да ме спреш. Нямам грехове за изкупуване, защото не съм направила нищо лошо.
	— Значи си жив социопат, щом мислиш така.
	— Не. Просто вече съм се издигнала отвъд онова, което обикновените хора смятат за важно. Животът не е важен. Просто не е важен. Нито пък смъртта, така като се замисли човек. Но двете заедно, преплетени във великолепния поток на съществуването… Почакай само да го видиш. Ще има да се чудиш защо си се мъчила да ми попречиш.
	Валкирия спря и се обърна.
	— Виж, когато говориш така, на теория думите ти звучат свързано и смислено, но аз продължавам да не схващам какви всъщност ги дрънкаш. Дори и да приемем, че си достигнала някакво по-дълбоко разбиране на живота и смъртта от всички нас — което ме съмнява — все още не виждам реалната причина, поради която да искаш да убиеш милиони хора.
	— Ще ги убия единствено, защото мога да ги убия, това е. Животите са безсмислени.
	— Не мисля, че изобщо вярваш в това.
	Меланхолия се засмя.
	— Нима?
	Валкирия се врътна и продължи напред.
	— Мисля си, че, окей, за миг пред очите ти може и да се е мернала великата истина за живота и смъртта. Може би при Прилива магическата ти сила е дошла при теб по такъв начин, че те е бутнала малко по-далеч от нас, останалите, може би ти е отворила очите малко по-широко. Добре, това мога да го приема. Но това, което говориш, не е онова, което чувстваш дълбоко в себе си в момента.
	— Откъде можеш да знаеш какво чувствам в момента?
	— Досещам се, защото ти също бягаш от лорд Вайл. Точно като мен.
	Зад гърба си момичето дочу как усмивката се оттече от гласа на Меланхолия.
	— Аз не се страхувам от смъртта — отвърна некромантката. — Просто тя е едно неудобство, което не ми е нужно точно сега.
	— Е, може и така да гледаш на нещата, ако от това ти олеква. Доскоро магическата ти сила те караше да откачаш, превърнала те беше в социопат със светещи червени очи, който иска да избие милиони. Но полека-лека се оправяш.
	— Не съм била откачена.
	— Лекичко беше откачила, да ти кажа.
	— Струва ми се, че все така нямам проблем с това да убия тебе специално.
	— Спокойно — погледна я през рамо Валкирия. — Ще ти мине.
	— Очите ми наистина ли светеха в червено?
	— Да.
	Меланхолия кимна сама на себе си.
	— Жестоко.
	Вървяха още десетина минути, а после раненият крак на Вестителя се подгъна под нея и тя се подпря на стената на тунела.
	— Не мога повече — рече тя. — Наистина не мога.
	— Сигурна ли си? — смръщи се Валкирия.
	— Разбира се, че съм сигурна, мътните да те вземат.
	Некромантката беше бледа, потеше се, ръцете й трепереха. Валкирия измъкна от вътрешния джоб на куртката си обезболяващо листо и й го подаде.
	— Сдъвчи това. Ще притъпи болката.
	Меланхолия се вторачи в нея.
	— Носила си това в джоба си? Носила си го през цялото време и ми го даваш чак сега?
	— То ми е единственото и без това нямаше да стигне за целия път.
	— Но аз агонизирах от болка!
	— Дъвчи по-живо тогава.
	Меланхолия напъха листото в устата си и пак се облегна на каменната стена.
	— Мразя те — рече, без да спира да дъвче.
	— Знам.
	— През живота си не съм мразила никого толкова много.
	— Лекарството действа ли вече?
	— Да — сопна се Меланхолия. — Но въпреки това те мразя.
	— Мрази си ме, колкото ти душа иска — отвърна Валкирия. Купчината камъни, на които беше приседнала, се размърда под нея, момичето протегна ръка да се подпре, но камъните се пръснаха и тя се хлъзна на пода на тунела. Първият й порив беше да се засмее, но камъните изведнъж плъзнаха по нея, загъмжаха — тракаща камара от крака и зъби, десетки и десетки. Тя махна три от тях от гърдите си и осъзна, че тялото й се движи, че камъните я носят, опита се да си възвърне равновесието, да се изправи, но нямаше опорна точна, където да се подпре.
	— Помощ! — извика към Меланхолия, която зяпаше смаяно цялата случка. — Помогни ми!
	Валкирия се усука цялата, за да погледне накъде я носят съществата, но видя само стената на тунела и още една купчина камъни, струпана до нея. Тази купчина също оживя, раздели се на две, под нея се откри тъмна дупка и създанията намъкнаха Валкирия право в нея. Момичето щракна с пръсти, призова пламък и на светлината му видя над главата си единствено таван от гладък камък. Каквото и да представляваха съществата, които я носеха, светлината не им направи ни най-малко впечатление. Под наподобяващите камъни черупки момичето зърна крака и зъби, но не и очи. Не им трябваха очи в тъмницата тук долу.
	Тунелът се стесни още повече и клаустрофобията се надигна в гърдите на Валкирия. Момичето се стараеше да държи ръцете си плътно до тялото, прилепила длани до гърдите си. Раменете й се триеха в стените на тунела. Прониза я внезапният страх, че ще се заклещи някъде тук, че няма да може да се измъкне никога. Угаси пламъка в ръката си и покри лице с длани. Потеше се. Дишането й се ускори. На косъм беше от пълната паника. Придвижването напред се забави — съществата се бореха да я промушат през тунела. Стените му притискаха силно раменете й. Ръцете й останаха изопнати и плътно прилепени от двете страни на тялото. Беше твърде тясно. Пространството беше малко, твърде малко. Твърде тясно, твърде ниско и схлупено. Заля я желание да пищи, да се мята, да рита и да размахва ръце, но не можеше да го стори — нямаше място. Опита се да се овладее. Трябваше да се овладее. Трябваше да запази спокойствие. Да задържи контрола.
	Съществата пъплеха навсякъде по тялото й. Валкирия дочуваше само трополенето на безбройните им краченца и собственото си тежко дишане. След миг долови как от гърлото й излезе още един звук. Хлип. Плачеше ли? Не, още не. Но сълзите бяха близо. Много близо.
	— Моля ви — прошепна тя. — Моля, моля, моля, моля.
	Съществата решително я блъснаха още малко напред, главата й се фрасна болезнено в тавана на тунела, раменете й се заклещиха окончателно и движението рязко спря.
	Нямаше мърдане.
	Ръцете й бяха изпънати и притиснати здраво успоредно на бедрата. Можеше да разтваря пръсти и да свива юмруци, както и да подритва леко, но само толкова.
	Момичето отвори очи. Абсолютен мрак. Чу как създанията изприпкаха далеч от нея и в двете посоки, което означаваше, че тунелът над главата й се разширяваше в нещо по-голямо. Просто трябваше да провре раменете си през тясното място и щеше да се освободи.
	Започна да се гърчи. Не можеше да свие коленете си кой знае колко, но се постара максимално, мъчейки се да стъпи на някаква опора и да се отблъсне от нея. Пръстите й дращеха скалата. Бедрата й се въртяха, доколкото беше възможно.
	Раменете й обаче не можеха да се проврат по-напред. Нищо не беше в състояние да я придвижи и сантиметър по-нататък.
	Валкирия затвори очи и се насили да диша дълбоко. Ръцете й бяха хлъзгави от пот, въздухът хладнееше по кожата й. Чувстваше студенината му дори със стъпалата си, въпреки ботушите. Полъхът беше слаб, много слаб, но го имаше — тунелът явно свързваше две широки пространства едно с друго. Трябваше единствено да се измъкне от тази теснина и щеше да се плъзне назад и надолу, подобно на снаряд в дуло на оръдие. Лесна работа. Една много лесна работа.
	Ударите на сърцето й забавиха ритъма си. Момичето пое отново въздух. Издиша. Под контрол. Всичко е под контрол.
	Отблъсна се още веднъж силно, усети движението на въздушния поток край тялото си, почувства как полъхът нахлува през скалните пукнатини, как отмята косата от челото й. Но отново не успя да се помести. Нито на сантиметър.
	Опита се да ритне и да се отблъсне, но си удари коляното. Задращи по скалата, чу как единият й нокът се счупи. Страхът, паниката и яростта набъбваха все по-силно, надигнаха се от стомаха й, издуха гърдите й и се откъснаха от гърлото й като един протяжен, див вик, в който отекна нотка на ужас.
	Над главата й блесна сноп светлина.
	— Помощ! — изкрещя момичето. — Помощ! Тук долу съм! Заклещена!
	В отговор чу само ехото от собствените си думи. Втори сноп лъчи огря овалната стена на малката скална камера над заклещеното тяло на момичето. Тунелът приличаше на комин, на чието дъно беше заседнала тя.
	— Ей! — извика отново. — Имам нужда от помощ!
	Още един сноп светлина, после и още един. Още едно огряно петно от скалната стена, след него — друго. Спасението бавно изплуваше на хоризонта. Скоро обаче Валкирия усети, че появата на светлината едва ли се дължеше на някого, който разчиства камъните от затрупан изход над главата й. По-скоро й се стори, че досега нещо живо е запушвало този изход, лежало е под него и в момента полека се надига и разгъва тялото си. Сигурно е спяло там. И тя го беше събудила с крясъците си.
	Нещо, за което каменните пъплещи същества бяха донесли храна.


>	56.
>	Паника

	Имаше място, колкото да помръдне леко с лявото си рамо. Опита се да го изхлузи надолу, но то остана здраво заклещено. Успя с усилие да премести лявата си ръка пред корема до дясната и пръстите й задраскаха по десния й ръкав. Докопаха го и дръпнаха с всичка сила надолу. В резултат във врата й нападаха малки камъчета. Опита пак, като чак заръмжа от усилие. Рамото й се измъкна рязко от скалната хватка. Вече можеше да го движи. Не както трябва, но все пак не беше приклещено. Валкирия се заизвива в новоосвободеното пространство, докато измъкна и лявото си рамо. Дланите й се подпряха на стената на тунела, петите й се забиха в скалата. Потоците светлина над главата й непрекъснато меняха местата си, докато неизвестното създание си проправяше път с пълзене надолу към нея. Валкирия изскърца със зъби, пръстите и краката й се напрегнаха до краен предел и тя се премести няколко сантиметра назад и надолу по тунела, по който я бяха донесли.
	Отново притисна длани до скалата, заби пети и тялото й хлътна още малко надолу. Още няколко сантиметра. После още няколко. Почти цялата вече беше пропаднала в по-широката част на тунела. Зарита с крака, докато напипа добра опора. Напрегна се отново.
	Сантиметър по сантиметър, агонизиращо бавно, Валкирия върна цялото си тяло на широкото. Потта лютеше в очите й, но тя не можеше да я изтрие. Продължи надолу. Трябваше да продължи. Не знаеше дали съществото над главата й имаше ръце или пипала, но просто не можеше да спре преди да се махне от него.
	Край тялото й имаше повече свободно пространство и изхлузването назад и надолу вървеше по-бързо.
	Над себе си дочу звук. Поизвъртя се и погледна нагоре. Пред заслепения й от потта поглед се мерна смътна фигура, изпълнила тунела точно над главата й.
	Валкирия не изгуби нито миг, за да изругае. Просто се заплъзга надолу още по-бързо, сцепи си още един нокът, удари си главата. Разстоянието между нея и съществото се увеличи, тунелът се разшири още. Момичето провря ръка край тялото си и изтри очите си, пъшкайки от напрежение. Полека-лека, дясната й ръка се освободи изцяло, изпъната нагоре, после дойде ред и на лявата. Тя обаче отново се заклещи между момичето и скалната стена и точно в този момент Валкирия изведнъж избухна в сълзи. Започна да се върти и гърчи, усети как кожата от обратната страна на дланта й се разкъсва о камъните, докато и лявата й ръка най-сетне се освободи. Сега двете й ръце бяха протегнати над главата й, момичето почувства полъха на хладния въздух, усети приближаването на съществото и рязко се отблъсна надолу.
	Хлъзна се по наклона и се изстреля надалеч от създанието, крещейки от болка. Куртката й се вдигна, оголвайки кожата на гърба й срещу триенето в острите ръбове на скалната стена. Тялото й отново спря, болката я караше да вика още и още, но нямаше време за почивка. Отблъсна се още надолу, удари си силно главата, усети как кожата на гърба й се раздира по цялата дължина на гръбнака.
	Мястото вече беше достатъчно широко, за да обвие ръце около тялото си, да свие колене към гърдите си и да вдигне глава. Под себе си видя изхода към големия тунел.
	— Меланхолия! — викна. — Ей!
	Долу не се мерна никакво движение и Валкирия заруга на висок глас. Прибра коленете си още по-плътно към себе си, извъртя се на една страна, и ругаейки, сумтейки и плачейки успя да се обърне с главата напред, за да изпълзи вън от тесния тунел.
	Най-сетне се измъкна от него на четири крака, опита се да се изправи, но трепереше толкова силно, че веднага пак падна. Единственото, което искаше, беше да остане свита на кълбо и никой да не я закача. Но не можеше да спре сега. Не можеше дори да си отдъхне. Отвори очи и се огледа. Меланхолия никаква я нямаше, камо ли да се опитва да й помогне.
	Ръцете й бяха изподрани до кръв, ноктите — нацепени и изпочупени. Гърбът на куртката й беше подгизнал от кръв. Всяко движение я караше да скимти от болки.
	Момичето се изправи. Поне краката й бяха наред. Можеше да тича.
	Притисна ръце до гърдите си, сви пръсти, за да ги пази от още удари, и забърза нататък. Меланхолия едва ли беше стигнала далеч, предвид това колко сериозно куцаше. Валкирия не знаеше какво щеше да прави, когато настигнеше некромантката. Меланхолия не си беше мръднала пръста да й помогне. Просто беше стояла като истукана и беше оставила каменните създания да отнесат плячката си. Валкирия беше на косъм от решението направо да подхвърли Меланхолия на Вайл и да избяга сама.
	Препъна се и залитна, когато някъде напред се разнесе рев. Със сгърчено от болка лице момичето се прокрадна до ъгъла на следващия завой и надникна предпазливо.
	Меланхолия се мъчеше да се покатери на една още по-висока скална площадка, докато зад нея три плъхомаймуни налитаха на лорд Вайл.
	Валкирия се вгледа внимателно и се постара да измисли по-добро описание от „плъхомаймуни“ за съществата пред себе си. Но не успя — плъхомаймуни си оставаше най-точното. Бяха човекоподобни, на ръст колкото Валкирия, телата им бяха неравномерно покрити с кафява козина. Имаха издължени лица и малки устички, препълнени с остри зъби. Вайл хвърли сенки срещу тях, но мракът се изпаряваше във въздуха, когато стигнеше до създанията. Плъхомаймуните нададоха раздразнени крясъци, нахвърлиха се върху лорда и го събориха.
	Над тях Меланхолия почти се беше добрала до скалната площадка.
	Вайл изрита едната от плъхомаймуните, заби лакът в лицето на втората. Третата го събори отново и двамата се изтъркаляха по пещерния под. Първа на крака скочи плъхомаймуната, затанцува наоколо и забъбри неразбрано. Вайл също се изправи, посегна и дланите му рязко стиснаха съществото за шията. Плъхомаймуната извряка, размаха бясно ръце и крака, а Вайл протегна ръце максимално напред и я повдигна от земята. Пещерните създания може и да бяха имунизирани срещу магията, но лорд Вайл знаеше стотици начини за отнемане на живот. Дори от мястото си Валкирия чу изпукването, с което се пречупи вратът на плъхомаймуната. Вайл я захвърли настрани и се обърна да посрещне останалите две.
	Те заръмжаха и заврещяха от ярост. Вайл захвърли сенки нагоре към тавана. Те се обвиха около един сталактит и го откъртиха, после се гмурнаха с него надолу и острието му прониза гърдите на по-дребната от другите две плъхомаймуни.
	Последното от съществата изви от страх и гняв и се хвърли право върху Вайл. Лордът го изчака да скочи, направи само крачка настрани, мина зад гърба му, обви шията му с ръка и направи ключ. Стисна и остави създанието да се мята, докато се задуши, после захвърли тялото.
	Лордът побутна последната мъртва плъхомаймуна с върха на ботуша си, а една сянка се надигна от земята и последва Меланхолия. Сенчестото пипало лениво се уви около глезена на некромантката, дръпна я и тя падна обратно на пода на пещерата, сипейки ругатни. Вайл изгуби интерес към плъхомаймуната и закрачи към Меланхолия, която се стараеше с всички сили да се изправи.
	— Не се приближавай! — ревна тя.
	Валкирия пое дълбоко дъх и хукна напред.
	Меланхолия се опита да изблъска Вайл настрани с вълна от сенки, но нещо се обърка насред магията, некромантката извика и падна на колене. Мрак на тласъци заблика от кожата й.
	С помощта на сенките Вайл се пренесе точно до нея, но когато се появи до момичето, мракът около тялото й трепна силно още веднъж и лордът пак изчезна.
	Валкирия спря, както тичаше.
	— Къде отиде той?
	— Мислех, че си мъртва — промърмори Меланхолия.
	— Къде е Вайл? Какво му направи?
	Меланхолия направи гримаса от болка и се надигна от земята.
	— Не знам. Май пренасочих телепортацията му.
	— Къде?
	— Не съм сигурна. Не знам как стана.
	— Той далече ли е? В безопасност ли сме?
	Меланхолия се поколеба, после поклати глава отрицателно.
	— Усещам го. Долу в пещерите е. Търси ни.
	Валкирия вдигна поглед.
	— Там ли искаше да се покатериш? Хайде.
	Меланхолия се свъси недоволно и двете се закатериха. Окървавените пръсти на Валкирия много я затрудняваха, но тя съскаше срещу болката, оставяше пронизващото й острие да подклажда гнева й, да поддържа силата й. Изкатери се първа, обърна се и помогна на Меланхолия да се качи и тя. Двете се изправиха на крака точно в момента, в който една фигура пристъпи вън от мрака зад тях и косата на Белия секач изсвири към шията на Валкирия.
	— Спри! — кресна Меланхолия.
	Острието замръзна на косъм от кожата на момичето.
	— Тя ни трябва, за да ни изведе оттук — каза Меланхолия на Секача, примижавайки от болка. — После ще я хвърлим на Вайл, за да му отвлече вниманието от нас. Сега обаче трябва да продължим заедно. Разбра ли?
	Секачът кимна, пъхна косата в калъфа на гърба си и вдигна Меланхолия на ръце. После затича, а Валкирия се втурна след него, полагайки всички усилия да не изостава.


>	57.	
>	Обезглавен

	Кънтежът от стъпките им стана по-силен и тунелът изведе тримата в пещерна зала, насред която се беше ширнало неподвижно езеро. Грамадно и черно.
	Валкирия долови чужди стъпки и се обърна точно в момента, в който Вориен Скейпгрейс се хвърли към нея от мрака, надал боен вик. Белият секач на секундата подхвърли Меланхолия в прегръдката на Валкирия. Косата му присветна и главата на Скейпгрейс падна от раменете му. Валкирия проследи с поглед как тялото му продължи да тича, препъна се и падна във водата.
	С едно изсвистяване секачът прибра косата в калъфа и отново взе Меланхолия. Чу се друг вик — този път протяжен скръбен вой — и към тях се запрепъва Бияча.
	— Какво сторихте? — изплака той. — Какво сторихте?
	— Не го убивай — каза Меланхолия на Белия секач. Той кимна към Меланхолия в знак на съгласие и затова, когато Бияча приближи достатъчно, секачът просто го изрита. Бияча отхвърча обратно в сенките.
	Валкирия се поколеба, после вдигна главата на Скейпгрейс. Никога не го беше харесвала. Когато се срещнаха за първи път, той се беше опитал да я хвърли от един покрив. Отново и отново беше посягал на живота й, докато най-сетне беше започнала да го чувства някак близък в безплодните му старания да я убие. Осъзна, че беше започнала да гледа на него като на глупаво кученце, което рано или късно отново се появява в живота й, за да й дъвче чорапите или да ака в обувките й. Щеше да й липсва.
	Очите на Вориен се извъртяха и я погледнаха, момичето изписка и пусна главата. Тя подскочи и падна, легнала на едното ухо.
	— Ще те пипна — изхриптя зомбито. — Всички ви ще пипна. Мъртви сте!
	Валкирия не знаеше какво да прави. Обърна се през рамо. Дори очите на Меланхолия се бяха разширили от изненада.
	Валкирия отново вдигна главата.
	— Извинявай — рече.
	Скейпгрейс се опита да я ухапе, но тя го плесна леко.
	— Дръж се прилично.
	— Когато Господарят ми узнае…
	— Скейпгрейс, какво, за Бога, правиш тук долу?
	Той изсумтя презрително.
	— Никога няма да ти кажа!
	— Кой е господарят ти?
	— И това никога няма да ти кажа!
	— Как изобщо влязохте тук?
	— Нека те ухапя. Просто ме остави да те ухапя.
	Валкирия отново го плесна.
	— Скейпгрейс, слушай ме сега. Имаш избор. Или ще ми кажеш всичко, което искам да знам, или ще те хвърля в езерото.
	— Не се боя! — предизвикателно отвърна зомбито.
	— Сигурен ли си? Ще лежиш на дъното, сам-самичък. Кой знае колко време ще мине, преди да изгниеш.
	— Върви в ада!
	— Чудя се какви ли странни мутирали риби плуват из тая вода. Бас ловя, че веднага ще почнат да те гризкат.
	— Не можеш да ме уплашиш!
	— Разбира се, първо ще полудееш. От отчаяние. От безнадеждност. Може да минат години.
	— Млъквай — вяло продума Скейпгрейс.
	— Дали господарят ти е мъж на име Вандамиър Крейвън? — попита Валкирия.
	— Да! — гордо прохъхри зомбито.
	— Той ли ви показа как да се вмъкнете в пещерите?
	— Да!
	— Трябва да ми покажеш откъде влязохте.
	— Господарят ми ще убие всички ви.
	— Крейвън е мъртъв — обади се Меланхолия.
	Очите на Вориен се извъртяха към нея.
	— Какво?
	— Мъртъв е, Скълдъгъри Плезънт го уби. Но ти трябва да приемаш заповеди от всеки един некромант, нали така? Моето име е Меланхолия Сен Клер. И съм некромантка.
	— Господарке — изхъхри Скейпгрейс с обожание в гласа.
	Валкирия обърна главата към Меланхолия, за да може зомбито да я вижда.
	— Сега ще изпълняваш нашите заповеди, права ли съм?
	Скейпгрейс погледа Вестителя няколко мига и лицето му се сгърчи като за плач.
	— Не мога дори да кимна! Вие ми отнехте тялото, сега не мога дори да кимна!
	— В момента се опитваш да кимнеш, така ли? — рече Валкирия.
	— Да!
	— Можеш просто да ни казваш с думи, когато се опитваш да направиш някое движение.
	— Добре, в момента кимам. Окей?
	— Добре. Меланхолия трябва да излезе оттук.
	— Обърни ме — Валкирия пак обърна главата към себе си. — Виждаш ли онзи тунел там горе? И светлинката в него? Това е фенерче. Бияча го изпусна като последен идиот. Когато влязохме, бяхме мнозина. Сега останахме само ние двамата с него.
	— Е — поправи го Валкирия. — Останали сте Бияча и едно парченце от теб.
	— Обърни ме пак — Валкирия го послуша. Скейпгрейс отново се опита да я ухапе.
	Момичето хвана главата му за последното кичурче косми, което беше останало на обгорения му изгнил скалп.
	— Накъде да тръгнем като влезем в тунела?
	— Следвайте светлинките на фенерчетата, които останалите от групата ни са изпускали — изръмжа зомбито. — Но нагоре в тунела живеят чудовища. Ужасни тракащи чудовища, които ще ви изядат. Надявам се да ви изядат. Вас не, Господарке. Но се надявам нея да я изядат!
	— Разбирам — отвърна Меланхолия. — Може ли вече да се отървем от него?
	Валкирия погледна Скейпгрейс.
	— Искрено ще ми липсваш, знаеш ли?
	— Мразя те и се надявам да умреш!
	— Ясно — каза Валкирия и с всичка сила изрита главата с перфектно воле. Тя прелетя край Меланхолия и Белия секач и тъкмо започна да набира височина, когато от нищото изведнъж изскочи Бияча, хвърли се нагоре и протегнатите му ръце я уловиха. Зомбито тупна обратно на земята и побягна с главата на господаря си под мишница, а тримата само го проследиха с поглед.
	— Ще ви пипна! — чу се отдалеч хриптенето на Скейпгрейс, докато двете зомбита изчезваха в сенките. — Ще те пипна, Валкирия Каин!
	Минаха няколко секунди.
	— Ами — обади се Валкирия, — това определено е нещо, което човек не вижда всеки ден.
	— Той идва — проговори Меланхолия.
	Валкирия се обърна. В тунела, от който току-що бяха излезли, мракът вреше и се гърчеше.
	— Ако го издебнем от засада… — почна Валкирия, но Меланхолия поклати отрицателно глава.
	— Луда ли си? Не можем да го издебнем. А дори и да можехме, какво? Ще си поприказваш с него, може би? Ще опиташ да докоснеш сърцето му? Приятелят ти вече го няма, глупаво момиченце такова. Трябва да бягаме. Трябва да се измъкнем оттук — некромантката се обърна към секача. — Забави го. Разбираш ли? Направи всичко необходимо, за да ни спечелиш време.
	Белият секач кимна и измъкна косата си.
	Валкирия обви ръката на Меланхолия около шията си и двете забързаха към тунела, който им посочи Скейпгрейс.
	— Дръж се за мен — промърмори Валкирия и изтласка въздуха надолу. Подемната сила ги повдигна, но в последния момент на момичето й се стори, че не е достатъчна, за да ги премести, и отчаяно натисна още по-силно. Въздухът направо ги изстреля и Меланхолия изписка, когато двете тупнаха тежко на земята.
	Без да обръща внимание на ругатните на некромантката, Валкирия й помогна да се изправи и двете закуцукаха към входа на тунела. Преди да се скрият в него, Валкирия се обърна и видя как лорд Вайл влиза в пещерната зала зад гърба им. Белият секач се изправи пред него и му препречи пътя. Двайсетина сенки се изстреляха от бронята на лорда и пронизаха секача като копия. Секачът успя да остане на крака още няколко секунди, а после през сенчестите копия премина нещо като спазъм и те разкъсаха тялото му на парчета.
	Валкирия повлече Меланхолия напред.


>	58.
>	Основното събитие

	Създанието се появи някъде изотгоре, пропъпли по тавана на тунела и се скри зад следващия завой — движеше се толкова бързо, че човешкото око не можеше да го проследи. Преди съществото да потъне в мрака, Валкирия мерна за миг как влажно проблесна бледата му кожа.
	— Не мисля, че трябва да продължаваме по-нататък по този тунел — каза тихо момичето.
	— Чу какво каза зомбито — отвърна Меланхолия. — Това е пътят за навън. Какво искаш да правим? Да се върнем, може би?
	— Там отпред има нещо.
	— Зад нас също има нещо! Хвърли едно огнено кълбо и нещото в тунела ще избяга. Аз ли трябва да мисля за всичко?
	— Ти досега не си помислила за нищо — отговори Валкирия, но пак закрачи напред. — Съществата, които живеят тук, не са никак дружелюбни и човек трудно може да се пребори с тях.
	— За тебе може и да е трудно, но аз съм Вестителят на смъртта.
	— Все още вярваш в това, така ли?
	— Ти лично видя на какво съм способна.
	— Да, както вече сама отбеляза, представляваш просто един самозареждащ се генератор.
	— Представа си нямаш докъде се простира силата ми. Мога да убивам само като посегна напред със съзнанието си.
	— И това как ти помогна досега?
	Меланхолия я изгледа втренчено.
	— Ти беше виновна одеве. Измами ме и ме накара да върна живота на детектива. Без скелета Вайл щеше да си остане просто една куха броня, която досега щях да съм ликвидирала.
	— Щеше да си я ликвидирала, после щеше да си ме убила, а след това вече щеше и да си приключила със задачата по отнемането на милиони животи. Извинявай, Мел, ама само не ми се преструвай на невинна жертва, много ти се моля!
	— Знаеш ли, има нещо сбъркано в тебе — отвърна Меланхолия. — Преди двайсет минути се опитах да те убия, а сега ти ми помагаш да избягам от твоя най-добър приятел, който се мъчи да ни убие и двете. Да ти кажа, това между вас двамата си е една направо пълноценна връзка.
	— Поне след като свърши с нас, Вайл няма да унищожи останалата част от света. Единственото, което иска, е да убие теб и съответно всеки, който заеме мястото ти след това.
	— Защо му викаш все „Вайл“? Къде остана Скълдъгъри?
	— Когато носи тази броня, той е лорд Вайл. Това е правилният начин да мисля за него сега. Само така можем да оцелеем.
	Меланхолия рязко обърна глава.
	— Чу ли това?
	Валкирия се измъкна от прегръдката на некромантката и я остави да се подпре на стената на тунела. В мрака пред тях клечеше нещо. Виждаше го смътно. Нещото скочи и нападна.
	Валкирия измести въздуха, но не успя да спре съществото и то я блъсна с цялата си сила. Момичето падна, заплете се в крайниците на гадината, в протегнатите й грабещи ръце. Едното коляно на създанието я улучи в корема и й изкара всичкия въздух. Момичето се вкопчи в противника, впи се в кльощавото му тяло и притисна глава в рамото му. То заръмжа и се замята, а Валкирия напрегна всички сили да не се изпусне — остана прилепена до съществото, дори когато то се хвърли на земята и се затъркаля. За по-сигурно, обви краката си около кръста му. Ако се изпуснеше, коремът й щеше да се открие и тя оставаше беззащитна. Да се държи за създанието беше всичко, което можеше да направи. Да се държи беше единственото, което можеше да я опази жива.
	Съществото, каквото и да представляваше, започна да пищи от ярост. То и Валкирия се изтъркаляха назад до скалната площадка в началото на тунела и паднаха от ръба. Момичето се приземи върху рамото си и малко остана да отпусне хватката си. Съществото скубеше косата й и я дереше по лицето. Валкирия държеше главата си максимално наведена и здраво стискаше очи. Издебна подходящ момент, вдигна глава, отвори уста, изръмжа и заби зъби във врата на създанието.
	То изврещя, обхванато изведнъж от пълна паника, и се замята, но Валкирия не пускаше. Кръв шурна в устата й, задави я и момичето се замъчи с всички сили да не преглътне нито капка. Съществото се затъркаля отново. Валкирия използва силата на бедрата си, за да го притисне и изведнъж се оказа отгоре му, възседнала го, а то се гърчеше и въртеше под нея. Челюстта вече я болеше, но не можеше да спре да стиска. Устата й преливаше от топла кръв. Тя бликна по лицето й, потече по шията й, надолу под дрехите. Покапа по земята, капките падаха тежко в прахта.
	Лека-полека силата, с която съществото се бореше, отслабна.
	Когато чувствителността се върна в тялото й, Валкирия се претърколи настрани от него и на секундата повърна. Съществото лежеше неподвижно със зяпнала уста и затворени очи. Всичко наоколо беше в кръв. Валкирия се изплю за последно и пропълзя още настрани, но ръцете и краката й не издържаха и тя падна.
	В устата си имаше вкус на кръв и повръщано. Между зъбите се бяха натикали късчета месо.
	— Добре… ли си?
	Момичето вдигна очи. Меланхолия я гледаше отгоре. Всичко, което Валкирия искаше в момента, беше да се свие на кълбо и да се разридае.
	Некромантката протегна ръка, за да й помогне да се качи обратно на площадката.
	— Трябва да продължим напред — промърмори Валкирия.
	— Можем да си починем малко, ако ти…
	— Не — отвърна момичето и се изправи на крака. — Трябва да вървим.
	Продължиха напред, но Меланхолия отпадаше все повече и повече. Когато с приближаването към края на тунела мракът наоколо започна да сивее, некромантката беше на практика в безсъзнание. Последните няколкостотин метра Валкирия буквално я влачи, докато най-сетне стигна изхода и изпълзя вън от пещерата. Полека сложи Меланхолия да легне на земята, а сама остана коленичила. Полъхът на бриза хладнееше по изпотеното й лице. Гърбът й пламтеше от болка, цялото й тяло лепнеше от кръв. За изподраните си длани и изпочупените нокти направо вече беше забравила.
	Наблизо видя паркирани две коли, джип и — незнайно защо — камионетка за сладолед. Момичето дори не се зачуди на камионетката. Чуденето беше лукс за любопитните, а любопитството само по себе си пък беше лукс, който тя не можеше в момента да си позволи.
	Стенейки от усилието, Валкирия се изправи на крака, в които сякаш някой беше налял олово. Чувстваше мускулите си надебелели и натежали и определено не можеше да им се довери. Докуца до най-близката кола. Ключовете си стояха на таблото. Момичето буквално падна на предния капак, и затвори очи от облекчение. Никак, ама никак не й се искаше да куца обратно и да влачи Меланхолия през тази последни няколко метра.
	— Ей — повика тя некромантката. Гласът й скърцаше дрезгав, имаше нужда да пийне вода. — Ей, Мел. Ставай.
	Меланхолия не се свести.
	Валкирия опита да измести въздуха, за да придърпа тялото й към себе си, но ръката й се отпусна безпомощно. Беше твърде уморена. Трябваше да си почине, да си почине само десетина минутки, само колкото да си възвърне силата. Десет минути не бяха кой знае колко, не и след всичко, през което беше преминала, за да стигне дотук. Само една малка почивка.
	— Изглеждаш ужасно.
	Валкирия отвори очи. Меланхолия я гледаше от мястото, където продължаваше да лежи. Момичето се изсмя леко.
	— Да — рече. — Щото ти изглеждаш много добре като се въргаляш там.
	Меланхолия вяло се усмихна и потрепери, когато по кожата й пробяга вълна от мрак.
	— Не знам какво става…
	— Ще отидем в Убежището — каза Валкирия. — Там има лекар. Казва се Най. Ще се влюбиш в него.
	Меланхолия се опита да се надигне, но скоро отпусна отново глава на земята.
	— Знаеш ли — промърмори, — мисля, че вече не искам да убивам милиони хора.
	— Това е добре.
	— В момента искам да убия само теб.
	Валкирия се ухили.
	— Е… и това е някакъв напредък, де.
	— Помогни ми да стана, мързелива краво.
	Валкирия пак се засмя и тогава видя как кълба от мрак се надигнаха от изхода на пещерата и сърцето й прескочи. Отблъсна се от колата и се насили да изтича до Меланхолия, но вече беше много късно. Мракът й препречи пътя и я задържа, а лорд Вайл пристъпи до тях.
	— Скълдъгъри! — изкрещя момичето. — Моля те, чуй ме! Тя е ранена! Повредена е! Вече не е Вестителят на смъртта!
	Лорд Вайл не й обърна никакво внимание. Меланхолия запълзя настрани, а от юмрука на лорда се надигна грамаден черен сенчест нокът.
	Валкирия изблъска мрака, който я държеше, залитна напред и падна до Меланхолия. Сграбчи я за раменете.
	— Убий ме — прошепна й. Некромантката се опита да я избута настрани, но момичето стисна по-силно. — Убий ме. Това е единственият ни шанс.
	— Какви ги…
	С последните си капки сила, Валкирия замахна и фрасна Меланхолия. Крошето не беше нито силно, нито добре изпипано, но свърши работа. Гневът на некромантката пламна.
	— Надявам се, че знаеш какво правиш — изръмжа тя. Очите й се присвиха.
	Валкирия пое дълбоко дъх и усети смразяващ студ. Чувстваше как Меланхолия посяга със съзнанието си към нея, изцеждайки собствените си последни сили, за да разшири около двете им мехура на смъртта. А после мехурът се дръпна обратно към некромантката и Валкирия пое с него, започна полека да се отделя от тялото си. Чувствайки нежното притегляне на Меланхолия, момичето си даде миг, за да осмисли ясно какво става. Ритъмът на сърцето й постепенно се забави. Мозъчните й вълни се успокоиха. Биоелектричеството в тялото й започна да пресъхва. Валкирия оставяше зад гърба си тленната обвивка, която беше обитавала досега, мислите й започнаха да се замъгляват. Всеки момент щеше да изгуби самата себе си. Идентичността й се определяше от личността й, а личността й беше неделима от тялото й. Забележително. Целият процес беше направо забележителен.
	Разбира се, Валкирия не можеше да позволи той да завърши. Тя се дръпна назад, усети как нервните й окончания се активират отново, как сърцето й отново започва да бие, почувства тялото си около себе си. Очите на Меланхолия бяха все така затворени. Горката, събитията вече й бяха дошли в повече. Въпреки това тя беше изпълнила своята част от плана на Валкирия: беше застрашила живота й и беше пробудила демона, който спеше в тялото й.
	Даркесата се възправи и погледна лорд Вайл в очите.
	— Дай да не се лъжем — рече. — Ти през цялото време чакаше точно този момент.
	Вайл разпери ръце и започна да издърпва сенките от отвора на пещерата. Те се загърчиха и замятаха край него, после се сляха в огромна вълна, която връхлетя Даркесата. Под напора им тя рухна на едно коляно. Това беше само опит. Вайл тестваше силата й, проверяваше докъде се простира могъществото й. Когато черната вълна отмина, Даркесата нападна. Лордът се гмурна под първия й удар, сграбчи я през кръста, повдигна я от земята и я събори на тревата. Юмручните му удари заваляха върху лицето й. Даркесата опита да обвие тялото му с крака, но бронята се разшири настрани и не й позволи да преплете глезените си на гърба на лорда. Юмруците на Вайл бяха като чукове, не й позволяваха изобщо да се надигне, земята под нея поддаваше от мощта на ударите. Усещането да изтърпява атаката на подобна сила беше наистина смайващо.
	Даркесата протегна ръка нагоре, пръстите й потънаха в бронята, тя притегли Вайл плътно към себе си, използвайки го за опора, и заби чело в покритото му с плочки лице — ударът можеше да сцепи канара. Вайл залитна леко, Даркесата се надигна от ямата, която се беше образувала под падналото й тяло, и преметна себе си и лорда настрани, точно както Скълдъгъри я беше учил. Тоест, както беше учил Валкирия. Така де, все едно кого.
	Магьосницата се изправи на крака и ритна: ботушът й се заби в най-подходящото място между ребрата на Вайл. Тя ритна пак и пак, без да му дава възможност да мръдне от земята. Лордът се опита да се надигне, а Даркесата сграбчи главата му и започна да извива, с цел да я откъсне изцяло. Сенки полетяха към нея, обвиха лицето й, лишавайки я от кислород. Тя почувства как Вайл се изхлузва от ръцете й и замахна слепешком. Улучи го с лявата си ръка, лордът залитна тежко назад, а сенките от лицето на Даркесата изчезнаха.
	Двамата се наблюдаваха един друг няколко мига, после Даркесата се усмихна и се издигна във въздуха. Вайл я последва. Сякаш самата нощ посегна към него и го повдигна нагоре. Даркесата се разсмя от удоволствие.
	Издигна се стремително и високо, а лордът започна преследването. Небето беше безоблачно, луната — във втората си четвърт, звездите наоколо блестяха над ширналата се под магьосницата земя. Лордът я наближи и тя полетя по-бързо. Хвърли поглед през рамо и го видя как рязко се стрелна към нея, телата им се сблъскаха във въздуха, завъртяха се, сбориха се. Посегнеше ли Даркесата да докосне Вайл някъде, на мястото от бронята му мигновено изникваха остри сенчести шипове. Не можеха да пробият черните й дрехи, но режеха ръцете й, шията й, лицето. Магьосницата замахна и удари лорда в челюстта, но в последния момент шлемът му се превърна в грамадно острие, което прониза ръката й и натроши кокалчетата на дланта й.
	С крака Даркесата се отблъсна от лорда, гмурна се под поредния му замах и се понесе към светлините на града, където небето беше станало оранжево и звездите не се виждаха. Докато летеше, известно време изследва внимателно болката, която чувстваше, след това я прекрати и се самоизлекува. Излекува и изподрания си гръб, изпочупените нокти, излекува всички драскотини и синини. Тук горе беше смразяващо студено, но това не я притесняваше. Вятърът в лицето й, развятата назад коса, трудността, с която си поемаше дъх… Всички те бяха просто елементи от това да бъдеш жив.
	Погледна назад. Вайл летеше подире й като куршум, прилепил ръце до бедрата си, устремен към целта, максимално ефективен. Даркесата се засмя и полетя, протегнала ръце напред като Супермен. Липсваше й само костюм с маска.
	Нощта скри Вайл. В един миг той беше плътно зад магьосницата, а в следващия вече го нямаше. Даркесата се огледа, лордът изплува от мрака точно пред нея, но тя не промени посоката на полета си. Само сви ръцете си в юмруци и връхлетя право отгоре му, блъсна го в корема и го понесе напред още по-бързо, превит одве. Лявата му ръка стисна китката й така здраво, че костите й се начупиха. Даркесата ги възстанови мигновено. Вайл посегна към нея с бронираната си дясна ръка, дланта му намери лицето й, палецът затърси окото й. Даркесата обърна глава настрани, но лордът държеше здраво. Ако й извадеше окото, колко ли време щеше да й е необходимо да се излекува?
	Не знаеше, затова му позволи да извърши замисленото и допусна болката в себе си като част от експеримента, позволи на болката да наводни тялото й. Палецът на лорда пръсна очната й ябълка и Даркесата запищя. Тялото й потрепери и тя се преметна във въздуха. Инерцията понесе Вайл напред, но в момента той не я интересуваше — вниманието й беше приковано от удивително силната болка, която изпитваше. Ръцете й покриваха лицето, чувстваше кръвта и желеобразното нещо, които се стичаха по бузата й. Осъзна, че все още пищи, пищи и вие, и плаче, въртейки се в кръг във въздуха. Когато болката стана прекомерна, тя я изключи и спокойно притисна остатъка от окото си обратно в кухината му. Интересен експеримент.
	Отвори здравото си око и видя Вайл да връхлита. Рамото му я улучи в корема, ръката му я обви и двамата полетяха към земята. Даркесата примигна. Зрението на раненото око от несъществуващо стана мътно, докато постепенно се избистри до предишното си идеално положение. Всъщност, с излекуваното око виждаше по-добре, отколкото със здравото. За да компенсира, Даркесата подобри зрението и на здравото, докато ги уеднакви и едва след това върна вниманието си към схватката. Опита се да види накъде летят, но вятърът развяваше косата й право пред лицето. Магьосницата обви с крака кръста на Вайл, сграбчи го здраво и го преметна така, че сега тя влачеше него надолу. И тогава косата й се отметна назад и Даркесата видя точно накъде летяха. О’Конъл стрийт в центъра на Дъблин.
	— О — рече само магьосницата и двамата се забиха в земята.


>	59.
>	Герой и злодей

	В последните мигове на живота си Даркесата лежеше насред разбития асфалт, гледаше нагоре към нощното небе, внезапно беззвездно сред градските светлини. Засмя се с усилие. Тялото й беше смазано. Дробовете й се бяха пръснали, а сърцето й не биеше. Крайниците й бяха усукани, гръбнакът — на сол, на черепа й зееше пукнатина. Усети как мозъкът й започва да се подува, затова реши да излекува първо него. Без мозък едва ли щеше да се справи с мисленето.
	Беше някъде около четири и пет часа сутринта в понеделник. Даркесата излекува и гръбнака си, повдигна глава и се огледа. Наоколо нямаше смъртни граждани със зяпнали от смайване усти. Жалко. Щеше й се да им види физиономиите, когато се изправеше жива и здрава след подобно падане.
	Лорд Вайл лежеше на няколко метра от нея. Не помръдваше.
	Даркесата излекува вътрешните си органи, рестартира сърцето си и пое въздух в оздравелите си дробове. След това се зае с крайниците. Костите й запукаха, докато се подреждаха на местата си и се снаждаха в ставите. Посегна към тила си, оправи косата си, за да не влиза в раната, и излекува черепа си. Разкъсаната кожа се залепи и раната изчезна. Много от кръвта й беше в локва по асфалта, затова Даркесата си произведе още толкова кръв, колкото й беше необходима, и се изправи на крака.
	През тялото й се плъзнаха светлините на автомобилни фарове. Едно такси спря наблизо и шофьорът излезе на улицата. Огледа я, огледа неподвижния Вайл и разбитата настилка на платното. Не попита нищо, просто стоеше като истукан, сякаш очакваше някакво обяснение. На Даркесата това не й хареса. Самият шофьор не й хареса. Пристъпи напред с намерение да разкъса човека на две, но в този момент Вайл я сграбчи отзад за куртката, вдигна я във въздуха и я тресна в предния капак на таксито.
	Лицето й с хрущене се заби в двигателя, в следващия момент Вайл я повлече нанякъде и преди Даркесата да разбере какво става, лордът я захвърли през витрината на близкия „Бъргър Кинг“. Магьосницата се удари в една от масите, преметна се и се изпързаля странично на пода, докато спря и остана неподвижна в мрака, пронизан от писъка на включилата се алармена система на заведението. Даркесата едва успя да застане на четири крака, когато сенките пропълзяха крадешком до нея, увиха се около китките й и магьосницата изхвърча обратно навън през счупената витрина, удари се пак в спрялото такси, като смачка дясната предна врата. През воя на алармата Даркесата чу крясъците на таксиджията, който побягна презглава, а после Вайл се пресегна към нея и пръстите му се сключиха около врата й.
	Стискаше я с лявата си ръка, бавно я повдигна от земята и я удари с дясната. Юмрукът му беше като тухла и при всеки удар пред очите на магьосницата избухваха ярки светлини. Трябваше да го спре, преди да е избил мозъка от главата й. Веднъж тя самата беше сторила същото. Значително по-забавно беше, когато се случваше на някой друг, а не на нея.
	Даркесата улови лявата китка на Вайл с двете си ръце и стисна. Лордът наклони глава на една страна. Уплътни и подсили бронята на ръката си, но Даркесата просто стисна още по-силно. В края на краищата лордът се принуди да отпусне хватката си и точно тогава Даркесата го тресна под брадичката. Той се завъртя на място и залитна, а магьосницата скочи във въздуха, стрелна се към него и го блъсна с всички сили. Асфалтът под краката им направо се нагъна. Сега Даркесата стисна лорда за гърлото и тресна главата му в стъпалата, които водеха към входа на близката книжарница. Стъпалата се натрошиха от удара, но Даркесата блъсна Вайл в тях още веднъж, а после и още веднъж. Стълб от мрак изригна от гърдите на лорда, удари я със силата на парен чук и я запрати далеч назад на уличното платно. Вайл се изправи, а Даркесата махна с ръка.
	Силата й, която обви лорда като в пашкул, можеше да смели камъни на прах, но Вайл само политна към металната ролетка на витрината на книжарницата. Ролетката се стопи, стъклото под нея се пръсна на парчета, вой на втора аларма се присъедини към първата. Даркесата скочи, блъсна се във Вайл и двамата влетяха през счупената витрина вътре в магазина.
	Сенките се скупчиха, плъзнаха, опитаха се да омотаят ръцете и краката на магьосницата. Тя изръмжа и ги разкъса с нокти. В следващата секунда се задави, видя кръв и й трябваше секунда, за да осъзнае, че гърлото й току-що е било прерязано. Излекува се мигновено и видя Вайл, който управляваше сенките, както диригентът командва оркестъра. Стрелна се към него и го блъсна в стената — рафтовете зад гърба му се натрошиха, книги се разлетяха навсякъде. Сега пак Даркесата беше отгоре, вдигна Вайл високо и скочи. Блъсна го в тавана, проби го с трясък и изхвърли лорда на горния етаж, продължи, проби и следващия таван, и по-следващия. Там вече лордът се освободи от хватката й, удари я с лакът, от който беше израсло черно сенчесто острие, прониза бузата й и с рязко дръпване измъкна обратно острието. Даркесата изплю кръв върху процепа визьор на шлема му, Вайл се опита да я изблъска, но тя го сграбчи първа, завъртя го и го захвърли през прозорците на стаята, обърнати към улицата. Той разби един от тях с трясък, изхвърча навън и Даркесата видя как самата нощ се уплътни и го пое в прегръдката си.
	Магьосницата дишаше тежко, покрита от главата до петите с прах, кръв и мазилка. Всичката тази енергия, цялата тази магия, похабена в борба с някого, който явно й беше напълно равен по сила. Може би дори и по-силен. Даркесата излекува лицето си и пристъпи към разбития прозорец. Вайл висеше във въздуха срещу й и не я изпускаше от поглед. Цялата му броня беше покрита е шипове, готова за следващия рунд.
	Под тях завиха сирени и засвяткаха полицейските лампи. Над главите им полицейски хеликоптер набираше скорост, а прожекторът му шареше по улиците. Даркесата се усмихна.
	Втурна се към прозореца, скочи навън и полетя, вятърът отново отметна косата й. Магьосницата се заиздига нагоре, далеч от Вайл, право към хеликоптера. Гмурна се под търсещия лъч на прожектора, сниши се, но преди да успее да атакува хеликоптера отдолу, ръцете на Вайл я обгърнаха и я понесоха на друга посока. После изведнъж двамата пропаднаха право надолу. За момент изглеждаше така, сякаш щяха да връхлетят върху пожарната кола, която се носеше по моста „О’Конъл“, но в последния момент Вайл промени траекторията и двамата се забиха във водната повърхност, потънаха дълбоко в река Лифи и тогава лордът пусна Даркесата.
	Магьосницата се понесе през черната река, лордът я следваше неотстъпно. Сграбчи я за глезена, Даркесата се насочи нагоре, изхвърча от реката и се понесе към небето, мъчейки се да отърси Вайл от себе си. Лордът обаче я извъртя във въздуха и запрати надалеч като баскетболна топка. Даркесата се понесе с нечувана скорост — направо й стана забавно. Заби се в друга витрина, която се натроши на милион парченца около нея. Тялото й се блъсна в парапет, полетя надолу по някакви стълби и спря, когато се тресна в поредния рафт, а отгоре й се посипаха комикси. Мерна заглавието на единия — „Забранената планета“. Магазин за комикси. Колко подходящо.
	Вдигна очи. Вайл стоеше на най-горното стъпало.
	— Трябва да спрем да се хвърляме един друг през витрини — рече му Даркесата. Протегна се, подпря се на бюрото с касовия апарат и се изправи. — Знаеш ли кое е смешното? На мен всъщност вече изобщо не ми пука дали ще убиеш Меланхолия или не. Не ти ли се струва и на теб смешно? Всъщност, ако нямаш нищо против, дай да се върнем и аз ще я убия собственоръчно. Какво ще кажеш?
	Лордът остана на мястото си. Мрачна, неподвижна фигура.
	Парче стъкло беше успяло някак си да се забие в корема й, промъкнало се между ръба на куртката и колана на панталоните. Даркесата го улови с два пръста и бавно го изтегли. Беше доста по-дълго, отколкото й се беше сторило. Пусна го на пода и извади второ парче стъкло от челото си.
	— Не искаш, а? Жалко.
	Лордът слезе няколко стъпала по-надолу.
	— Значи ли това, че си размислил? — попита Даркесата. — Не искаш ли да убиеш Вестителя на смъртта? Ами мен? Мен искаш ли да ме убиеш? В края на краищата, аз ще затрия целия свят. Това може да се окаже единственият ти шанс да ме спреш.
	Лордът слезе до последното стъпало и остана там, загледан в магьосницата.
	— Аз ще ставам само по-силна — продължи тя — и ти го знаеш. Това ти е последната възможност. Не? Няма да се възползваш от нея? — Магьосницата се засмя. — Разочароваш ме. Толкова съм слушала за великия лорд Вайл, а я го погледнете само. Няма да убие дори враг, който му е паднал в ръчичките. Какво да сторя? Как да накарам един такъв страшен, страшен мъж да направи онова, което трябва да бъде направено? Да отида и да убия някой невинен? Онези ченгета например? Искаш ли да избия всички полицаи наоколо? Всъщност, мислех си за хеликоптера. Бих искала да видя как се разбива и гори. Какво ли още да направя, а?
	— Валкирия — проговори лорд Вайл. Гласът му беше тих като шепот.
	Даркесата се усмихна.
	— Аз съм Валкирия. Каквото имаш да й казваш на нея, можеш да го кажеш на мен. Как се беше изразил Скълдъгъри? Аз съм лошото настроение на Валкирия.
	Пак шепот.
	— Пусни я.
	— Но аз не я държа затворена. Знам, че го разбираш. Аз самата съм Валкирия. Просто съм приела безрезервно пълния си потенциал. Ако съвестта ми никога не се опита да предяви отново правата си, ще си остана завинаги Даркесата. Както и ти можеш да си останеш завинаги лорд Вайл, Скълдъгъри.
	Вайл наклони глава на една страна. После ръцете му се вдигнаха към шлема и магьосницата чу как закопчалките се отвориха една по една. Сенките потекоха от тялото на лорда и се разтвориха във въздуха без следа. Той свали шлема си и откри лъсналия отдолу череп.
	— Не бих искал да си остана Вайл — рече Скълдъгъри. — Харесва ми да съм си аз.
	Даркесата пак се усмихна.
	— Сериозно? Харесва ти да влачиш непрекъснато всичките тези срам и вина? Съмнявам се. Хващам се на бас на каквото искаш, че днешното ти пребиваване в бронята на Вайл е най-забавното нещо, което ти се е случвало от години.
	— В грешка си.
	— А ти се самозалъгваш.
	Скелетът остави бронята от гърдите си да падне. Ризата под нея беше измачкана, а папийонката — накривена.
	— Най-забавното нещо в последно време беше миналогодишния Свети Патрик. Помниш ли го?
	Даркесата се смръщи.
	— Правихме ли нещо на Деня на свети Патрик?
	Скълдъгъри продължи бавно да сваля бронята.
	— Е как, бяхме охрана. Ти, аз и Флетчър. През първия час Флетчър не си затвори устата. После ти почна да се заяждаш с него.
	— О — отвърна Даркесата. — Сетих се.
	— Пет часа тримата стояхме затворени в една стая, а после Флетчър остана още четири часа само с мен. След това се пречупи.
	Даркесата се разсмя.
	— Вярно, не си спомням друг път да се е цупил чак толкова.
	— Та онова беше хубав ден — продължи Скълдъгъри. — Не се наложи да удрям никого. Само си седях и си приказвах с моята добра приятелка и партньорка Валкирия Каин.
	— И обиждаше гаджето й — ухили се Даркесата.
	— Именно.
	Валкирия сви рамене.
	— Е, вече бивше гадже.
	— Съдбата на Флетчър от самото начало беше да се превърне в твое бивше гадже. Това беше ясно от деня, в който се запознахте. Просто той най-сетне зае полагаемото му се място.
	— Колко си мил само.
	Последното парче от бронята на Скълдъгъри падна на купчината в краката му.
	— Може би трябва да му споделиш мнението ми следващия път, когато се видите.
	— Може — момичето плъзна поглед по хаоса и натрошените стъкла наоколо. — Уморена съм.
	— Нормално.
	— Видяха ни смъртни. Шофьорът на онова такси. Той ме видя.
	— Затова са колегите от ресора на Скрутинъс.
	— Пак съм си аз, между другото.
	— Знам.
	Валкирия издиша дълбоко.
	— Видя ли какво правех? Бях на практика мъртва, но се самоизлекувах. Как го направих въобще? Дори не знам що за магия използвах. Със сигурност не беше елементална, а за подобна адептска дисциплина също не съм и чувала. Нямаше нищо общо с правилата, които следваме.
	— Не знам, Валкирия.
	— Чудя се какво ли още умея? — продължи момичето и лицето й пламна. — Искам да кажа… Не искам да знам. Не искам нищо подобно да се случва втори път, аз просто…
	— Знам — отвърна скелетът. — Просто се чудиш.
	— Да — каза момичето. — Точно така. Беше… смайващо. Летях, за Бога! Аз. Съвсем сама. Правех всички тези невероятни неща…
	Скълдъгъри протегна ръка над свалената броня и отделните й части се разтопиха и се сляха в едно общо цяло.
	Скелетът се наведе, вдигна това цяло и си го прибра.
	— Властта е опияняваща.
	— Много правилна дума.
	— И като всяко опияняващо нещо, води до пристрастяване.
	Момичето замълча.
	Качиха се по стълбите и прекрачиха през прозореца. Зазоряваше се. Валкирия бръкна за телефона си, за да провери колко е часът. В момента, в който го извади от джоба си, апаратът се разпадна на съставните си части.
	— Хм — рече момичето. — Мисля, че ми трябва нещо удароустойчиво.
	Скълдъгъри измъкна своя телефон.
	Три пропуснати повиквания, всичките от Гастли.
	— Е, поне сме сигурни, че е жив.
	Скълдъгъри я прегърна през кръста и двамата се издигнаха над улицата.
	— Благодарение на теб — каза.
	Полетяха над града, а вятърът леко ги носеше напред. Проблясващите полицейски светлини и воят на сирените заглъхнаха и Валкирия вдигна очи към далечния хоризонт, борейки се с гласа, който отново заговори в главата й. Доскоро обожаваше летенето и се радваше, когато Скълдъгъри я вдигаше във въздуха. Дори само чистото усещане на полета я караше да се усмихва широко-широко. Сега обаче искаше да се отскубне от скелета и да се стрелне напред като ракета. Искаше да го направи съвсем сама. Искаше да почувства отново същата сила.
	_Скоро_, каза й гласът в главата й. _Скоро._


>	60.
>	Интрига

	Топлината и слънчевите лъчи никога не успяваха да достигнат до Роърхейвън. Сякаш над градчето висеше негов си собствен допълнителен атмосферен слой, държащ настрана всичко, което можеше да повдигне настроението на жителите му. След Бентлито се обръщаха все същите намусени физиономии, абсолютно безразлични към последните събития, от които Убежището вреше като разбунен кошер.
	Автомобилът на Скълдъгъри спря в края на главната улица и двамата детективи се загледаха в множеството от магьосници, които бързаха да влязат през главния вход на щабквартирата. Днес скелетът и Валкирия щяха да бъдат приети с почести от Съвета на старейшините и приветствани от гостите на Убежището заради усилията си по предотвратяването на Прохода и спасяването на живота на всички събрали се. Ревъл беше уверил детективите, че церемонията ще е съвсем скромна.
	— Не ми изглежда никак скромна — отбеляза Валкирия.
	— Ама много си права — промърмори скелетът.
	— Какво ще ни правят сега? Медали ли ще ни дадат? Или пък ваучери за нещо? От ваучери няма да се откажа.
	— Ще има речи. Всяка присъстваща важна личност ще напира да стане и да произнесе реч. Мразя речите. Хубави са, само когато аз ги държа.
	Валкирия въздъхна.
	— Колко време имаме, преди да почнем?
	— Десет минути.
	Момичето отвори вратата на колата.
	— Отивам да се поразходя.
	— Най-добре ще направиш да не закъсняваш.
	Тя се ухили широко.
	— Мислиш ли, че ще ти причиня такъв конфуз?
	После излезе на тротоара, а Бентлито отмина. Момичето пресече улицата. Бездруго й се очертаваше стабилно количество любезни усмивки и ръкостискания — нямаше никакво намерение да се явява по-рано и да се подлага излишно на това напрежение.
	— Ето я и нея — рече един глас зад гърба й. — Героинята на деня.
	Момичето се обърна и загледа с подозрение Соломон Рийт, който пристъпи към нея, а бастунчето му потрепваше по плочките.
	— Ще се бием ли сега?
	— От къде на къде? — с усмивка попита магьосникът.
	— В момента не съм любимка на некромантите.
	— О — отвърна Рийт, — това ли имаш предвид? Всичко ще отмине, Валкирия. Няма от какво да се тревожиш, Орденът не представлява заплаха за теб. Особено тук, в Ирландия. Храмът е пуст. Старейшините говорят как ще го разрушат или ще го използват за нуждите на Убежището. Бих им казал, че това ще бъде акт на светотатство, но всъщност на никого не му пука.
	— Със сигурност на никого.
	— Ето, и ти мислиш така — въздъхна Рийт. После я загледа внимателно. — Между другото, как е нашият малък Вестител на смъртта?
	— В безсъзнание е — отвърна момичето — и ще си остане така още дълго. Доктор Най я постави в изкуствена кома. Явно, това е най-безопасното решение. Силата й идваше на приливи, въртеше се около тялото й, бе, луда работа. Тя можеше всеки момент да гръмне.
	— Да гръмне?
	— Като бомба. Така каза Най. Всъщност, като една малка ядрена бойна глава. Цялата тази неконтролирана магия направо щеше да… експлодира. Страшно нещо. И всичко стана заради теб и приятелчетата ти.
	— Крейвън никога не ми е бил приятел.
	— Имах предвид некромантите като цяло.
	— О. Е, да, за всичко бяхме виновни ние, така си е. Но погледни от добрата страна. Никой не умря.
	Валкирия се свъси.
	— Много хора умряха.
	— Но никой от онези, които ти лично харесваш. Гостите на Бала просто станаха от пода и си тръгнаха по живо, по здраво, сякаш нищо не е било.
	— Е, вярно. Но на Скейпгрейс му отсякоха главата.
	— Този въобще не го познавам.
	— Не ти и трябва. Аз дори не го харесвам особено.
	— Видя ли? Хепиенд без грешка. Някакви вести от Вайл?
	Валкирия поклати глава.
	— Изчезна. Никой не го е виждал от деня на битката.
	— Във всеки случай, Меланхолия изглежда добре го е отупала. О’Конъл стрийт е направо в руини.
	— Да — отвърна Валкирия. — Така ще да е станало.
	— Вашият приятел Скрутинъс определено е работил извънредно. Истината остана вън от новините и вестниците.
	— Ужасни работи стават като се пробие уличния газопровод.
	— Като гледа човек разрушенията, почва да се чуди защо Вайл така и не е довършил Вестителя?
	— Не му е било необходимо. Той повреди механизма, чрез който тя използва силата си. Не му е трябвало да прави нищо повече.
	— Но все пак говорим за лорд Вайл. Той не е от онези, които оставят работата недовършена.
	Валкирия сви рамене.
	— Е, следващия път като го видя, ще го питам. А ти какво ще правиш сега? Ще постъпиш в английския Храм? Или пък в американския?
	Рийт се поколеба.
	— Всъщност, истината е, че Орденът не гори от желание да ме приеме обратно. Независимо, че бях реабилитиран за всичките си грешки, общото убеждение на духовенството е, че присъствието ми сред тях ще опетни доброто им име пред света или поне каквото е останало от доброто им име. Предпочитат през следващите няколко години Проходът въобще да не се споменава, докато нещата се забравят и утихнат. Лично аз се съмнявам, че това ще бъде възможно, но кой знае, ние, некромантите, имаме богата традиция от случаи, в които успешно сме си заравяли главата в пясъка. Не, Валкирия, аз смятам просто да тръгна да си търся късмета. Буквално. Ще пътувам, ще се срещам с хора, ще се забърквам в приключения.
	— Като Джулс от „ДС криминале“.
	— Нещо такова.
	— Яко.
	— А мога и да остана тук и ти да продължиш занятията си по некромантия…
	— Ще си се упражнявам самичка, благодаря.
	— Тогава това може да ти потрябва — и Соломон й подхвърли черен пръстен, абсолютно идентичен с онзи, който Меланхолия беше унищожила. — Сега е празен, чака да го напълниш с магия.
	— Благодаря ти.
	Рийт се усмихна.
	— Трудно е, нали? Да се откажеш от подобна сила.
	Момичето отвърна поглед.
	— Идея си нямаш колко е трудно.
	До тях спря Бентлито и Скълдъгъри стъпи на тротоара.
	— Детектив Плезънт — поздрави Рийт. — Всичко е добре, когато завършва добре, а?
	— Известно време не желая да ми се мяркаш пред очите — отвърна скелетът. — Нищо лично, нали разбираш.
	— Разбирам, как да не разбирам — отвърна некромантът и леко се поклони. После погледна Валкирия. — От теб очаквам велики дела, мила моя.
	Тя кимна, но не отговори. Сенките се усукаха около Рийт и той изчезна. Момичето пристъпи към Бентлито.
	— Стана ли време?
	— Стана — отвърна скелетът. Влязоха в колата и тя бавно се отдели от бордюра.
	Валкирия изненадано се смръщи.
	— Отиваме в погрешната посока.
	— Така ли?
	— Убежището е зад нас.
	— Божичко.
	Продължиха напред. Валкирия се усмихна.
	— Няма ли да се разстроят?
	— Ами сигурно ще се разстроят — каза Скълдъгъри, — но аз просто не мога да допусна един цял следобед да си в компанията на хора, които да ни разправят колко сме велики. Ние въобще нямаме нужда някой да ни го казва. Ние си го знаем. Макар че на твое място бих си изключил мобилния.
	— Добра идея — съгласи се момичето и измъкна от джоба новия си апарат. — Къде отиваме сега?
	— В библиотеката на Чайна. Оставила ми е съобщение с молба да отида да я видя възможно най-скоро. Смятам, че подобна заръка е с приоритет пред половин ден ненужно помпане на егото ни, какво ще кажеш?
	— Абсолютно си прав.
	Бентлито напусна Роърхейвън по прашния път, който свързваше магьосническия град с останалата част от света.
	Детективите лъжеха, разбира се, и отлично го знаеха. Не речите, любезните усмивки и безкрайните ръкостискания бяха причината да пропуснат церемонията. Причината беше фактът, че на тази церемония щяха да ги поздравяват за дела, с които нито един от двамата не можеше да се гордее. Единственият начин да спрат Меланхолия беше Скълдъгъри да се превърне в лорд Вайл, а единственият начин след това лорд Вайл да бъде спрян, беше Валкирия да се превърне в Даркесата.
	— Има нещо сбъркано в нас — промърмори момичето, докато пътуваха.
	— Няма две мнения.
	— Какво ще правиш с бронята?
	— Ще я скрия някъде и ще запечатам скривалището. Това е единственото, което мога да направя.
	— Тя може пак да ти потрябва.
	— Надявам се да не ми потрябва.
	Валкирия се обърна и го загледа.
	— Ако Даркесата отново се появи и аз не успея да си върна контрола над нея, ще трябва да измислиш начин да ме спреш. Не можеш да ми позволиш сама да убия собствените си родители, Скълдъгъри.
	Скелетът също обърна глава към нея.
	— Това няма да се случи.
	— И двамата го видяхме как се случва.
	— Онова, което видяхме, беше само видение на един възможен сценарий за бъдещето.
	— Ти трябва да ме спреш, когато се наложи — повтори Валкирия и отново загледа пътя пред тях.
	Скелетът помълча, преди да отговори.
	— Ще те спра — каза тихо.
	Останалата част от пътя изминаха в пълно мълчание.
	Когато пристигнаха пред кооперацията, в която се помещаваше библиотеката, завариха Чайна и Елиза Скорн да се бият на улицата отпред. Спирачките на Бентлито изпищяха и Скълдъгъри и Валкирия изскочиха навън.
	— Ей! — ревна Валкирия. — Пусни я!
	В отговор Скорн тресна Чайна в страничната врата на една паркирала наблизо кола. Чайна залитна и получи удар право в челюстта, който в миг я свали на колене. Скорн я изрита с всичка сила в корема и красивата магьосница се преви одве.
	Пистолетът вече беше в ръката на Скълдъгъри. Скорн приклекна, използвайки тялото на Чайна за щит.
	— Не стреляй! — извика Елиза.
	— Стани и се дръпни настрани — нареди скелетът.
	— За да можеш спокойно да ме гръмнеш? Няма да стане.
	Чайна изстена и с труд си пое въздух.
	— Убий я — проговори. — Тя… крие… бомба.
	— Крия информационна бомба — поправи я Елиза.
	— Какво е това в ръката ти? — попита Скълдъгъри.
	Скорн се усмихна. В дланта си стискаше малък черен цилиндър с червен бутон отгоре.
	— Добре, де, крия и истинска бомба. Всъщност, няколко бомби. Малки са, но човек трябва се простира според чергата си. Пръснала съм ги из библиотеката, има и няколко в апартамента на Чайна. Не се тревожете, горе няма хора. Никой няма да пострада.
	Скълдъгъри дръпна ударника на револвера.
	— Пусни взривателя.
	— Няма.
	— Ако натиснеш този бутон, ще доизкараш живота си в килия.
	— Не мисля така. Но пък мисля, че когато все пак натисна този бутон, ти лично ще ме пуснеш да си ида необезпокоявана.
	— И защо реши така?
	— Защото имам информация, която ще ти се стори много интересна. Всъщност, през последните няколко месеца ти сам разследваше именно въпроса, чийто отговор аз знам. Помниш ли деня, в който семейството ти загина?
	— Винаги ми е много весело — отвърна скелетът, — когато някой се пробва да използва този факт, за да ме принуди да направя нещо.
	— О, за нищо не те принуждавам. Питам искрено — много бавно Скорн се изправи на крака. — Тогава ти дори отсъстваше от Ирландия. Май беше в Испания, трябваше да вършиш някакви си там неща. Както и да е. Та, Нефариан Серпин — голям пич, между другото — трябваше да намери начин да те изкара от релси, да ти отвлече вниманието, да те разгневи до бяс, за да не бъдеш в състояние да мислиш трезво. Явно да убие жена ти и детето ти пред очите ти му се е видяло единственият разумен начин да постигне така поставената цел. Пич или не, не беше добре с главата човекът. Имаше някои проблеми, ако ми следиш мисълта. Искал е да ти отвлече вниманието и единственото, което му е хрумнало, е да убие семейството ти? Вместо например да се видите и той да посочи някъде зад гърба ти и да ти каже: „Я, какво е това там?“, а то там да няма нищо. Но той си беше такъв. Стигаше до крайности и това му решение беше една от тях.
	Чайна направи рязко движение и сграбчи крака на Скорн, но Елиза просто се наведе и отново я удари. Скълдъгъри направи крачка напред, но Скорн вдигна взривателя пред очите му.
	— Работата е там — продължи тя, — че онази седмица Серпин беше толкова зает да организира всичките атентати и убийства, които беше намислил, че просто не му остана време да отиде да се разправи лично с твоето семейство. Вместо това той натовари със задачата група хора, на които знаеше, че може да разчита, и ги прати да я свършат. Поръча семейството ти на диаблерията.
	Валкирия цялата изстина и видя как тялото на Чайна се отпуска безсилно. Пистолетът на Скълдъгъри обаче дори не трепна.
	— Сигурна съм, че отлично помниш кои членуваха в диаблерията по онова време — продължи Скорн. — Венгос — разбира се, още преди да стане генерал на Меволент, после Грусъм, Мърдър Роуз — една прелестна дама, Джарън Галоу — лека му пръст, неколцина други и… Чайна. Тя беше водачка на групата, която Серпин прати при семейството ти. Ако не ме лъже паметта, Мърдър Роуз се зае с детето ти. То не представляваше проблем. Всъщност, притеснението на Серпин беше Мърдър да не стигне твърде далеч и да убие хлапето предварително. Но тя, разбира се, се подчиняваше на заповедите, които получаваше. Чайна — понеже на нея такива работи й доставяха голямо удоволствие — си заплю жена ти. При всички положения, онова, което последва, си беше чисто и просто един тежък женски бой. Имаше кръв, пот, сълзи, скубане на коси и размяна на обидни епитети. Положението стана доста напечено, но в края на краищата Чайна победи, окова хубавката ти малка женичка в едни белезници и я завлече право в замъка на Серпин. После стоя скрита в сенките и те гледа как ти нахълта да ги спасяваш и те слуша как крещя, когато те умряха. Присъстваше и после, докато Серпин те изтезаваше. Явно, разни членове на диаблерията са се отбивали у Нефариан по различно време да се порадват на шоуто. То в оня замък беше такава тъмница, че…
	Скълдъгъри отпусна пистолета.
	— Разбира се — не спираше Скорн, — това, което ти разказвам, надали има някакво значение за теб. Искам да кажа, двамата с Чайна вече сте си приятели. Вече си и й простил всичко, което тя вършеше през войната. Тия факти са просто някакви допълнителни подробности, права ли съм? Просто още едно малко нещо, което трябва да й простиш.
	После вдигна взривателя. Скълдъгъри не мръдна. Елиза натисна малкия червен бутон. Прозорците на най-горния етаж на кооперацията избухнаха и над цялата улица се посипаха натрошени стъкла. Пламъци заблизаха стените. Блъвна черен пушек. Из въздуха се понесоха обгорели страници. Чайна наведе глава ниско-ниско, Валкирия обърна поглед към Скълдъгъри, но той отново не помръдна, а Елиза Скорн се усмихна.
	Чайна се опита да стане, но Елиза я ритна с коляно в лицето. После я зарита с пълната си сила. Чайна се сгърчи, започна да се дави и отново се сви одве.
	Скълдъгъри им обърна гръб и закрачи към Бентлито.
	Наоколо започнаха да се тълпят хора, гледаха огъня, звъняха в пожарната, както и в полицията, защото пред очите им Скорн продължаваше да смазва Чайна от бой. Валкирия затича и блъсна Елиза назад. Чайна остана да лежи между двете, борейки се за въздух.
	— И ти ли си го просиш? — присви очи Скорн срещу момичето.
	— Ако ме пипнеш дори с пръст — отвърна Валкирия, — Скълдъгъри ще те убие. Махай се. Веднага.
	Скорн я погледа мълчаливо няколко мига, после усмивката се върна на устните й.
	— Ама разбира се, детектив Каин. Както кажете.
	Хвърли още един поглед на Чайна и усмивката й стана още по-широка. После се обърна и изчезна в тълпата.
	Чайна се извъртя и легна по гръб. Лицето й беше съсипано. Подуто, изподрано и кърваво. Магьосницата притисна длан към ребрата си — явно изпитваше болка при всяко вдишване. Направи гримаса и се насили да седне. Не вдигна очи от земята.
	— Няма да те виня — рече тихо на Валкирия, — ако сега ми обърнеш гръб и си отидеш.
	— Правилно — отвърна момичето, обърна й гръб и си отиде.


>	61.
>	Здрач мой

	След първата й среща с Чайна, Скълдъгъри я беше предупредил да не се доверява на красивата магьосница. На нея можело да се разчита само в случаите, когато защитавала собствените си интереси, беше казал скелетът, а хората от тази порода били най-опасните.
	Но оттогава досега дори отношението на самия Скълдъгъри към Чайна Сороуз беше омекнало. Заедно бяха преминали през толкова много. Бяха се били рамо до рамо. Бяха гледали заедно смъртта в очите и бяха надвили разрухата, надвиснала над света. Лека-полека Чайна беше напуснала позицията си на пълен неутралитет и негласно се беше превърнала в съюзник, на когото човек можеше да повери дори живота си. А откакто Валкирия беше изгубила Танит, Чайна се беше превърнала и в нещо повече — беше се превърнала в приятел.
	Но краят на всичко това беше дошъл. Заради собственото си черно минало, Скълдъгъри беше в състояние да прощава много от греховете на другите. Но това? Чайна, лично замесена в смъртта на жена му и детето му? Валкирия чувстваше, че да се иска от скелета да прости престъпление от подобен мащаб, беше твърде много.
	От два дни не го беше чувала. Очакваше Гастли да й звънне и да й каже, че скелетът е задържан по обвинение в убийството на Чайна Сороуз с цел саморазправа. Но навън се спусна мракът на втората нощ, а телефонът й, слава Богу, все така мълчеше.
	Тази вечер момичето нямаше настроение да търпи Сийлън. Той потропа на прозореца й и тя дълго го гледа през стъклото, после посочи кея зад гърба му, той кимна и изчезна. Валкирия стана, облече се и се измъкна навън.
	— Съжалявам — почна вампирът, когато тя приближи.
	— За какво?
	— За това, че не бях до теб, когато си имала нужда от мен. През толкова опасности си минала без моята подкрепа.
	— Няма проблем, окей? Забрави.
	— Но аз те разочаровах, Валкирия.
	Момичето въздъхна.
	— Не мога повече.
	— Какво не можеш?
	— Сийлън, каквото и да имаше между нас, то приключи, ясно ли е? Никога не сме били истински гаджета, но сега все пак късаме.
	Красивите очи на съществото се разтвориха широко.
	— Какви ги говориш?
	— Твърде много ме натоварваш. За Бога, всяка твоя дума е колко ме обичаш и как сме родени един за друг. Вече не искам да се виждаме, защото знам точно какво ще чуя.
	— Не го казваш сериозно.
	— Напротив, Сийлън, напълно сериозно. С теб не сме Ромео и Жулиета, нито пък ония двамата от „Уестсайдска история“. Не сме дори Едуард и Бела, разбра ли ме? Ти си твърде страшен за мен.
	Вампирът я загледа.
	— Но ние сме родени един за друг…
	— Е, ето точно за това ти говорех.
	— Нашата любов е записана сред звездите.
	— И… пак, дами и господа.
	— Обичам те.
	— Отегчаваш ме.
	Сийлън засече.
	— Какво?
	— Сериозно. Отегчаваш ме. Чувствам се зле да ти говоря толкова обидни неща, но ти просто не ме чуваш. Отегчаваш ме ужасно! Отначало беше готин. Но, Бог ми е свидетел, страшно бързо стана много скучен. Има си граница — едно момиче може да поеме само определено количество романтически мрачен и скитащ персонаж, преди да й се прииска някой, който да я кара да се смее. Ти не си забавен тип, Сийлън.
	— Не разбирам.
	— Ами не можеш да пускаш майтапи.
	— Не, имам предвид, че не разбирам защо ми казваш всички тези неща.
	— Ето, пропусна още един майтап. Как не схващаш?
	— Причината е Флетчър, нали?
	— Флетчър няма нищо общо с това, макар че все още не мога да повярвам, че съм принудена да скъсам с две момчета в рамките на една седмица.
	Вампирът я стисна за ръката.
	— Мога да се променя — рече.
	— Това няма да помогне.
	— Тогава ти се промени.
	— Моля?
	— Може веднъж да правим нещо, което аз предложа. Не ти ли е минавало през ума, че навярно си нещастна, защото никога не ми се подчиняваш?
	— Ти да видиш! Не, право да ти кажа, тая мисъл не ми е минавала през ума.
	— Желая ти само доброто.
	— Пусни ми ръката.
	— Защо? Да не се опасяваш, че ще я счупя? Никога не бих те наранил, Валкирия. Това? Че каква болка е това? — той я стисна силно и тя се намръщи. — Това е нищо в сравнение с агонията, която чувствам в сърцето си. Синини, счупени кости — дреболии някакви.
	— Сийлън, пусни ме веднага.
	— Защо? — устните му се извиха във властна усмивка. — За да избягаш от мен, а? Да ме напуснеш и да паднеш в прегръдките на някой друг? Кой е той, Валкирия?
	— Няма друг, психопат такъв!
	— Престани да ме лъжеш!
	Валкирия изви ръка и се измъкна от хватката на вампира и в този момент Сийлън я удари с юмрук в челюстта. Тялото й полетя към земята, но още преди да падне, дланта му се сключи около гърлото й и той я блъсна в стената, оградила едната страна на улицата към кея.
	— Кой е той? — изръмжа вампирът. — С кого си в момента? Кажи ми името му!
	Валкирия стисна китката му с две ръце, но не можа да отскубне пръстите му от шията си, главата й запулсира, пред очите й затанцуваха светлинки.
	Изведнъж хватката на Сийлън се отпусна, момичето се свлече до стената и остана седнала на земята. Мина още миг и вампирът нежно погали страната й.
	— Съжалявам — рече. — Съжалявам, Валкирия. Не исках да те удрям. Никога не бих те наранил, знаеш го. Но понякога… Понякога просто трябва да ме чуеш и да правиш това, което ти казвам. Сега, ако твърдиш, че нямаш друг, аз ти вярвам. Естествено, че ти вярвам. Защото те обичам. Разбираш ли?
	Момичето кимна. Вампирът я хвана за ръцете и бавно я изправи на крака.
	— Добре ли си? — попита нежно.
	— Добре съм — отвърна Валкирия.
	— Обичам те — усмихна се Сийлън.
	Момичето направи рязко движение с длани, въздухът между двамата се нагъна и вампирът отхвърча назад. Приземи се в полуклек, хвърли се към нея, но тя запрати напред сенки, които го пресрещнаха, дръпнаха го пак във въздуха и го забиха в земята с главата надолу. Замаян, той застана на четири крака, а Валкирия затича към него, понечи да го ритне, но вампирът улови крака й, препъна я, а юмрукът му се заби в корема й. Тя се преви от болка, а викът й премина в неясно хриптене.
	— Защо направи това? — вбесено попита вампирът. — Защо ми се противопоставяш? Аз те обичам, Валкирия! Знаеш ли какво означава това?
	Момичето се свлече на колене.
	— Обичам те — рече съществото в ухото й. — Ние сме родени един за друг. Как не можеш да го проумееш? Уморих се да бъда търпелив. Опитах се, опитах с всички сили. Но ти не разбираш. Продължаваш да се опъваш.
	Дланта му обхвана челюстта й и повдигна лицето й към неговото.
	— Мислиш ли, че ми е лесно? — попита вампирът с пълни със сълзи очи. — Мислиш ли, че е лесно да ти давам любов? Опитвал съм в миналото. Момичета, жени, толкова много. Всяка крадеше сърцето ми. И накрая винаги губех по едно парченце от себе си.
	Ръката на Валкирия полека се плъзна в джоба и напипа мобилния.
	— Но ти — продължи Сийлън, — ти си различна. Другите не можеха да държат чудовището в мен настрани. Колкото и да ги обичах, любовта ни не беше достатъчно силна, за да ги опази живи. Рано или късно, звярът в мен излизаше навън. После ме намери Дъск — изсумтя презрително. — Каза, че с онова, което правя, представлявам заплаха за всички вампири. Опита се да ме спре, но не успя да ме убие. Той спазваше правилата. Ние никога не убиваме своите. Но вампирът, който се движеше с него, той… Беше още по-лош от Дъск. Говореше за живот в мрака, в пълно уединение, говореше как трябва да стоим далеч от смъртните. Един ден ми писна от наставленията му, прерязах му гърлото и взех главата му. Заради тази ми постъпка бяха изхвърлен от общността ни, прогонен в пълна самота. Докато не открих теб. Ние сме родени един за друг. И ако ти не можеш да го разбереш, аз трябва да те накарам.
	Потта над веждите му блестеше на лунната светлина. Вампирът отвори широко уста и кучешките му зъби се удължиха.
	— Сийлън.
	Съществото изръмжа и се обърна. Зад гърба му стоеше Флетчър.
	— Махни се от бившето ми гадже, жалваща се скимтяща гад такава.
	Сийлън пое дълбоко въздух, сякаш нещо го заболя, и бавно се изправи в пълния си ръст. Гласът му беше дълбок, гърлен.
	— Надявах се да ми се отвори възможност да те убия.
	— Никого няма да убиваш, малък емо нещастник.
	— Достатъчно дълго пречи на любовта ни.
	— Само като те слушам, ми иде да се гръмна, самосъжаляващ се здрачен лигльо.
	Сийлън го загледа втренчено.
	— Спри да ме обиждаш.
	— Защо? Ще се разплачеш и ще ти се размаже очната линия може би?
	— Само ме разгневяваш повече. Май тази вечер наистина трябваше да взема от серума.
	Пръстите на вампира се впиха в ризата му, потънаха в плътта му, той дръпна, разкъса я и я свлече, разкривайки кожата отдолу, бяла като оголена кост. Острите му нокти се забиха в лицето, смъкнаха го от главата му, заедно със скалпа и косата. Чудовището се отърси от разпарцаливените останки от човешката си форма, лъскавите му черни очи заблестяха и то пристъпи напред.
	Флетчър облиза нервно сухите си устни и направи крачка назад. Валкирия се помъчи с всички сили да седне, без да откъсва очи от движението на мускулите на вампира под бялата му кожа. Същество, създадено да убива. Искаше да изкрещи, да предупреди Флетчър, да му каже да бяга и да доведе Скълдъгъри, но успя единствено да простене немощно.
	Флетчър се телепортира и миг по-късно се появи отново с бейзболна бухалка в ръце. Телепортира се веднага пак, появи се зад гърба на вампира, замахна, но създанието беше твърде бързо и избегна удара. Флетчър едва успя отново да изчезне, преди замахвалите в отговор страшни нокти да разкъсат гърдите му.
	Момчето се появи отново, без да сваля напрегнатия си поглед от вампира. Чудовището заръмжа. Двамата започнаха да се обикалят в кръг. Флетчър отново се телепортира, появи се зад гърба на противника си, после малко встрани, когато ноктите отново профучаха на сантиметър. Замахна към главата на Сийлън, но в следващия момент бухалката беше избита от ръцете му. Момчето залитна назад, вампирът скочи върху му, но не докопа нищо, освен пуст въздух.
	Така не ставаше. Звярът беше твърде бърз.
	Флетчър вдигна падналата встрани бухалка. Стисна я здраво, подпря я на рамото си и разтвори крака в стабилна стойка, сякаш очакваше вампирът да прелети през десетте метра, които в момента ги разделяха. После замахна, замахна силно и със злоба, за едно мигване се оказа точно до вампира, летящата вече напред бухалка се заби в ръмжащото лице на съществото, момчето отново се телепортира на безопасно разстояние, а оръжието още трептеше от удара. Вампирът ревна от ярост, а Флетчър се усмихна.
	Замахна отново, телепортира се до чудовището точно в мига на удара, тресна го пак и пак изчезна. Започна да го прави отново и отново, а вампирът се въртеше безпомощно, ръмжеше, тракаше със зъби и размахваше нокти, но Флетчър беше в обхвата му само за частица от секундата, след това отново се оказваше надалеч. Звярът залитна и падна на едно коляно. Бухалката се заби в ребрата му и изпука от удара. В следващия миг го удари по гърба. След това — право в главата и се раздроби в ръката на телепортатора.
	Флетчър отново изчезна и се появи след миг, стиснал дръжката на секира. Замахна, телепортира се и заби острието дълбоко в рамото на вампира. Когато обаче се телепортира отново, отнесе и чудовището със себе си, защото ръката му така и не беше пуснала дръжката на оръжието. Момчето осъзна грешката си, изруга, опита се да пусне секирата, но пръстите на вампира се сключиха около китката му, ноктите пронизаха плътта му и Флетчър закрещя. Прекъсна телепортацията, изтърколи се на тревата, стиснал раненото място, виейки от болка. Вампирът спря на място, посегна, измъкна острието от рамото си и захвърли секирата настрани.
	Флетчър се надигна с труд на крака, падна пак, пак се надигна и побягна към ръба на кея, за да се отдалечи от чудовището и да си даде време да се съсредоточи и отново да се телепортира. Но нямаше да успее. Валкирия разбра това само с един поглед. Ръката твърде силно го болеше. Беше изпаднал и в паника. Вампирът се втурна подире му.
	Флетчър се спъна и падна, опита се да пълзи, оставяйки след себе си кървава диря. Чудовището ръмжеше и съскаше, но също спря и се запромъква към момчето бавно, подобно на котка, която преследва ранена мишка. Приближи, изрита Флетчър и го събори по гръб, загледа го отгоре, а грамадните му нокти нервно се свиваха и отпускаха. После се отпусна на колене и възседна момчето. Нямаше намерение да го хапе. Нямаше да му даде възможност да живее като чудовище. Щеше да го разпори. От гърлото до чатала. Ноктите му се вдигнаха във въздуха.
	Валкирия го връхлетя, ръката й се обви около врата му, дръпна го от Флетчър и го повлече по кея. Двамата се затъркаляха по камъните, съществото се бореше, но момичето не пускаше, продължиха да се търкалят, докато кеят под тях изчезна и двамата пропаднаха.
	Паднаха право в морето. Валкирия си удари крака в камъните и изкрещя през стиснатите си зъби. Вампирът се замята бясно, но тя го задържа максимално дълго в мрака под повърхността. В края на краищата той успя да се отскубне от нея и тя заплува сама назад срещу течението. Вълните изхвърлиха вампира обратно към кея, той докопа камъните му и започна да се измъква навън. За един кошмарен момент Валкирия помисли, че солената вода не му е навредила. Тогава обаче движенията на създанието изведнъж се забавиха, отслабнаха, ръцете му се вдигнаха към шията. То обърна поглед към момичето, черните му очи се разтвориха широко, гърлото му се давеше полека, но сигурно. После и давенето спря.
	Валкирия доплува до кея, издърпа се по камъните, стенейки от болка. Напипа ръждясалата стълба от едната страна на кея и се заизкачва бавно. Горе Флетчър лежеше по гръб, дишането му беше плитко и ускорено. Момичето пропълзя до него, телепортаторът обърна глава и я загледа.
	— С едно изключение — изхриптя, — вкусът ти за мъже е ужасен.
	Валкирия легна до него, твърде уморена и натъртена, за да отговаря.
	— Махни номера ми от бързото избиране — продължи момчето. — Нямам намерение да губя повече време да ти се сърдя, но все още си ми черна. Няма да тичам да те спасявам всеки път, когато изпаднеш в беда.
	— Знам — отвърна Валкирия. — Флетч? Благодаря ти.
	Момчето кимна и направи гримаса от болка.
	— Бая кръв ми тече, да ти кажа. Може и да искаш да си побъбрим, но май ми трябва лекар.
	Валкирия плъзна ръка настрани, докато напипа неговата.
	— Каква идиотка бях да се отнеса така лошо с теб — рече тя.
	— Най-сетне — отвърна момчето — едно нещо, за което сме единодушни.
	И двамата изчезнаха.


>	62.
>	Те са сред нас

	Кени отпусна камерата, когато Валкирия изчезна. Ръцете му трепереха. Не знаеше кое беше това момче със смешната прическа, но щеше да разбере. А онова чудовище…
	Тая история беше по-мащабна, отколкото някога беше дръзвал да си представя. Изправи се с омекнали колене и твърдо реши, че „Валкирия“ е име, което щеше със сигурност да влезе в статията му. Чудесно име. Със сигурност име, което заслужаваше да се появи редом с името „Скълдъгъри Плезънт“. Но що се отнася до книгата, която замисляше…
	Нещата вече му се бяха избистрили. Подобна история беше твърде голяма, за да се побере адекватно в обикновена вестникарска статия. Твърде, твърде голяма. Щеше да напише статията, за да алармира света, но цялостната картина се нуждаеше от по-обширна рамка. Книга и документални серии по телевизията. Вече виждаше заглавието на титрите: „Те са сред нас: магьосниците на днешния ден“. Експозе върху тайната магьосническа субкултура, съществуваща във всяка страна по света. Експозе, което ще промени историята.
	Реши, че именно в книгата ще постави акцента върху образа на Валкирия Каин. Тя беше идеалният образ, с когото читателите щяха да се идентифицират, когото щяха да заобичат. Нормално момиче, захвърлено в свят на приключения и опасности, закриляно от честен и добър жив скелет. Нещо като Питър Паркър, ухапан от радиоактивен паяк — обикновено хлапе, развило свръхестествени сили. Беше красиво. Беше идеално. Щеше да го направи световноизвестен. И милионер. Едновременно.
	Но не в книгата и не в статията, а именно в телевизионната поредица Кени щеше да разкрие, че в края на краищата, коравата магьосница Валкирия Каин всъщност е кроткото момиче Стефани Еджли.
	Защото имаше само едно нещо, което публиката обичаше повече от самия супергерой и това беше свалянето на маската му. На живо. В ефир.
