	Американският Писател Поул (Уилям) Андерсън е роден през 1926 г. в Пенсилвания, в семейство на емигранти от скандинавски произход. Главното „П“ на понятието писател не е печатна грешка, драги читателю! За творец от ранга на Пол Андерсън да се каже, че е голям, ще прозвучи повече от скромно, а понятие като велик — надуто и помпозно. Поставен редом с Лем, Азимов, Толкин, Дан Симънс и Джон Норман на най-високия пиедестал на световната фантастика, той е просто Писател.
	До Втората световна война семейството на Пол Андерсън живее в Дания. През 1948 г. писателят завършва престижния университет в Минесота със специалност психология. Познанията му по скандинавски езици, литература и най-вече митология го правят ценен кадър за университетското ръководство, а безспорният литературен талант му осигурява преподавателско място във факултета по английска литература.
	Пол Андерсън е един от онези автори, които пишат и фентъзи, и научна фантастика. Неговият първи опит с фентъзи жанра се казва „The Broken Sword“(1954). Тази наистина феноменална сага е базирана на скандинавската митология. Историята е в тъмни краски — смъртните са използвани от боговете, които се страхуват, че хората ще прогледнат и ще ги унищожат. Излизането на романа през 1971 г. в Америка е истински литературен триумф. Книгата е издадена в тираж от над 30 000 000 на 56 езика и е непрекъснато преиздавана. Друга известна история — „Three Hearts and Three Lions“ (1953), което е малко по-лека история за викинга Холджър, пренесен в Мрачния свят, за да довърши битката с боговете, започната от полуелфа Скефлок.
	Но основните произведения на Андерсън, които ще видите по-долу, са научна фантастика, като „Dominic Flandry“ и „Psychotechnic League“, доста от нещата са писани в съавторство с жена му Карън. И именно те носят огромната популярност на автора, макар че когато се докосва и до фентъзито, определено създава феноменални творби.
	За съжаление, произведенията на Пол Андерсън са малко известни на българската аудитория. Освен „Операция Хаос“, „Патрул във времето“ и „Дяволски свят“, останалото творчество на Писателя все още очаква своя издател…
	Авторът е и нееднократен носител на наградите „Хюго“ и „Небюла“. Единствен Робърт Силвърбърг има повече престижни награди от него. Пол Андерсън умря миналата година, като остави незапълнима празнина в пантеона на световната фантастика…
