P>
	Епоха на разкапалост!… Век на душевно тление!
	Ни Идеал, — ни Идол!… Свяст, блян, всичко е разбито!
	В душа пресищане и скръб, а в разума съмнение!
	Което беше светло, днес е в тъмноти обвито!

	Горчив анализ подкопа догмати и начала!
	Прибежище — във никакви учения — няма трайно!
	Морал, предание, правда, ред — са мода отживяла!
	Във Лабиринт от Знания загина всичко знайно!

	… О, като жалко купище от черни развали`ни,
	пред нас стоят Идеите на тисящи години!…
	Духовната — издигнатата от рой народи — сграда,
	върху ни, сякаш с пъклен шум и разгромлене пада!
	И сякаш че, — от смрадност всесветовна задушени,
	в нас воля и желание са вече умъртвени!
P$
