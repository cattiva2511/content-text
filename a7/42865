	Селската мишка поканила градската мишка, нейна близка приятелка, да й погостува и да опита от селското й ядене. Докато били сред голите ниви и похапвали житни зърна и корени, изскубнати от живия плет, градската мишка казала на приятелката си:
	— Ти живееш тук доста скромно, докато в моята къща е рогът на изобилието. Аз съм заобиколена с всякакви лакомства и ако дойдеш с мен, ще споделя щедро с теб моите деликатеси.
	Селската мишка се оставила лесно да бъде убедена и отишла в града заедно с приятелката си. Като пристигнали, градската мишка сложила пред нея хляб, ечемик, фасул, сушени смокини, мед, стафиди и накрая донесла апетитно парче сирене от една кошница. Селската мишка, която била възхитена при вида на такава хубава гощавка, сърдечно изразила задоволството си и се оплакала от тежката си съдба. Тъкмо когато започвали да ядат, някой отворил вратата и те светкавично избягали с цвърчене към една толкова тясна дупка, че двете едва се натъпкали в нея. Едва били започнали отново да ядат и влязъл друг да извади нещо от един долап, при което двете мишки, по-уплашени от преди, побягнали и се скрили. Накрая селската мишка, примряла от глад, казала на приятелката си:
	— Макар че си ми приготвила такова вкусно угощение, ще трябва да те оставя да му се наслаждаваш сама. То е съпроводено с твърде много опасности, за да ми хареса. Предпочитам моите голи ниви и корените от живия плет, където мога да живея без страх и в безопасност.
	{img:gradskata_i_selskata_mishka.png|Градската мишка и селската мишка}
