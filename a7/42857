	Един пътник наел магаре да го закара до едно отдалечено място. Понеже денят бил много горещ и слънцето греело с пълна сила, пътникът спрял да си почине и се скрил от жегата под сянката на магарето. Тъй като там имало място само за един човек, а и пътникът, и собственикът на магарето настоявали за него, между тях възникнал ожесточен спор кой от двамата има право на сянката. Собственикът твърдял, че е дал под наем само магарето, но не и сянката му. Пътникът настоявал, че като е взел под наем магарето, е наел и сянката му. Спорът от думи прераснал в бой и докато мъжете се биели, магарето се отдалечило в галоп.


	_В спорове за незначителни неща често изпускаме главното._
	{img:magareto_i_syankata_mu.png|Магарето и сянката му}
