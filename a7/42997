	{img:mechkatai_decata.png|Мечката и децата}
	Орляк малки деца се спускали с шейни от една височинка. Минал покрай пързалката Мецан и натъпкал дечицата в един чувал. Нарамил чувала и го понесъл към колибата си в гората. Както вървял, видял следи от непознато животно. Оставил чувала върху снега и казал на децата:
	— Тук да седите, аз скоро ще дойда!
	И тръгнал по следите.
	Едно от момченцата имало ножче. То пробило в чувала дупка и през нея се измъкнали всички дечица. Останало само едно момиченце, което решило да остане в чувала, за да отговаря на Мецан, когато попита там ли са децата.
	За да не се досети Мецан, че чувалът е празен и лек, дечицата наслагали вътре големи камъни и го натъпкали със сняг, а най-отгоре настанили момиченцето. Децата завързали чувала и избягали у дома си по мечата пътека.
	Късно вечерта Мецан се върнал за чувала. Запитал дали всички дечица са там, а момиченцето отвърнало:
	— Всички сме в чувала!
	Мецан пак нарамил чувала и го понесъл към дома си. Занесъл го в къщи и викнал на бабата си:
	— Приготви казана! Ще варим месо!
	Покатерил се на вежата* и отгоре, през димния отвор, почнал да изтърсва всичките деца от чувала в казана.
	[* Вежа — старо сламено жилище. Построявали го от пръти във форма на пирамида и го покривали с чимове, клони и храсти. Вратата била ниска и двукрила; по средата, под димния отвор, имало огнище, около което върху кожи са се настанявали хората. Вежата е служила за временно жилище по риболовните места. След революцията тя е била заменена със селска къща — руски тип.]
	Първо тупнало от торбата момиченцето, намерило се в медника с водата и скочило на крака, а след него нападали камъните и продънили една дупка. През дупката изтекла всичката вода от медника и заляла огъня на огнището.
	Бабата викнала на дяда Мецана:
	— Излъга ме ти, старо! Още утре да заведеш това момиченце там, отдето си го взел.
	На заранта Мецан завел момиченцето при родителите му.
	Отвел го при баща му и при майка му и захванал да ги моли за прошка.
	Родителите се зарадвали, че дъщеричката им се върнала, но на Мецана не простили, а метнали на шията му въжена примка и го помъкнали — да го обесят на една бреза.
	Заплакал Мецан и толкова се изплашил, че мигом умрял от мечата болест, а сълзите му се превърнали на грах.
