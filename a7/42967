>
C>
	Скъпи Дядо Коледа
	{img:2_pismo.png}
	Както всяка година, откакто знам да пиша — пък то стават вече сума ти години — казах на татко и мама, че ще ти изпратя писмо, за да те помоля да ми донесеш коледни подаръци.
	Неприятно се получи, когато татко ме придърпа до коленете си и ми обясни, че тази година не си много богат, че си имал неочаквани проблеми: било се наложило да се охарчиш, за да си оправяш шейната, след като някакъв тъпак ти се надънил отдясно със своята шейна, а макар да имало свидетели, застрахователната компания излъгала, а ти вече си бил почнал процедура за обезщетяване. Същият номер стана с колата на татко миналата седмица и татко хич не беше доволен.
	Освен това татко каза, че трябва да бъда щедър и готин и не да искам подаръци все за мене, а да ти поискам подаръци за хората, които обичам, както и за приятелчетата. Аз казах, че здраве да е, нека пък, и тогава мама ме целуна, рече, че съм нейното голямо момче и че въпреки онова с шейната пак ще са ти останали парички, та да не ме забравиш съвсем. Страхотна си ми е мама.
	Та значи за себе си не искам нищо.
	{img:3_kola.png}
	Много щуро ще е да донесеш на татко и на мама една количка, в която да мога да се пъхна и която да върви сама, без да се натискат педалите, и дето да й светят фаровете както на колата на татко преди онази история. Колата съм я видял на витрината на магазина, който е малко след училището. Ако подариш тази количка на татко и на мама, ще е много хубаво, понеже обещавам да си играя все в градината, да не ядосвам мама, която не обича да съм все вкъщи, да търча и да правя бели в кухнята.
	А и татко ще може спокойно да си чете вестника, защото иначе се ядосва, като ритам топка из хола, и пита с какво е заслужил всичко това, и разправя как след цял ден в службата му се ще малко спокойствие в собствения му дом.
	Ако вземеш количката за татко и мама, нека да е червената, ако обичаш. Има и една синя, но сигурно повече ще им хареса червената.
	{img:4_ne_iskam_mnogo.png}
	За учителката, която е мила и такава хубава, когато не се правим на палячовци, бих искал да ми дадеш отговорите на всички задачи по аритметика за годината. Знам, че на учителката й е много мъчно, като ни пише слаби оценки. Често ми е казвала: „Никола`, да знаеш, не ми е приятно да ти пиша двойка. Знам, че можеш да се справиш по-добре“. Та — ако имам отговорите на всички задачи по аритметика, ще бъде адски щуро, понеже учителката ще ми напише сума ти отлични оценки и ще е страшно доволна. Пък аз най обичам да радвам моята учителка. Пък и Анян, тоя натегач, няма все да е първенец в класа и така му се и пада, понеже само ни дразни, така де, ама ха.
	{img:5_pisha.png}
	Жофроа, едно приятелче, си има много богат татко, дето му купува каквото му се прииска, и наскоро му купи страхотен мускетарски костюм с шпага, шат-шат, и с шапка с перо, и изобщо. Обаче Жофроа единствен си има мускетарски костюм и като си играе с нас, не се получава, особено с шпагите — ние вземаме линийки, ама не е същото. Та ако и аз си имам мускетарски костюм, Жофроа ще се радва, понеже ще може наистина да си играе с мене — шат-шат — а останалите с техните линийки можем всичките да ги забием и винаги да бъдем победители.
	С Алсест, друго едно приятелче, е съвсем лесно — Алсест много обича да яде, та ако мога да имам много парички, всеки ден ще го каня след училище в сладкарницата, за да ядем кифли с шоколад, които много ни се услаждат. Алсест си пада и по колбасите, обаче ще яде кифли с шоколад — тъй де, нали аз ще плащам, ако не е доволен, да върви да си купува сам колбаси. Ама ха!
	Жоашен много обича да играе на топчета. Пък и го бива — цели се и бам! Почти винаги улучва. И ние изобщо не искаме да играем с него, понеже, като играем със залагане, си губим всичките топчета. И Жоашен скучае през междучасията. И повтаря: „Айде бе, момчета, айде!…“. Тъжна работа. Та ако имам сума ти топчета, ще се навивам да играя с Жоашен, понеже даже, тарикатът му с тарикат да печели непрекъснато, все ще си имам топчета.
	Йод пък е много як и обича да удря с юмрук приятелчетата по носа, и ми каза, че ще ти иска боксьорски ръкавици, та да сме се забавлявали през междучасията. За Йод най-хубавият подарък ще е да не му донасяш боксьорски ръкавици, понеже знам какво ще се получи: Йод ще дойде с ръкавиците, ще почне да ни блъска по носовете, а на нас ще ни тече кръв и ще ревем, и възпитателят ще идва, ще наказва Йод, а на нас ни е кофти, когато оставят някое приятелче наказано след часовете. Изобщо, ако ще раздаваш боксьорски ръкавици, дай ги на нас — така Йод няма да си има неприятности.
	Клотер пък е най-слабият ученик в класа. Когато учителката го изпита, след това не го пуска да излезе през междучасието, а като раздадат бележниците, техните му се карат, не го пускат на кино, не яде десерт и не може да гледа телевизия. Клотер все е наказан да остава без разни неща, а директорът е идвал в клас да му казва пред всички, че ще завърши в затвора и на татко му и на майка му ще им бъде адски мъчно, понеже се лишават и те от какво ли не, за да му осигурят добро образование. Пък аз знам защо Клотер е най-слаб в класа и защо все спи в час. Не защото е глупав. Той не е по-тъп примерно от Рюфюс, обаче все е уморен.
	{img:6_vsichki_zaradvah.png}
	Клотер все се упражнява на адски щурото си жълто колело, за да участва в Обиколката на Франция, като порасне. И покрай тия тренировки нито може да си учи уроците, нито да си пише домашните и понеже не ги пише, учителката му дава да пише по сума ти редове и да спряга глаголи, а понеже така е все зает, няма възможност да тренира и му се налага да се напъва дори в неделя. Та за да не бъде най-слабият, да не го лишават от кино, десерти и телевизия, най-добре ще е да му се вземе колелото. Тъй или иначе, ако я кара все така, ще отиде в затвора, както каза директорът, и просто няма да го пуснат да участва в Обиколката на Франция. Ако искаш, мога аз да пазя колелото на Клотер, докато той порасне и дойде време да не му се налага да ходи на училище.
	{img:7_kolelo.png}
	Колкото до Бульона — това е нашият възпитател, ама не се казва така — трябва да бъдем много мили. Така де, той все тича из двора през междучасията, за да ни разтървава, като се сбием, да ни спира да не играем на ловец и дивеч — откакто стана така с прозореца на кабинета на директора — да ни праща да стоим в ъгъла, да ни наказва да оставаме след часовете, да ни кара да пишем по сума ти редове едно и също, да звъни за края на междучасията. Много се уморява Бульона. Та добре би било да му уредиш да замине на почивка при роднините си в Корез* и дълго да си стои там. А честно ще е да осигуриш почивка и на господин Мушабиер, който замества Бульона, когато Бульона го няма.
	[* Област в Централна Франция. — Б.пр.]
	{img:8_pochivka.png}
	Пък за Мари-Едвиж, една малка съседка, която е адски щура, макар да е момиче, понеже има розово лице, сини очи и жълти коси, ми се ще да мога да правя страхотни премятайки. Тя много обича да гледа премятайки, затова нека аз да се премятам най-добре. Мари-Едвиж ще каже: „Никола` е страхотен шампион“. И ще бъде много доволна.
	Та така, поисках ти разни работи за всички, които обичам. Може да съм забравил тоя-оня, понеже обичам сума ти хора, така че раздай и на тях сума ти, ама сума ти подаръци.
	Нали ти казах, за себе си нищо не искам.
	Дори да са ти останали още парички, та, знам ли, все пак да ти се прииска да ме изненадаш и, да речем, да ми донесеш самолета от витрината на същия магазин, където ще откриеш количката за татко и мама. Обаче да внимаваш, като се промъкваш през комина, понеже самолетът е червен, също като колата, и може да се изцапа много.
	Във всички случаи ти обещавам да бъда колкото се може по-послушен и ти казвам:
	ЧЕСТИТА КОЛЕДА!
	{img:9_rufus.png}
C$


>	Коледа у Никола`
	{img:10_koleda.png}

	Днес вкъщи празнуваме Бъдни вечер. Татко и мама са поканили сума ти свои приятели. Ще дойдат нашият съсед господин Бледюр и госпожа Бледюр, която е жена на нашия съсед и е много мила, също и таткото и майката на Алсест, едно приятелче от училище, дебело, дето все яде, ще има и други хора, дето не ги познавам, и ще бъде страхотно.
	Татко започна да подготвя всичко още от сутринта, мама му каза, че е трябвало да се захване по-отрано, обаче татко отвърна, че ще се справи съвсем добре, че знае какво прави, и се качи на колата, за да отиде да купи коледно дръвче, на което ще закачим подаръците за възрастните — на мен Дядо Коледа идва да ми слага подаръците в обувките, които оставям пред радиатора в спалнята ми, нали нямаме камина.
	{img:11_radiator.png}
	Дълго чакахме татко и накрая той се появи и отвори входната врата. Изглеждаше недоволен, шапката му беше накриво, а на рамото му имаше нещо като дълга цепеница с разни смачкани иглички.
	{img:12_elha.png}
	— Това ли е коледната ни елха? — попита мама.
	Татко обясни, че е това, понеже колата му закъсала точно при продавача на елхи и му се наложило да се върне с автобуса. Това не било хич удобно, защото в автобуса било пълно с чичковци с елхи, а кондукторът се оплакал, казал, че не му плащат да пътува сред гора, че му бъркат с клонките в очите, пък татко също се ядосал, та накрая се наложило да продължи към нас пеша, а дървото доста пострадало в блъсканицата, обаче, като сме сложели играчките, нямало да си личи и пак щяла да си бъде хубава елхата.
	— Ела, Никола` — рече ми татко — ще ми помогнеш да сложим играчките.
	Аз бях адски доволен, понеже си е много забавно да се украсява елха — много ми хареса миналата година, когато бях още малък. Отидохме до тавана да вземем кутията с всички стъклени топки, гирлянди и лампички и се захванахме за работа. Татко сложи коледната елха в трапезарията и се зае да окачва стъклените топки, колкото бяха останали, след като изпуснахме кутията по стълбището. След стъклените топки татко намести разноцветните лампички по клоните и това отне сума ти време, понеже кабелът се беше заплел малко. Татко седеше на пода и дърпаше кабела, като повтаряше с тих глас разни неща, така че да не ги чуя, обаче аз си знам, че бяха разни неприлични думи, каквито ръсим на висок глас през междучасията. После кабелът беше нагласен, а татко рече:
	— Ще видиш колко красиво ще бъде!
	Той сложи щепсела в контакта и се появи една адски щура искра, обаче май татко не целеше това, понеже лампичките не светнаха, а той си опари пръстите и каза една неприлична дума, която не знаех. Ама татко си го бива, оправи повредата и след като смени два пъти бушоните в мазето — в къщата нямаше ток — лампичките светнаха и всичко беше много красиво, особено пък като закачихме и гирляндите.
	{img:13_bushonu.png}
	Мама дойде да погледне и каза, че всичко било чудесно, но сега трябвало да разтегнем масата в трапезарията, за да могат всички гости да се настанят около нея. На татко не му стана приятно, понеже за тази работа трябваше някой да му помага. Предложих на татко аз да помогна, обаче татко каза, че съм много малък и несръчен и че само ще направя разни бели.
	— Здраве да е — каза татко — ще викна оня досадник Бледюр.
	Татко отвори входната врата и се сблъска с господин Бледюр, който се канеше да звънне.
	— Какво правиш тук? — попита татко.
	— Дошъл съм да ти помогна — отвърна господин Бледюр — сигурен съм, че сам няма да се справиш.
	— Мооля? — рече татко. — Смешнико, не си ми нужен, марш в колибката до довечера.
	— Ама, татко — обадих се аз — нали щеше да викаш господин Бледюр, за да разтегнете масата.
	А татко, много си го обичам татко, ама хич не постъпи добре, не е честно така. Каза ми да си гледам работата и че нямал нужда от никого. Господин Бледюр се смееше шумно, а това май не се харесваше на татко, пък после мама извика от кухнята:
	— Е, отиде ли да извикаш господин Бледюр, та да ти помогне за масата?
	{img:14_masata.png}
	Никога не съм виждал някой да се смее, както се смя господин Бледюр, чак на мен ми стана смешно, само татко не се забавляваше.
	— Добре де, добре — рече татко — вместо да се правиш на клоун, я ми помогни малко за тая маса.
	Масата в нашата трапезария е кръгла. За да бъде разтегната, се дърпа откъм двата края, става на две половини, а в празното място се слагат дъски, които мама нарича „удължителни“. Масата се разтяга много трудно, понеже заяжда. Татко застана от едната страна, а господин Бледюр отиде от другата, ама продължаваше да се смее.
	— Стига си се смял — сопна се татко — дърпай, като ти кажа.
	После татко извика „хоо рук“. Масата се разтегна от един път: шац! Татко падна върху коледната елха, а господин Бледюр — на килима, където продължи да се смее. Мама пристигна тичешком и каза, че е трябвало да ги предупреди, че е смазала плотовете на масата.
	Отидохме да изправим татко, който седеше върху елхата и имаше разни гирлянди и стъклени топки по главата. За жалост лампичките бяха угаснали.
	— Все едно гледам някакъв голям подарък — рече господин Бледюр и се закашля, понеже се беше задавил от смях.
	{img:15_dupka_stena.png}
	Татко се надигна доста сърдит от елхата и каза:
	— А, така ли?
	Господин Бледюр отговори:
	— Така.
	И двамата започнаха да се бутат един друг, докато накрая мама им каза:
	— Престанете!
	Голям смях падна.
	Елхата я нагласихме бързо, понеже не останаха кой знае колко стъклени топки; най-сложно се оказа търсенето на нови бушони, за да светнат пак лампите — вкъщи нямахме вече.
	После татко се зае да украсява трапезарията с гирлянди и клонки от глогини, които боцкат, ама са хубави.
	— Вече не ми трябваш — заяви татко на господин Бледюр.
	Ама господин Бледюр е много любезен и настоя да остане.
	Татко се качи на стълбичка, за да забие гвоздейчета близо до тавана, на които да провесва гирляндите.
	— Внимавай! — обади се господин Бледюр. — Стената е гипсова, ще зейнат дупки.
	Татко пък му каза, че си познавал къщата и нямал нужда от съвети. А аз видях, че татко внимава, той заби първия гвоздей много внимателно и гвоздеят влезе съвсем добре.
	— Ха! — каза татко. — Видя ли?
	И удари силно с чука, за да забие втория гвоздей, а в стената се получи жестока дупка, като сума ти гипс се изръси върху господин Бледюр, при което той продължи да се смее — никога не съм виждал господин Бледюр толкова засмян. Татко се разкрещя, че ще стане страшно, мама дойде да види какво има, а татко закри с ръка дупката, която беше пробил в стената, и заяви, че всичко е наред, че само искал да му дадат възможност да си работи спокойно. Канех се да обясня на мама, но татко ме изгледа със смръщени очи и разбрах, че предпочита да си мълча.
	— Добре — рече мама — аз се връщам в кухнята, можеш да си махнеш оттам ръката, гипсът се е изронил и от другата страна на стената.
	Когато мама излезе, татко каза на господин Бледюр да си върви, а господин Бледюр отвърна, че няма нищо против, толкоз много смях вредял на кръвното.
	{img:16_bledur_si_otiva.png}
	— Ами да закрепим гирляндите с лепенки, а? — попитах аз, а татко остана много доволен, рече, че идеята е чудесна и си личало, че съм негов син.
	{img:17_girliandi.png}
	Тъпото беше, че нещата не се закрепиха добре, в смисъл — гирляндите с лепенките. Татко тъкмо беше нагласил гирляндите и всичко падна. Татко слезе от стълбичката, седна, обхвана главата си с ръце и не каза нищо.
	Понеже видях, че си почива, използвах да попитам дали може да остана с гостите през цялата Бъдни вечер.
	— Не — отвърна татко.
	Тогава аз казах, че не е честно, че съм много нещастен и няма за какво да си лягам да спя, а татко ми отвърна, че ако продължавам, ще ме напляска, и аз се разплаках.
	Мама дойде от кухнята тичешком и извика, че както непрекъснато вдигаме шум, няма да успее да приготви всичко за довечера навреме, че пуйката ще прегори и как така гирляндите още не са поставени. Това не се хареса на татко. Той се разкрещя, че всички го подлудяват, а аз заявих, че ако не ме оставят вечерта да бъда с гостите, ще се махна от къщи.
	{img:18_zaplaha.png}
	Мама ме прегърна и ми обясни, че ако не си легна, Дядо Коледа няма да може да ми сложи в обувките разкошните подаръци. Аз се позамислих малко и казах: добре, навит съм. Мама ме целуна и преди да отиде в кухнята, рече на татко, че гостите пристигат след два часа и не е зле да се побърза.
	— Ще бъда готов — каза татко.
	Доста работа му се събра на татко. Залепи пак гирляндите, пък не беше лесно, защото те все така не се закрепяха, та щом мама отвори вратата към кухнята, за да види дали всичко е готово, течението пак ги събори и накрая се наложи да използваме кабарчета. После татко отиде да извади бутилки с вино от мазето и подир това пак слезе там да сменя бушоните, понеже неволно закачи подаръците по клонките на коледната елха и тя падна. Наложи се татко да мете, подът беше много изцапан. Обаче татко е страхотен: свърши всичко навреме!
	Жалко само, дето много се умори и отиде също като мен да си легне, преди да дойдат гостите. Обаче татко нищо не губи, защото аз сложих обувките му пред радиатора на неговата спалня. Така и той като мен и като всички вас, надявам се, ще получи хубави подаръци!
	ВЕСЕЛА КОЛЕДА!


>	Кънките
	{img:19_kankite.png}

	Някои приятелчета мъкнат какво ли не в училище. Например веднъж Сирил беше донесъл бяла мишка, обаче това хич не се хареса на учителката, която се развика и изплаши мишката. Сирил го изпъдиха от училище заедно с мишката — жалко, ние мишката си я харесвахме, беше адски щура. Йод, който е много силен, един път дойде с боксьорски ръкавици, обаче това не беше толкова гот, понеже през цялото междучасие ни удряше по носовете. Алсест, друго едно приятелче, все носи разни неща за ядене и не черпи, понеже не му стигали. Неговият чин се разпознава в класната стая, пълен е с трохи.
	Един ден Клотер ни скъса от смях, понеже беше донесъл извинителна бележка от татко си, в която се обясняваше защо не си е написал домашните, а учителката го наказа, защото разпозна правописните му грешки. Оттогава Клотер много се старае по граматика, за да не прави грешки в извинителните бележки, които ще пише, след като се подготви. Анян, първенецът на класа, ни е домъквал само шарка, беше щуро, понеже, като се разболее човек от нея, си остава вкъщи три седмици. Лошото е, че не хваща повече от веднъж, обаче на мен ми остава да изкарам още заушка и варицела.
	Най-готин от всички обаче е Жофроа. Той често носи играчки в училище. Татко му е много богат и непрекъснато му прави подаръци. Така че, когато видяхме тази сутрин Жофроа да идва с голям пакет под мишница, всички го попитахме:
	— Какво носиш, Жофроа? Какво е това?
	— Ще видите през междучасието — каза Жофроа, който обича да се прави на тайнствен.
	{img:20_gofroa.png}
	Така че очаквахме междучасието със същото нетърпение както през другите дни и когато звънецът звънна, изскочихме на двора тичешком, всички, освен Жофроа, който пристигна последен с бавни крачки — ама вярно, голям тъпак е! Когато се увери, че сме го наобиколили, разтвори пакета и видяхме какво имаше вътре: кънки! Ролкови кънки*, съвсем нови, лъскави, е широки колелца, от онези, дето вървят най-добре!
	[* Подобни на днешните ролери, но колелцата им не са разположени на един ред, а две по две успоредно. — Б.пр.]
	— Дай ги за малко, а? — развикахме се ние.
	Жофроа обаче се направи, че не ни е чул, сложи си кънките и започна да се пързаля. Засилваше се яко и минаваше по цялата дължина на двора, а ние тичахме подир него и викахме:
	— Ей, дай ми ги за малко, а? Ще ги дадеш ли?
	Добре се забавлявахме с ролковите кънки на Жофроа.
	После тичешком пристигна възпитателят. Ние възпитателя го наричаме Бульона, понеже все казва: „Погледнете ме в очите“. А нали на кръгчетата мазнина в бульона им викат очи — това са го измислили големите.
	— Я кажете — попита Бульона Жофроа — кой ви е разрешил да мъкнете тази техника през междучасието?
	— Ама, гос’дине — отвърна Жофроа — аз нищо лошо не правя, нали не е забранено, гос’дине?
	— Може и тъй да е — заяви Бульона — но е опасно, току-виж сте паднали и сте си одрали коленете, и ще видите тогава.
	— Ама не, гос’дине, не е опасно, гос’дине, искате ли да пробвате?
	— Не си правете шеги с мен, моето момче — рече Бульона. — Добре, така да е, ще ви наблюдавам, но не се оплаквайте, ако се нараните.
	И Бульона отиде да се занимава с големите, които играеха на ловец и дивеч, като се замеряха с камъни.
	{img:21_kamani.png}
	— Ей, натегач — каза Йод на Жофроа — молим те да дадеш за малко кънките и не ти пука, а ги предлагаш на Бульона, а?
	— Натегач ли? — отвърна Жофроа. — Я само го повтори.
	— Натегач — повтори Йод и фрасна Жофроа е юмрук по носа, а той се плъзна назад и после се пльосна седнал на земята.
	— Чакай само да сваля кънките и ще видиш! — рече Жофроа.
	Той си свали кънките, изправи се и Йод отново го фрасна с юмрук по носа.
	— Това не се брои — извика Жофроа — аз не внимавах!
	А не беше така, нали гледах, Жофроа внимаваше, дори очите му се събраха, докато гледаше приближаващия се юмрук на Йод.
	— Я казвай сега, палячо — каза Йод — ще ми дадеш ли за малко кънките?
	— Да — отвърна Жофроа, който е добро приятелче и не е луд.
	Йод си сложи кънките и падна. Понечи да се изправи и падна отново.
	— Какво ти става? — попита Жофроа. — Май не те бива, а?
	— Я не ми се бъркай! — отвърна Йод, който изглеждаше доста недоволен.
	— Помоли ни да му помогнем да се надигне, а когато го изправихме, замаха с ръце, развика се: „Дръжте ме, дръжте ме!“, и пак падна.
	— Я си ми върни кънките — каза Жофроа.
	Йод обаче не искаше да върне кънките, преди да почне да го бива. Наложи се Жофроа да го учи. Голям майтап падна. Жофроа дърпаше Йод за едната ръка, аз за другата, а всички приятелчета го бутаха. Йод напредваше разкрачен и викаше: „По-бавно! По-бавно!“.
	После Рюфюс рече:
	— Ей, момчета! Да вземем да поиграем на топчета, а?
	Това беше добро хрумване и зарязахме Йод, който викаше, махаше с ръце и накрая се заби в корема на Бульона.
	— От известно време ви наблюдавам — каза Бульона. — Не ми харесва тази игра. Конфискувам кънките. Дайте ми ги.
	Йод свали кънките и май се радваше, че се отървава от тях, обаче това хич не се хареса на Жофроа. Когато Бульона си тръгна с кънките под мишница, Жофроа рече на Йод:
	— Бульона ми прибра кънките заради теб!
	— Добре де — отвърна Йод — аз какво да направя?
	— Иди да му ги поискаш, иначе ще кажа на татко, той ще каже на татко ти и ще те накажат!
	— Ще фрасна татко ти с юмрук по носа — заяви Йод.
	— Само се опитай — рече Жофроа и Йод се опита върху неговия нос.
	Носът на Жофроа стана доста червен след тия удари през междучасието. Бульона пристигна тичешком.
	— Вие докога ще се биете? — попита той.
	— Гос’дине, гос’дине — примоли се Жофроа — хайде да ми върнете кънките! Ще ми ги върнете ли?
	{img:22_gospodin_bulun.png}
	— Моето момче — каза Бульона — погледнете ме хубаво в очите. Като съм казал нещо, то не е на смях. Тези кънки са опасни, не искам да си играете с тях. Не желая да се прибирате вкъщи с окървавени колене. Кънките ще ви бъдат върнати след часовете, не по-рано.
	И отиде да бие звънеца за края на междучасието.
	След края на часовете Жофроа така и не си получи кънките. Бульона беше в амбулаторията. Оказа се, че след междучасието паднал в двора и си наранил лошо коляното.
	{img:23_kniga.png}


>	Нашата къща
	{img:24_kusta.png}
	Май съм ви казвал, че в нашия квартал има един страхотен запустял двор, където си играем с приятелчетата. В запустелия двор има сума ти работи: една стара кола без колела, празни кутии, камъни, котки — върховно е и добре се забавляваме там.
	С приятелчетата решихме да си построим къща в него. Къща, ама само за нас, където нямаше да пускаме никого и щяхме да ядем разни неща, които да си готвим сами — това го беше предложил Алсест — където щяхме да си седим дори да завали. Адски щуро!
	— Добре — каза Жофроа — ще се съберем в двора следобед. Всеки да донесе по нещо, за да построим къщата.
	Когато пристигнах в запустелия двор, почти всички приятелчета бяха вече там. Бях си взел лопатката и кофичката, с които ходех на плажа през ваканцията; Йод беше донесъл чук, а Мексан имаше в джоба си сума ти пирони. Пироните бяха малко ръждясали и изкривени, ама Мексан ни обясни, че свестните пирони вече били забити в стените на неговата къща и не можел да ги вади, за да строи с тях друга. Жоашен не беше донесъл нищо, Клотер също; Алсест беше дошъл с два кроасана, обаче те не бяха за къщата, а за него. После се появи Рюфюс и беше много доволен.
	— Вижте какво съм донесъл рече той и ни показа една брава.
	— Според теб какво да правим с това нещо? — попита Йод.
	— Е как — отвърна Рюфюс — тя е за къщата. Къде си виждал къща без брава за вратата?
	Рюфюс си беше прав. После се появи Жофроа е една дъска под мишница.
	— Татко не се съгласи да взема и други — обясни Жофроа — макар че зад гаража е пълно е такива. Нищо де, тая дъска е готина.
	— Не е много голяма — обади се Клотер.
	— Амии! — сопна се Жофроа. — А ти какво си донесъл, за да построим къщата? А?
	— Вярно — каза Рюфюс. — Ние носим такива полезни работи, а вие, дето нямате нищо, само мрънкате!
	— Добре де — рекох аз — стига сме се разправяли, дайте да строим къщата!
	{img:25_stroiteli.png}
	И започнах да разравям земята с лопатката.
	— Защо правиш дупка? — попита ме Жоашен.
	— Никога ли не си виждал, че за да се построи къща, първо се копае дупка? — отвърнах аз.
	— Хубаво — рече Мексан — ама защо копаеш дупката тука? Нали още не сме решили къде ще бъде къщата?
	— Ще я построим тук — заявих аз и продължих да копая дупката, пък не беше хич лесно заради камъните.
	— Ами копай си тогава тука — каза Мексан. — Ние ще построим къщата другаде.
	— А мога ли да те перна с лопатата? — попитах аз.
	Жоашен обаче рече, че е тъпо да се сбиваме и че къщата никога няма да стане, ако не се захванем с нея!
	— Прав си — каза Мексан — значи там ще построим къщата.
	— Ти си строй къща там, моята ще бъде тук — рекох аз.
	И продължих да си копая.
	На Мексан хич не му хареса това, дето го бях казал. Той тръгна към мене, а аз му извиках:
	— Излез от къщата ми! Върви си в твоята!
	— Къщата ти ли? — отвърна Мексан. — Първо, тя не е твоя къща, а наша; освен това ще вляза в нея, ако искам!
	{img:25_plostatka_stroitelna.png}
	Така че той влезе и ми лепна един шамар, а аз го цапардосах с лопатката по главата. Мексан доста се учуди, че го удрят с лопатка по главата. След това се сбихме, но Йод каза да спрем и да се захванем сериозно с работа.
	— Каква ще бъде къщата? — попита Йод. — Едноетажна или двуетажна?
	Клотер се разкикоти.
	— Ей, разсмиваш ме — рече той. — Ако къщата е двуетажна, с какво ще построим стълбище?
	Клотер си беше прав. Сигурно стълбище се строи трудно, особено заради стъпалата. Само дето на Йод никога не бива да му се казва, че разсмива някого, понеже Йод е много силен и обича да удря приятелчетата по носа — щом пък му се каже, че е смешен, няма грешка. И хем Клотер извади късмет, дето Йод не го удари с чука.
	След това нещата се поуспокоиха най-вече понеже Клотер беше сърдит и носът му кървеше.
	— Къщата трябва да я направим двустайна — заяви Жоашен — с антре и хол. За хола ще се опитам да донеса креслото от моята стая. Преди тапицерията му да се пробие, това кресло беше в хола у дома и още става. Освен това може да закачим картини по стените, да постелем килим, да окачим лампи с абажури…
	— Ами кухня? — попита Алсест. — Няма ли да има кухня в къщата?
	— Разкарай се с твоята кухня — каза Жоашен.
	— Ти се разкарай с твоите пробити кресла! — отвърна му Алсест.
	Двамата се поотдалечиха, за да се разберат, понеже Алсест предпочита да спори, вместо да се бие, особено когато още не си е доял кроасаните.
	— Ей, момчета! — извика Жофроа. — Захващаме ли се с къщата, или не? Вече става късно!
	— Прав си — обади се Рюфюс. — Хайде: вратата ще я сложим от тази страна, ей тук.
	— Стига с тая твоя врата — каза Жофроа. — Трябва първо да направим стените.
	След това Жофроа сложи дъската си на земята до моята дупка.
	— А как ще влизаш в къщата, ако няма врата, много моля? — попита Рюфюс.
	— Не съм казал, че няма да има врата, тъпако — отговори Жофроа. — Казвам, че при къщите не се започва от вратата!
	— Кой е тъпак? — попита Рюфюс и Жофроа му лепна жесток шамар.
	Рюфюс се ядоса и се сби с Жофроа, като викаше:
	— Хайде де! Я повтори, ако смееш! Повтори! Кой е тъпак?
	А Жофроа повтаряше:
	— Ти! Ти! Ти!
	И все така, непрекъснато.
	Ние ги наобиколихме, за да гледаме, понеже Жофроа и Рюфюс са еднакво силни и е интересно, когато се сбият!
	После двамата спряха и Рюфюс каза:
	— Щом е тъй, аз си отивам! Хич не се и надявайте да получите бравата.
	— Тъй ли? — рече Жофроа. — Много добре! Аз пък си взимам дъската!
	И двамата си тръгнаха сърдити в различни посоки. Тогава ние всички се спогледахме и също си тръгнахме.
	Ами така де, което си е вярно, вярно е: как според вас се строи къща без строителен материал?
	{img:26_kolichka.png}


>	При бръснаря
	{img:27_brasnar.png}
	Мама плъзна ръце по косата ми и каза:
	— Боже, каква грива!
	После ми каза:
	— Вече си голямо момче, нали, Никола`?
	Аз много-много не обичам мама да ми казва, че съм голямо момче, понеже след това винаги си имам разни неприятности. Ама нямаше как да го отрека, вярно съм станал доста голям: като сядам на масата да се храня, вече почти не ми е нужна възглавница на стола, освен когато ям макарони, понеже тогава човек трябва да вижда добре какво прави.
	— Е — каза мама — след като си голямо момче, ще отидеш сам при бръснаря!
	Аз не обичам да ходя при бръснаря, той е в бяло като зъболекарите и като докторите, има ножици, бръсначи и машинки, от които ми става студено, а може и да ме пореже. Освен това падат косми по носа и в очите, а няма как човек да ги махне заради кърпата, пък не бива и да мърда, понеже — кръц с бръснача. А и когато излизам от бръснаря, приличам на палячо, нямам коса около ушите, а косата отгоре е прилепена.
	— Мамо — казах аз — не искам да ходя до бръснаря!
	— ПРИ бръснаря — поправи ме мама. — Ще отидеш ей сегичка, иначе ще ме ядосаш!
	Мама явно не се шегуваше. Излязох от къщи, за да отида ПРИ бръснаря, както каза мама. Мама ми беше дала парички и ми беше казала да поискам да ми открият ушите и отпред — по-късо. На улицата срещнах Алсест, Рюфюс и Клотер, които играеха на топчета.
	— Къде така? — попита ме Алсест.
	— При бръснаря — отвърнах аз.
	Тогава Алсест, Рюфюс и Клотер решиха да дойдат с мене, беше им писнало да играят, а и Алсест беше спечелил всички топчета.
	Когато пристигнахме при бръснаря, двете кресла бяха заети. Бръснарите ни изгледаха, изблещиха очи и единият каза:
	— Не! О, не!
	А другият му отвърна:
	— Смелост, Марсел!
	{img:28_priateli.png}
	Трябваше да чакаме и поразгледахме списанията, които бяха на една маса и имаха сумати косми между страниците. Списанията не бяха много интересни и Клотер тъкмо правеше самолетче с една страница, която беше откъснал, когато бръснарят, който се наричаше Марсел, рече с разтреперан глас:
	— Е, аз съм свободен, кой от вас ще седне пръв?
	Аз му отговорих, че аз съм пръв и че не само съм пръв, ами съм и единствен. Господин Марсел изгледа моите три приятелчета и попита:
	— Ами те?
	— Ние само за майтап — отвърна Алсест.
	— Да — обади се и Клотер — след като Никола` мине при вас, прилича на палячо, искаме да видим как го правите.
	Господин Марсел стана целият червен.
	— Я веднага да се махате оттук! Това не ви е училищен двор!
	Аз веднага излязох самичък, но господин Марсел ме догони на тротоара.
	— Не ти — каза господин Марсел — другите!
	Но Рюфюс, Клотер и Алсест не искаха да се махнат от бръснарницата.
	— Ако ни изгоните — заяви Рюфюс — ще се оплача на татко, пък той е полицай!
	— А аз — добави Алсест — ще кажа на моя татко, който е приятел с таткото на Рюфюс!
	Другият бръснар се приближи и каза:
	— Спокойно де, спокойно. Можете да останете, деца, но ще мирувате, нали?
	— Ами че как — рече Клотер.
	— Виждаш ли, Марсел — каза бръснарят — необходими са тактичност, гъвкавост и всичко ще бъде наред.
	Господин Марсел въздъхна дълбоко и ме изгледа с една особена, доста тъжна усмивка. После сложи една къса дъска върху страничните облегалки на креслото, хвана ме под мишниците, каза „опала“ и ме сложи да седна на дъската.
	— Е, моето момче — попита ме той — значи обичаш да ходиш на бръснар?
	— ПРИ бръснаря — отговорих аз.
	Господин Марсел започна да се смее като татко, когато мама му се скара, каза, че съм много умен, и ме попита колко прави две по две. Отговорих му, че прави четири, а това явно толкова му допадна, че добавих — четири по три прави дванайсет, а седем по пет прави трийсет и пет. Никога не съм виждал някой толкова да си пада по умножението колкото господин Марсел. Рюфюс и Алсест решиха също да се проявят и започнаха да рецитират таблицата за умножение, а Клотер си мълчеше, понеже е най-слабият ученик в класа и хич не го бива по смятане.
	— Добре, стига, дотук, тихо! — каза господин Марсел.
	— Гъвкавост, Марсел — рече другият бръснар, който беше зает да бръсне един господин, като го мажеше със сума ти сапун по лицето.
	— Тоя ваш клиент е като торта със сметана! — обади се Алсест, който обича да си похапва.
	Малкото кожа от лицето на клиента, която се виждаше, понеже по нея нямаше сапун, стана яркочервена.
	— Побързайте, Луи — каза клиентът и май лапна малко сапун, понеже бръснарят го мажеше с четката под носа тъкмо когато заговори.
	— Как да ти подстрижа косата? — попита ме господин Марсел.
	— Много дълга на бузите, като на каубоите — рече Рюфюс.
	— Не, всичко да е бръснато, като на борците по телевизията — каза Клотер.
	— Млъквайте! — извика господин Марсел. — Вас изобщо не съм ви питал!
	— Аз нищо не съм казал! — заяви Алсест.
	— Гъвкавост, Марсел! — подметна господин Луи.
	— Абе я млъкни! — отвърна му господин Марсел.
	— Ушите да са открити и по-късо отпред — казах аз.
	— А? — рече господин Марсел, който май съвсем се беше разсеял.
	{img:29_tabela.png}
	Господин Марсел взе ножицата и започна да щрака с нея над главата ми, но се спря, понеже чу щракане отзад. Алсест беше награбил една ножица и се забавляваше, режейки списанията заедно с Рюфюс и Клотер.
	— Какво правите? — извика господин Марсел.
	— Самолетчета — отговори Алсест.
	Господин Марсел обаче явно не си падаше по хартиените самолетчета, защото поиска Алсест да му върне ножицата и да кротува.
	— Не може човек и да се помайтапи — каза Рюфюс.
	— Вярно, трудно е да се реже хартия с машинката за стригане! — рече Клотер.
	— Дай я тука! — извика господин Марсел и взе машинката от Клотер.
	— Не се мятай така — каза господин Луи — че ще взема да отрежа ухото на моя клиент.
	— Ей, ей, ей, внимавайте! — викна клиентът, който още си беше с всички уши, ама май се беше притеснил.
	— Ще ми стрижете ли косата? — попитах аз господин Марсел.
	Тъй де, той си се забавляваше с приятелчетата, а аз седях и чаках.
	Господин Марсел започна да ми подстригва косата. Алсест, Рюфюс и Клотер се бяха изправили зад него и гледаха.
	— Според теб не го ли взема много късо? — попита Алсест.
	— Не, тъпото е, че не е еднакво от всички страни — отвърна Клотер.
	— Тихо! — извика господин Марсел.
	Чу се „ох“. Беше извикал господинът, дето го бръснеха.
	— Прощавайте, господине — каза господин Луи — трепнах заради моя колега.
	Господинът не му прости, а пожела да му избършат сапуна, искал да си тръгне веднага.
	— Ама, господине — рече господин Луи — обръснат сте само от едната страна!
	{img:30_brasnari_grogi.png}
	— А тя кърви — тросна се господинът. Стига ми толкоз.
	Господинът си избърса лицето и си тръгна.
	— Странни клиенти имате — обади се Рюфюс.
	Господин Луи тръгна към него, обаче господин Марсел каза:
	— Гъвкавост, Луи!
	Тогава господин Луи се спря и ми се стори, че ще тръгне към господин Марсел.
	Господин Марсел успя да ме подстриже докрай, докато Рюфюс се забавляваше да пръска Клотер с пулверизатора. Господин Луи пък се опитваше да си прибере талка, който Алсест му беше отмъкнал. Всички адски се забавляваха.
	При господин Луи и при господин Марсел явно рядко имаше подобна веселба — като си тръгнахме, те се отпуснаха в креслата си много тъжни и се гледаха в огледалата мълчешком, горкичките.
	Трябва много скоро да се върнем пак, за да ги ободрим!
	{img:31_podstrigan.png}


>	Фокусникът
	{img:32_fokusnik.png}
	В неделя следобед валеше и господин и госпожа Бледюр дойдоха да играят на карти с татко и мама. Господин Бледюр е нашият съсед, голям веселяк е и е дебел. Понякога си мисля, че като порасне, Алсест ще е като него. Госпожа Бледюр е жена на господин Бледюр.
	Аз обичам да си бъда вкъщи, когато вали и има гости, понеже мама приготвя разни вкуснотии за хапване. Освен това е забавно, защото татко и господин Бледюр непрекъснато се карат, и двамата твърдят, че другия не го бива на карти, госпожа Бледюр пита дали само ще си говорят, или ще играят, а мама казва, че са непоносими.
	Подир следобедната закуска (соленки, ябълков сладкиш, еклери с шоколад и с кафе — аз си падам по тия с шоколад — и кроасани) татко, мама, господин и госпожа Бледюр продължиха да играят, а когато свършиха, господин Бледюр беше адски доволен, понеже беше спечелил.
	— Виж сега, Никола` — каза ми той — ще ти направя един фокус с карти.
	— О, стига, Бледюр — викна татко — няма да нравиш тия стари фокуси с карти, дето всички ги знаят!
	— Виж какво, мой човек, имай предвид, че разговарям със сина ти — рече господин Бледюр. Искаш ли да видиш моите вълшебства, зайко?
	— Да, да! — отвърнах аз.
	— Когато човек играе карти като тебе заяви татко — е по-добре да смени темата.
	Господин Бледюр изгледа татко, сви рамене, погледна нагоре, поклати отрицателно глава, взе картите, разбърка ги, подаде ми тестето и ми каза:
	{img:33_predlojenie.png}
	— Ето, горкото ми момче, избери си карта, все едно коя, разгледай я добре, без да ми казваш каква е, и я върни в тестето.
	— Знаем ги твоите магии — изкикоти се татко.
	Аз си избрах карта — беше десетка каро — и господин Бледюр разтвори тестето, за да пъхна в него десетката каро.
	— Я да видим, тъй, тъй, тъй — рече господин Бледюр.
	Той духна върху тестето карти, после разгледа картите, измъкна една и ме попита:
	— Тази ли е?
	И-ха познайте де! Беше десетката каро!
	{img:34_izbor_karti.png}
	— Да — извиках аз.
	— Естествено! — каза татко.
	— Ей, мой човек, почваш здравата да ме дразниш — рече господин Бледюр.
	— Време е да си тръгваме — обади се госпожа Бледюр.
	И господин и госпожа Бледюр си тръгнаха.
	{img:35_az_pravja_fokus.png}
	Според мен фокусът на господин Бледюр беше направо жесток и щях да шашна приятелчетата, като го направя в училище. Взех картите като господин Бледюр и подадох тестето на татко.
	— Избери една карта — казах на татко.
	— Остави ме на мира, Никола` — отговори татко.
	— Избери една карта де — рекох аз. — Ще отгатна коя е.
	— Слушай, Никола` — каза ми татко — нагледах се на карти днес, бъди добро момче и иди да си играеш сам.
	Е, това беше адски нечестно! Така де, не стига дето ме карат в неделя да си стоя вкъщи, а всички, освен мен имат право да играят на карти, ами ако не ми помогнат за вълшебството, няма да мога да направя фокуса с десетката каро пред приятелчетата. И се разплаках, какво пък сега, ама ха!
	— Млъкни, Никола` — рече ми татко.
	— Да не е станало нещо? — извика мама, която беше в стаята си.
	— Не, не, нищо — отговори татко.
	После ми каза:
	— Добре, добре, стига си плакал. Дай ми една карта.
	Тогава аз дадох на татко да си избере карта. Той я погледна, върна я в тестето, аз духнах върху тестето, потърсих десетката каро и попитах:
	— Тази ли е?
	— Не — каза татко.
	— Как тъй „не“? — рекох аз.
	— Просто не е тази — отговори ми татко. — Беше двойка спатия.
	— Ама това не се брои! — извиках аз. — При господин Бледюр се получаваше!
	— Оо, Никола`, я ме остави на мира! Разбра ли ме? — извика татко.
	{img:36_neuspeh.png}
	Тогава аз се разплаках и мама пристигна тичешком.
	— Отдавна не се беше случвало — каза мама. — Какво има сега?
	— Има такова — обясни татко — че синът ти ми е сърдит, понеже съм взел двойката спатия вместо десетката каро. Да не би вината да е моя?
	— Той го прави нарочно! — извиках аз.
	— Ама с кого си мислиш, че разговаряш, Никола`? — попита ме татко. — С някое от училищните си другарчета?
	— По-спокойно — каза мама. — Ако искате да приготвя вечерята, ми е нужно малко спокойствие. Така че ми обяснете какво се е случило. Кротко. Без крясъци.
	Аз обясних на мама за вълшебния фокус на господин Бледюр и как не се е получил с татко.
	— Ясно — рече мама. — Може татко ти просто да е уморен. Пробвай с мен.
	Опитах с мама, тя избра карта, мушна я в тестето, аз извадих двойката спатия и попитах:
	— Тази ли е?
	— Да, миличък — отвърна мама.
	— Казваш го, за да ме зарадваш — заявих аз.
	— Никола` — извика татко — престани вече! Писна ми от тебе!
	— Няма нужда от крясъци — рече мама. — Казах, че е двойка спатия, беше си двойка спатия. Фокусът се получи, браво, а сега искам да постеля покривката.
	{img:37_fakir.png}
	— Не е била двойка спатия, не е била двойка спатия — извиках аз.
	— Никола`! — извика мама. — Шамар ли искаш?
	Тогава аз се разплаках, казах, че не с честно, че всички, освен мене се забавляват в неделя, че няма да мога да покажа фокуса на приятелчетата, че ще се махна от къщи и ще съжаляват много за мен.
	— Слушай — рече мама на татко — научи го да прави прословутия фокус, така ще се успокои и край с проблемите. Не ми е до крясъци тази вечер.
	— Да, да, татко! — казах аз.
	— Аз ли? Че аз не знам как става! — отвърна татко.
	— Ама каза на господин Бледюр, че знаеш — заявих аз.
	— Вече не си спомням — рече татко.
	— Е, просто трябва да се обадиш по телефона на твоя приятел Бледюр — каза мама. — А аз ще приготвя вечерята.
	И мама излезе. Татко ме изгледа, въздъхна, каза полугласно нещо за тъпака Бледюр и отиде да се обади по телефона.
	— Ало! — рече татко. — Бледюр? Здрасти… Аз съм… Да… Тъй де, добре… Слушай, опитай се поне веднъж да бъдеш сериозен… Ще ме изслушаш ли?… Та — на малкия много му харесал твоя фокус с карти, искал да го покаже на приятелчетата си утре в училище. Хайде да ми обясниш как става… Как „не“?… Какво?… А, много духовито! Много!… Е, ще ми кажеш ли?… Добре… Да… Да… Аха… Да… Разбирам… Ясно. Добре, всичко хубаво, Бледюр. Какво?… Тъй де, тъй, хубаво… Благодаря! Хиляди благодарности! Доволен ли си? Марш в колибката тогава. Приятна вечер.
	Татко затвори телефона. Отиде да вземе тестето карти и ми обясни:
	— Ето, като казваш картата да се пъхне обратно в тестето, поглеждаш картата преди нея. Виждаш ли? В случая е петица пика… А избраната карта ще бъде поставена тук, веднага след нея. Пада се деветка купа. Това е. Съвсем просто. Разбра ли?
	— Да — казах аз.
	— Е — продължи татко — надявам се, че си доволен. Утре ще можеш да покажеш фокуса на приятелчетата си.
	— А, не, няма — отвърнах аз — това си е шмекеруване. Във фокуса има номер.
	{img:38_cherep.png}


>	Контролното по аритметика
	{img:39_uchitelka.png}
	Тази сутрин не исках да ходя на училище, понеже имаме контролно по аритметика. Не обичам контролните, те се провеждат в два часа и се губи едно междучасие. Освен това трябва много да се учи преди тях. А после те питат неща, дето не си ги учил.
	{img:40_spja.png}
	Пишат се лоши оценки, вкъщи мама се кара, татко разправя, че никога нищо няма да постигна, че той на моята възраст бил винаги първенец и че таткото на моя татко винаги се гордеел с моя татко. А и като става дума за история или за география, понякога имам късмет, иска се да се разправят приключенията на Жана д’Арк, пък те са готини, или разни неща за Сена, пък тях ги знам. По аритметика обаче е ужас, понеже трябва да се мисли.
	{img:41_trudnosti.png}
	Затова, когато се зададе контролно по аритметика, всички се опитваме да се разболеем и да си останем вкъщи. Майките обаче хич не ги е грижа и ни пращат на училище. Дори един път майката на Жоашен не искала да му повярва, като казал, че е болен, пък той карал заушка — и всички се разболяхме от заушка през великденската ваканция.
	Като пристигнах в училище, всички приятелчета бяха вече там и изглеждаха доста притеснени, с изключение на Анян, любимеца на учителката, който винаги се класира първи и си пада по контролните.
	— На мен големият ми брат ми е разправял — каза Йод — че като ходел на училище, си пишел отговорите вкъщи на малки листчета и ги криел по джобовете си.
	— А по аритметика какво е правел? — попита Клотер.
	— Класираше се все последен — отговори Йод.
	— На мен — обади се Жоашен — татко ми каза, че ако не бъда сред добрите на контролното по аритметика, ще ми конфискува колелото.
	— А на мен — заяви Алсест, който дъвчеше кифла с шоколад мама ми каза, че ако не съм класиран сред първите двайсет, няма да ми дава десерт.
	Алсест въздъхна тежко и захапа един кроасан.
	Тогава на мен ми хрумна нещо — казах, че трябва да помолим Анян да ни предаде в час отговорите. Анян си преговаряше таблицата за умножение по дванайсет, чу ме и рече, че това просто няма да го бъде. И си тръгна, припявайки:
	— Дванайсет по три, трийсет и шест; дванайсет по четири, четирийсет и осем…
	Голяма работа е Анян! Ние го догонихме и му казахме:
	{img:42_podkup.png}
	— Хайде бе, Анян, бъди готин, какво сега, бъди готин!
	Обаче Анян беше непреклонен.
	— А ако те светна с юмрук по носа — попита Йод — ще се навиеш ли?
	Анян обаче не се навиваше дори при това положение, заяви, че първо на първо, бил с очила и сме нямали право да го удряме, че щял да се оплаче на родителите си, те щели да се оплачат на директора и всички сме щели да отидем в затвора, и изобщо било гадно да се шмекерува.
	— Печелиш десет топчета и ни даваш отговорите — каза Клотер.
	Анян го изгледа, сякаш се позамисли, после поклати отрицателно глава.
	— Трийсет топчета — рече Алсест.
	Анян си свали очилата и ги избърса.
	— Трийсет и две топчета — обади се Жофроа, който има много богат татко.
	Добре — съгласи се Анян — ама ще ми ги дадете веднага.
	Ние се навихме. Жофроа даде двайсет и осем топчета, а ние, другите приятелчета, събрахме помежду си останалите. Анян пъхна топчетата по джобовете си и обеща да ни предаде листче с отговорите на задачите. Всички бяхме адски доволни.
	— Всички вкупом ще се окажем първенци — каза Жоашен.
	Когато Клотер попита какво е „вкупом“, Жоашен му отговори, че това е да си запазиш колелото.
	Влязохме в клас, седнахме и учителката ни нареди да приберем учебниците под чиновете, да извадим по един бял лист, да си напишем имената горе вляво. После отиде до дъската и започна да пише условията на задачите. В едната се разправяше за два влака, които тръгват един към друг от две страни, и учителката искаше да разбере кога ще се срещнат; другата беше от ония истории за чешма и незапушена вана; в третата ставаше дума за фермер, който отивал да продава сума ти яйца, домати и картофи на пазара.
	Бяха адски трудни и ние се бяхме вторачили в Анян, понеже, ако Анян не се справеше — край с контролното и с топчетата. Анян обаче знаеше всичко; пишеше адски бързо, изплезил език, като броеше нещо с пръстите на лявата си ръка. Алсест ме ръгна с лакът и ми каза: „Стана!“. Аз вече се безпокоях, понеже Анян май не го беше грижа за нас, а Жофроа му изсъска:
	— Ей!
	— Жофроа! — извика учителката. Вместо да се правите на гламав, по-добре търсете отговорите на задачите.
	И тогава видяхме как Анян пише разни неща върху малка хартийка, която смачка на топче. Той погледна учителката, която поправяше домашни, изгледа Жофроа, който седеше на съседния чин и — хоп — метна хартийката към Жофроа.
	— Бележката! Анян, видях ви! Донесете ми тази бележка! — извика учителката.
	{img:43_razkrit.png}
	Анян зяпна широко и започна да плаче. Тогава учителката стана, взе хартийката, която беше върху чина на Жофроа, и каза:
	— Браво, Анян, браво! Това не съм го очаквала от вас. Виждам, че съм се заблуждавала по отношение на вас и че сте също толкова недисциплиниран, колкото са вашите другари. Е, излезте от класната стая, ще видим какво ще правим с вас. И да си знаете — няма да бъдете класиран за това контролно упражнение!
	Анян се затъркаля по земята, каза, че никой не го обича, че всички са виновни, че ще се оплаче в полицията и ще умре. После излезе.
	{img:44_nakazan.png}
	Ние пък всички останахме така, с очи, изблещени към вратата. Зад мен Жоашен рече тихичко:
	— Туйто, отиде ми колелото!
	После учителката ни каза да не се занимаваме с нашия другар, а да си работим по контролното, а също — че ако спипа още някого да нарушава дисциплината, ще го накаже да остане в училище след часовете.
	Когато директорът дойде да ни връчи прегледаните вече контролни, заяви, че подобно нещо не е виждал през всичките години, в които бил работил в образователната система.
	Всички вкупом бяхме класирани последни!
	{img:45_chanta.png}


>	Корабчето на Жофроа
	{img:46_pazach.png}
	Сума ти приятелчета се събрахме в градинката, понеже Жофроа имаше ново корабче, подарено му от неговия татко, който е много богат и непрекъснато му купува играчки. Жофроа ни беше казал да се видим там, на Рюфюс, на Йод, на Алсест, на мен и на Клотер, който обаче не успя да дойде, понеже беше наказан да стои в училище, както почти през всички четвъртъци, нищо че са почивни дни. Иначе другите бяхме налице, след като обещахме на татковците и на майките си да се постараем да бъдем разумни и да не правим бели.
	Градинката не е много далеч от къщи и е адски щура. Още преди много години ходех там с мама, когато бях толкова малък, колкото съм на снимката, дето е върху скрина. Мама ме разхождаше в една количка, която вече не служи за нищо, освен че понякога мъкнем с нея картофи от пазара, пък татко казва, че може някой ден да си имам братче, което ще замести картофите; според мен обаче това са смехории. В градинката има статуя на един сърдит чичко, седнал до маса, който пише с едно грамадно каменно перо разни работи, дето май не му харесват.
	{img:47_pametnik.png}
	Веднъж на майтап Жоашен се покачи на коленете на чичкото и тогава пазачът хич не се измайтапи, ами пристигна тичешком и каза, че Жоашен е един малък нехранимайко. Пазачът все мърмори, има големи мустаци, дебел бастун, свирка и често тича подире ни, размахвайки бастуна, обаче е свестен, понеже никога не ни удря с бастуна, а веднъж ми даде един бонбон. В градинката има сума ти трева и единствено птиците и пазачът имат право да стъпват по нея, също едно квадратно място, пълно с пясък, където не стъпваме, понеже вече не сме бебета, и най-вече, най-вече — едно езерце с фонтан по средата. Езерце, в което може да се пускат корабчета и тъкмо затова бяхме тук днес, понеже Жофроа имаше ново корабче, което татко му, дето е много богат, му го беше подарил; ама аз това май вече ви го казах.
	Жофроа дойде последен; винаги прави така, когато се кани да ни покаже нова играчка. Обича да го чакаме, много е дразнещо. Жофроа носеше голяма кутия под мишница, отвори я и вътре беше корабчето. Страхотно! Моторница с двигателче, в червено и бяло, със знаменце, витло и кормило, дори пазачът дойде да види корабчето; каза, че било много красиво и се надявал да се забавляваме кротко, а ние рекохме, че няма да правим маймунджилъци. Пазачът каза „добре, добре“ и отиде да се разправя с едно куче, което клечеше в тревата.
	{img:48_kuche.png}
	После видяхме другата банда. Другата банда са едни типове, които са в друго училище, не в нашето, много са тъпи и доста пъти сме се били с тях — винаги, когато се видим. Другата банда се приближи към нас и един от типовете попита Жофроа какво носи в кутията. Жофроа затвори капака и му каза, че не е негова работа.
	— Ха, зарежи ги! — рече друг един тип. — Сигурно е кукла.
	И всички от другата банда взеха да се смеят. Това хич не ни хареса.
	{img:49_korabcheto.png}
	Жофроа си има кораб, кораб си има — заяви Рюфюс.
	— Да, готин кораб — добавих аз.
	— Вие никога няма да имате толкова хубав — каза Йод.
	Алсест не каза нищо, понеже устата му беше пълна със сладки; продава ги една лелка в градинката и винаги се радва на Алсест, понеже й е добър клиент.
	— Щом бил толкова хубав корабът, я да го видим — рече един от типовете от другата банда и понечи да вземе кутията от Жофроа, обаче Жофроа не пусна кутията, блъсна оня от другата банда и пазачът пристигна тичешком, свирейки със свирката.
	— Ей, нехранимайковци — извика пазачът — я да не се биете, че ще ви подкарам към полицейския участък с бастуна.
	{img:50_druga_banda.png}
	— Ха! — обади се Рюфюс. — На мен ми е все тая, татко ми е полицай и познава полицейския началник, така че много важно…
	Пазачът заяви, че ако някой има късмета татко му да е полицай, трябва да бъде за пример и че ни държи под око, и си тръгна, понеже кучето пак беше дошло да клечи в тревата, и то с някакво свое приятелче.
	Един от типовете от другата банда каза, че в крайна сметка не ги интересувало корабчето на Жофроа, те си имали по-хубаво, а ние се разкикотихме. Типовете от другата банда тръгнаха към езерцето, а ние поехме след тях, за да им видим корабчето и да продължим да се кикотим. Ама като видяхме корабчето, хич не се разкикотихме, защото беше един страхотен платноход със сума ти мачти, въженца и флагчета.
	Мпхъ… — каза Жофроа.
	— Какво „мпхъ“? Какво „мпхъ“? — попита един от типовете.
	— Да, ако твоят кораб е по-хубав от тоя, покажи го — рече друг от типовете.
	Жофроа не беше много навит да си покаже моторницата.
	— Не показвам моя кораб — рече Жофроа — за да не ви хване срам.
	Типовете от другата банда се разкикотиха и тогава Жофроа блъсна един от типовете, най-дребния. Дребосъкът се разрева и каза, че Жофроа бил искал да го бутне във водата; тогава един доста грамаден тип се приближи до Жофроа и му рече:
	— Опитай с мен това, дето го направи с братчето ми.
	— Е к’во толкоз, к’во толкоз… — заповтаря Жофроа, като се дърпаше назад със ситни крачки.
	— Давай, Жофроа, давай! — викаше Рюфюс.
	Жофроа обаче не искаше да дава.
	Тогава типът шамароса Рюфюс, който така се изненада, че спря да вика. Йод, който е много силен, блъсна онзи, той пък падна върху Алсест, който падна в езерцето.
	Алсест седна във водата и се разплака.
	— Сладкишчето ми — викаше той — намокри ми се сладкишчето!
	Типовете от другата банда се поколебаха малко, след което си тръгнаха със своя кораб. Ние се мъчехме да измъкнем Алсест от езерцето, ама не беше лесно, понеже Алсест е тежък. Накрая дойде пазачът и извлече Алсест от водата, и хич не беше доволен; каза, че като ни видят да се връщаме в такъв вид, ще ни накажат жестоко и така ни се и пада. Доста се притеснихме и сигурно щях да се разплача, ако Алсест не беше такъв смешен — мокър и сърдит. И ние също бяхме мокри, понеже Алсест здравата ни беше изпръскал. Единствено корабчето на Жофроа беше сухо, нали не беше излизало от кутията.
	Татковците и майките ни наказаха. Не получихме десерт, някои бяха напляскани, други ядоха шамари и ни беше забранено да ходим в градинката идния четвъртък.
	А за това ни беше много мъчно — толкова е хубаво да си играем в градинката с корабчето на Жофроа!
	{img:51_shadravan.png}


>	Адски помагам
	{img:52_pomagach.png}
	Гот — заминаваме на почивка, а винаги, преди да заминем, мама казва, че трябва всичко вкъщи да се подреди, да се наслагат калъфи върху мебелите, да се приберат килимите и завесите, да се разхвърля сума ти нафталин, да се навият дюшеците и разни неща да се наслагат в шкафовете и на тавана. Според татко това е съвсем ненужно, понеже всичко трябва да се върне по местата си, когато се приберем, но мама отговаря, че при нейната майка винаги са правели така; тогава татко започва да споменава баба, мама казва, че такива неща не бива да се говорят пред малкия и че ще се върне при клетата си майка, а татко заявява, че, добре, добре, утре ще се заеме, ама не се заема.
	Затова тази сутрин, след като татко отиде на работа, мама си сложи престилката и една голяма кърпа на главата и ми каза:
	— Ще подготвим изненада за татко: този предобед ще подредим хола и трапезарията.
	Аз казах „еха“ и че адски ще помогна. Мама ме целуна, каза, че съм нейното голямо момче и че понякога се пита дали татко не трябва да взема пример от мен. Каза ми също да внимавам и да не върша щуротии. Обещах да се опитам.
	Мама взе ключа от тавана, след което отиде да донесе торбичката с нафталина.
	— А аз какво да правя? Аз какво да правя? — попитах аз.
	— Ти ще вземеш и ще пазиш ключа от тавана — рече мама и пак ме целуна.
	Отидохме в хола и мама започна да слага топчета нафталин под възглавниците на канапето и на креслата.
	— Така лошите молци няма да могат да гризат из хола — обясни ми мама.
	Нафталинът май бил страхотен против молци, ама аз не съм много наясно с тия неща. Алсест, едно приятелче от училище, дето е много дебел и все яде, ми е казвал, че според него молците от нафталина ги заболявал стомахът. Самият той веднъж пробвал да яде нафталин, ама не могъл да го преглътне и се наложило да го изплюе — а Алсест, за да изплюе нещо, то трябва да е страшно гадно. Иначе аз обичам миризмата на нафталин, мирише ми на предстояща почивка.
	{img:53_bufet.png}
	На татко не му харесва. Като стане студено и си вади балтона от гардероба, той все се сърди — разправя, че можело миризмата да убива молците, обаче приятелите му в службата го майтапели, а мама му обяснява, че обратното би било по-лошо.
	След като свърши с нафталина, мама отиде да донесе калъфите за покриване на мебелите.
	— Аз може ли да помагам? — попитах аз.
	Мама ми отговори, че след малко щяла да има работа за мене, и започна да слага калъфите, пък то си беше доста мъчно, понеже калъфите май се били свили от изпирането и трудно се нахлузвали върху креслата — също като синята риза на татко, а мама твърди, че татко е надебелял, пък татко се кикоти и разправя, че вратът му не ставал по-дебел.
	Мама много я бива, успя да намести калъфите, обаче май доста се измори.
	— А аз какво да правя? — попитах аз.
	— Ще ми дадеш пак ключа за тавана — отвърна мама.
	Аз пък не можах да намеря ключа и се разплаках, и казах, че може да е паднал върху някое от креслата, докато съм гледал как мама слага нафталина. Мама въздъхна тежко, каза ми „Няма нищо, миличък“, смъкна калъфите, а пък аз взех, та открих ключа в джоба си под топчетата, носната кърпа и парчето канап. Мама май не се зарадва много, че съм намерил ключа, и наслага пак калъфите, като говореше съвсем тихо разни неща, които не успях да чуя.
	А сега какво да правя? — попитах аз.
	Мама ми каза да се кача в стаята си и да си поиграя кротко, а аз пак се разплаках и казах, че така не е честно, че искам да помагам, пък никой не ми обръща внимание и щом е така, ще се махна от къщи и всички много ще съжаляват, че вече ме няма.
	Мама рече:
	— Добре де, добре.
	Обясни ми, че мога да й помогна да избута мебелите, за да навие килимите. Това си беше тежка работа, но се справихме, макар че аз счупих синята ваза върху бюфета, което не е толкова страшно, понеже има други вази, които още не съм счупил. Нагънахме килимите и после ги поставихме в антрето, та татко да ги прибере.
	Мама отиде да вземе стълбата, за да откачи завесите.
	— Ами аз, аз какво да правя? — попитах аз мама.
	— Ти — отвърна мама — ще държиш стълбата, за да не падна.
	После погледна колко е часът и отиде да сложи печеното във фурната, за да бъде готово за обяд. Аз пък реших да изненадам мама, качих се на стълбата и се захванах да откачам завесите. Ама нали съм още доста малък, наложи се да сложа два речника върху стълбичката. С речниците нещата се получиха добре, обаче внезапно чух мама да вика:
	— Никола`! Я слизай веднага оттам!
	{img:54_zavesa.png}
	Това ме стресна както Клотер, когато учителката го буди в час, и паднах със завесата и с корниза. Не се ударих много лошо, но въпреки това се разплаках. Така мама не ми се кара, а ми казва: „Нищо де, нищо, не е болка за умирачка“. И този път стана така, мама ме заведе в банята, намокри ми главата, целуна ме и ми каза, че достатъчно съм й помагал, ама аз исках още.
	Мама смъкна останалите завеси, след което аз й помогнах да ги прибере в големия сандък на тавана и всичко мина добре, само дето си прищипах пръста с капака на сандъка и тоя път здравата се разревах, понеже адски болеше, направо за умирачка, въпреки приказките на мама, докато ме превързваше. Така де, какво сега, ама ха!
	— Добре — каза мама — всичко е готово. Сега вече ще се храним в кухнята, докато стане време да отпътуваме.
	И излязохме да си починем в градината и да чакаме татко. Мама явно беше много уморена, добре че бях аз, та да й помогна.
	— Татко така ще се изненада, като види, че всичко сме прибрали! — рече мама.
	После се появи татко. И ни поднесе негова си изненада, понеже още с влизането си в градината каза:
	— Скъпа, тази вечер трябва да извадим пълните комплекти чинии. Шефът и жена му ще дойдат да вечерят у нас!
	А когато казах на мама, че ще й помогна да върне всичко по местата, тя се разплака.
	{img:55_kupi.png}


>	Никола` и Бледюр
	{img:56_bledur_zabavljava.png}
	Татко и мама трябваше да вървят на гости и татко отиде да говори с господин Бледюр, нашия съсед.
	— Бледюр — рече татко — трябва да ходим на едно място и не искам Никола` да остава сам. Може ли да го оставим за около два часа при тебе?
	Господин Бледюр се държа много мило, каза, че щял да използва случая, за да се погрижи за моето възпитание. Това не се хареса на татко, той заяви на господин Бледюр, че съм по-възпитан от него и че не го молел да ме обучава, а да ме пази.
	— Не знам какво ме възпира да не дам и на теб един урок — отвърна господин Бледюр.
	— Просто те е шубе — отговори му татко.
	Взеха да се забавляват, като се бутаха един друг, обаче дойде мама и рече на татко, че било време да вървят.
	— Бъди мил с господин Бледюр и му покажи, че си добре възпитан — каза татко на тръгване.
	Аз останах сам с господин Бледюр, който ме покани в своята градина и ми обеща, че добре ще се забавляваме. Каза също, че имал футболна топка. Това го знам — нали веднъж господин Бледюр запрати топката в нашата градина, а татко не искаше да му я върне, ей тъй, на майтап.
	Аз бях доволен, че ще ритаме футбол, обаче не ми хареса толкова, дето господин Бледюр ми рече да застана между двете дървета пред тяхната къща и да бъда вратар. Не ми е работа да бъда вратар, аз съм си за нападател. Да, ама господин Бледюр ми каза, че не искал да счупя нещо, че шутовете той щял да ги бие и щял да ми покаже как се прави. Татко ми беше наредил да бъда възпитан, затова не се дърпах, а застанах между дърветата.
	{img:57_topkata.png}
	Господин Бледюр го бива да бие шутове. Даде един страхотен и добре че топката уцели едното дърво, изобщо нямаше да мога да я спра! Яка топка — отскочи от дървото и мина през един от прозорците на къщата на господин Бледюр, а прозорецът беше затворен и стъклото се счупи. Господин Бледюр не можеше да помръдне, гледаше зяпнал стъклото. Аз тръгнах към него и той ми заговори с изкривена уста много бързо:
	— Никола`, получаваш кесия карамел му, ако кажеш на жена ми, че ти си ритнал топката.
	{img:58_igra_dama.png}
	Аз обичам карамел му, обаче отвърнах, че не е възпитано да се лъже. Господин Бледюр въздъхна дълбоко, госпожа Бледюр излезе от къщата с топката в ръка, все едно идваше да рита с нас, ама се оказа, че просто искала да поговори с господин Бледюр. Отидоха настрана и зачаках да свършат.
	После господин Бледюр ме повика и каза, че било по-добре да влезем в къщата. Там сме щели да хапнем малко и да си поиграем на нещо друго.
	Подир следобедната закуска (имаше целувки) господин Бледюр ми каза, че ще ме учи да играя на дама. Показа ми как се играе и понеже татко ми беше наредил да бъда възпитан, не се издадох, че дамата я мога. Изиграхме четири партии и след като спечелих всичките, господин Бледюр реши да поиграем на криеница.
	— Ти ще броиш и да видиш, няма да ме откриеш, преди да се е върнал баща ти — каза ми господин Бледюр.
	Имаше много решителен вид. Аз се обърнах към стената и започнах да броя „едно, две, три“ — и нататък, до сто.
	Като стигнах до седемдесет, чух силен шум. Броих докрай и отидох да видя откъде идва шумът, пък той беше откъм вратата за мазето и отдолу господин Бледюр викаше:
	— Ох, ох, олеле!
	Аз нищо не казах и тръгнах в друга посока из къщата.
	{img:59_bledur_pada.png}
	Господин Бледюр го измъкна от мазето госпожа Бледюр. Господин Бледюр беше целият мръсен и го болеше единият глезен. Май се бил подхлъзнал по стълбите, като бързал да се скрие, докато аз съм броял до сто.
	Когато господин Бледюр ме видя, ме попита защо не съм отишъл при него веднага, щом съм го чул да вика, а аз му отговорих, че съм помислил, че вика, за да ми помогне да разбера къде е, и че не съм искал да го открия прекалено бързо, за да не го обидя.
	Точно тогава татко и мама дойдоха да ме приберат. Татко се изненада, като видя, че господин Бледюр не е добре, а господин Бледюр заяви на татко:
	— Аз съм жертва на дребнавото и старомодно възпитание, което си дал на сина си.
	Докато си отивахме вкъщи, попитах татко какво означава това, дето го беше рекъл господин Бледюр. Татко ми отвърна да не обръщам внимание, господин Бледюр бил смешник — после татко ме целуна и ми накупи сума ти карамел му.
	{img:60_dama.png}


>	Работниците
	{img:61_remont.png}
	Днес едни мъже дойдоха да копаят дупка в училищния двор, където излизаме през междучасията. Вдигаха страхотен шум с едни машини, които са като картечници, и учителката трябваше да крещи, за да не надзъртаме през прозорците да гледаме какво става. Клотер беше много доволен от тая работа, понеже учителката го изпита и като не чу какво казва, му писа тройка, а това му е най-добрата оценка през целия срок. После дойде директорът.
	— Госпожице, сигурно този шум ви пречи да провеждате занятията — каза той на учителката.
	— Ужасно е, господин директоре — отвърна учителката — изобщо не можем да се чуваме.
	— Знам, знам — рече директорът. — Помолих началствата ремонтните работи да бъдат извършени през лятната ваканция, но било спешно. Поправят газопровод, който минава под двора. Е, смелост, това ще е само няколко дни.
	{img:62_bjagame.png}
	И си тръгна.
	Ние нямахме търпение да дойде междучасието, та да погледаме как мъжете работят. Звънецът би, а дори ние едва успяхме да го чуем! Слязохме тичешком на двора и там видяхме, че мъжете са опънали въжета около една дълга дупка, които дупчеха с картечници.
	— Всички хубаво ме погледнете в очите — каза ни Бульона, нашият възпитател. Не минавайте от другата страна на тези въжета, за да няма нещастни случаи. Не се приближавайте до работниците, ясно ли е? Свободно!
	И отиде да се занимава с едни от големите, който налагаше с юмруци един от средно големите.
	Ние се приближихме до работниците.
	— Каква е тая ваша картечница? — попита Жоашен.
	— Това е пневматичен чук, искаш ли да го пробваш? — изкикоти се работникът.
	— Дадено — каза Жоашен и мина под въжето.
	— Ей! — рече работникът. Я изчезвай веднага!
	— Е какво сега — отвърна Жоашен — нали ми казахте, че мога да опитам вашето чудо?
	— Тъй ами! И защо той, а не аз? — попита Клотер.
	— Ти няма да можеш — обади се Жофроа — нито пък Жоашен, вие сте тъпаци!
	{img:63_priatelcheta.png}
	— Нека аз да пробвам, гос’дине! Нека аз! — извика Мексан.
	— Не! Аз! Аз бях пръв! — извика Йод.
	— Ама си лъжец и ти — рекох аз — беше след мене!
	— Ехо! Пастюси! Не си тука, за да си играеш с хлапетата, а да работиш! — викна друг един господин.
	— Аз? Да си играя с хлапетата? — учуди се господин Пастюси.
	— Вие там! Какво правите всички зад въжетата? Нали ви забраних! Отивайте да играете другаде! — извика Бульона.
	Ние се дръпнахме, а господин Пастюси говореше с другия господин, размахвайки пневматичния чук.
	— Охо, я ела да видиш! — каза ми Алсест. — Запалили са огън!
	Тръгнах подир Алсест, понеже вярно — какво ли не сме правили в училищния двор, ама никога не сме палили огън. Върху огъня имаше куп малки тенджерки и миришеше адски хубаво. Алсест се облизваше, докато ядеше намазаното си с масло хлебче.
	— Май си падаш по яхнийката, а? — попита един господин, който се занимаваше с огъня.
	— Внимавай, Мохамед! — извика господин Пастюси, който беше изключил пневматичния чук и ни слушаше.
	— Заменям вашата яхнии срещу намазано с масло хлебче — каза Алсест.
	— Ще ми дадеш ли да я опитам? — намеси се Рюфюс.
	— Не, господинчо отвърна Алсест. Ако искаш да ядеш яхния през междучасието, поискай от майка си да ти направи!
	— А мога ли да ти лепна един шамар? — викна Рюфюс.
	— Я вървете да си играете по-далеч от съдините — каза господин Мохамед, който изглеждаше притеснен, а недалеч от нас господни Пастюси се кикотеше.
	Бульона обаче не се кикотеше, а пристигна тичешком.
	— Не, направо нямам думи! — извика Бульона. — Колко пъти да ви казвам да не идвате насам? Ще има наказания!
	— Слушайте — рече господин Пастюси — имате ли нещо против да си провеждате заниманията по-встрани и да ни оставите на мира, та да работим?
	— К… Какво? — каза Бульона и отвори широко очи.
	— Така де — добави мъжът ние тука си имаме работа!
	А да не би да си въобразявате, че аз се забавлявам? — извика Бульона. И таз хубава!
	— Тъй ами! — обади се Алсест, който не беше доволен и изглеждаше направо сърдит.
	И ние се дръпнахме настрана, за да не станат разправии.
	— Да поиграем на ловец и дивеч, а? — предложи Йод.
	Ние се навихме, понеже играта е щура. Онзи, у когото е топката, е ловецът и трябва да замеря с нея другите. Другите, ако топката ги уцели, и особено ако я хвърля Йод, се разплакват, тръгват да се бият с ловеца, на свой ред стават ловци, всички крещят, изобщо е жестоко. Всички се включихме в играта, освен Анян, който никога не играе с нас, а си преговаря уроците, и Алсест, който все така беше сърдит заради яхнията, дето не можа да хапне от нея — разправяше, че щом е тъй, утре за междучасието ще си донесе свинско със зеле.
	После Жофроа, който беше ловец и му течеше кръв от носа, метна топката много силно и тя падна в дупката, дето я копаеха работниците. Отидохме да си я вземем, обаче господин Пастюси хич не беше доволен. Спря да се прави на картечар с неговия пневматичен чук и се развика:
	— Не! Не! Не! Не идвайте тук!
	После видя, че Клотер, Рюфюс и Йод са в дупката.
	{img:64_dupkata.png}
	— Я веднага излизайте оттук! — викна господин Пастюси.
	— Търсим топката — обясних аз. — Случайно да сте я виждали?
	— Ето я! — извика Клотер.
	— Дайте ми тази топка! — извика господин Пастюси.
	Изглеждаше толкова ядосан, че Клотер му даде топката. Тогава господин Пастюси размаха ръка сума ти пъти, сякаш се канеше да запрати топката много далеч. Но не можа да метне топката, понеже господинът, който вече му се беше карал, пристигна тичешком.
	— Абе ти изкукал ли си бе, Пастюси! — рече господинът.
	— Аз ли да съм изкукал? — попита господин Пастюси, като спря да замахва.
	— Ами ето, играеш с топката на хлапетата! — рече господинът.
	— Да, да си ни върнете топката! — извика Йод.
	— Ама вие ще ме подлудите! — извика Бульона. — Колко пъти да ви казвам…
	— Вършете си работата! — извика господинът. — Вашите хлапета пречат на хората ми да бачкат!
	— Какво става тук, Бул… господин Дюбон? — попита директорът, който беше дошъл при нас.
	Ние отидохме да си играем по-встрани, за да не пречим на Бульона, директора и работниците, които си крещяха какво ли не. Беше гот, понеже междучасието се удължи с пет минути. Лошото бе само, че през следващото междучасие работниците вече ги нямаше.
	Май щели да дойдат да си довършат работата през лятната ваканция. А дори не запушиха дупката, която бяха изкопали в двора!
	{img:65_chuk.png}


>	Тлъстини
	{img:66_tlastini.png}
	Решението се взе в събота след вечерята. Господин и госпожа Бледюр бяха дошли у дома да пийнат с нас кафе. Господин Бледюр е нашият съсед; много е готин и все се закача с татко. Госпожа Бледюр е жена му.
	— Знаеш ли — каза господин Бледюр на татко — че с теб започваме да трупаме тлъстини?
	— С мен ли? — викна татко. — Ти гледай себе си, дебеланко!
	— Какви са тия тлъстини? — попитах аз.
	— Ей такива — рече господин Бледюр и посочи корема на татко.
	— Да, а ей това си е направо огромен търбух — заяви татко и посочи корема на господин Бледюр.
	— Не, майтапа настрана — рече господин Бледюр. — Водим такъв скапан живот, че ставаме разплути и мекушави. Моят лекар казва, че на определена възраст човек вече не бива да се отпуска.
	— Вашият лекар е съвсем прав — каза мама.
	— Така си е, старо харо — добави татко. — Хич не си се подмладил.
	— Моят лекар каза, че трябва да спортувам по малко — обясни господин Бледюр. — Да ставам рано сутринта, да ходя да тичам в гората, такива работи. Би трябвало да дойдеш с мен.
	— Ти май не си съвсем в ред, а? — попита татко.
	— Тъй де, тъй! — рече господин Бледюр. — Ясно, то спортът не е за всеки.
	— Какво? — извика татко. — Ти знаеш ли за колко ги взимах стоте метра?
	— Доколкото те познавам, за десет минути при попътен вятър — отвърна господин Бледюр.
	— Така ли? — възкликна татко. — Ще ти покажа аз на тебе! Добре, идвам с теб! Ще видим кой от двама ни по го бива в спорта! Пък и ако сме сериозни, ти си прав — обездвижени сме, направо ръждясваме.
	— Чудесно — каза господин Бледюр. — Да излезем утре сутринта много рано, на гладно. Ще бягаме в гората. Ще видиш, добре ще ни се отрази.
	— И аз ще дойда! — рекох аз.
	— Няма да ни издържиш на темпото, зайче — заяви господин Бледюр. — Ще си наложим бясно темпо, иначе не си струва. А и май нямаш нужда от упражнения в неделя — ако вярвам на това, което чувам, в училище през седмицата си доста буен.
	— Ама аз искам да дойда с вас, за да нямам тлъстини! — казах аз.
	Всички се разкикотиха. Мама рече да вземат малкия, в края на краищата нямало да е зле да подиша въздух, пък и така нямало да й се мотае в краката утре сутринта, тъкмо искала да изчисти всичко вкъщи, а татко и господин Бледюр отвърнаха, че добре, ставало, никога не било късно човек да заживее здравословно. После татко и господин Бледюр запалиха по една дебела пура, мама им поднесе нещо силно за пийване, а аз отидох да си легна, понеже беше станало много късно.
	{img:67_trenirovka.png}
	Когато се събудих сутринта, вкъщи не се чуваше нито звук и се изплаших да не би татко да е тръгнал без мене. Обаче мама влезе в стаята ми и ми каза да не вдигам шум — татко още спял, бил си легнал много късно, задържали се със семейство Бледюр.
	Тъкмо закусвах в кухнята, когато татко влезе по пижама, разчорлен и небръснат, и помоли мама все пак да му даде едно кафе с мляко и парченце кроасан.
	— Побързай, Никола` — каза ми татко — няма да те чакам, като се приготвя.
	След втората филия (сутрин татко винаги хапва две филии) татко отиде да се оправи и си сложи дебелия пуловер и сивия панталон, дето го носи вкъщи.
	Господин Бледюр тъкмо привършваше със закуската, когато отидохме да го вземем. Беше адски забавен, с един особен дебел син вълнен костюм.
	— И ти трябва да си купиш някакъв спортен екип — рече господин Бледюр на татко. — Като ще е, да е.
	— Хубаво, тръгваме ли, шампионе? — попита татко.
	— Готово — отвърна господин Бледюр. — Нали с моята кола?
	Излязохме от къщата и татко му помогна да отвори вратата на гаража.
	— Доволен ли си още от нея? — попита татко.
	— Ами да — отговори господин Бледюр. — Само дето оня ден нещо запали трудно. А не е от акумулатора, сигурен съм.
	— Погледна ли бензиновата помпа? — попита татко.
	— Бензиновата ли? Не, защо? — учуди се господин Бледюр.
	— И аз имах подобна неприятност — обясни татко — и се оказа бензиновата помпа. Едно нещо заяжда. Ще видиш. Отвори капака.
	Господин Бледюр отвори капака на колата и с татко се наведоха над двигателя. Гледаха вече доста време, когато госпожа Бледюр влезе в гаража.
	— Как? — рече тя. — Вие още ли сте тука?
	{img:68_begachite.png}
	— Тръгваме — отвърна господин Бледюр. — Да не прекаляваме, няма нищо спешно! Просто ще спортуваме, няма да бием рекорди, я!
	Настанихме се в колата — татко и господин Бледюр отпред, аз отзад. Колата запали лесно.
	— Затвори прозореца, Никола`! — каза ми татко. — Ще замръзнем!
	— Едно й е хубаво на тая таратайка — рече господин Бледюр. — Отоплението. Сега ще видиш!
	Така полекичка си пътувахме към гората, в колата беше топличко, а татко заяви, че наистина е хубаво човек да поизлезе така сутринта, да подиша чист въздух, вместо да се търкаля в леглото.
	— Ама разбира се! — каза господин Бледюр.
	В гората имаше доста коли и господин Бледюр предложи да изберем някое по-спокойно кътче, да спрем там и да си спортуваме, без да ни безпокоят.
	— Абе дай да оставим колата къде да е и да навлезем в гората по пътеките — рече татко.
	Господин Бледюр заяви, че това е добро хрумване, и спря колата точно зад количката на един продавач на печени кестени.
	— Ще ви почерпя кестени — каза господин Бледюр.
	— Ама ти луд ли си? — рече татко. — Ще черпя аз!
	Разкикотиха се, докато се караха, а после тръгнахме през гората, като всеки си носеше по една грамадна кесия врели кестени — нямате представа колко са вкусни! Много обичам да излизам с татко, винаги ми купува разни работи.
	Както си вървяхме, стигнахме до една барака, на която пишеше ПИВНИЦА.
	{img:69_kesteni.png}
	— Знаеш ли, че ожаднях от тия кестени? — каза господин Бледюр.
	— Идеално — рече татко. — И без това му е време тъкмо като за по едно малко!
	Беше адски щуро. Татко и господин Бледюр се почерпиха аперитиви, за мен имаше сок от нар — много го обичам, понеже е червен — а господин Бледюр ми даде парички да си взема фъстъци от автомата.
	Татко и господин Бледюр си говореха за колите си, аз пък излязох да си поиграя — жалко, че не се бях сетил да си донеса футболната топка.
	После татко и господин Бледюр излязоха от пивницата и татко ми рече:
	— Никола`! Стана късно! Прибираме се!
	— Хайде, Никола`! На бегом до колата! — извика господин Бледюр. — Готови? Старт!
	И аз хукнах. Бива си ме да тичам; в междучасията никой не може да ме надмине, освен Мексан, ама той не се брои, понеже са му много дълги краката. Бях адски горд, понеже стигнах пръв до колата.
	Вратите бяха заключени и не можах да вляза, дори се канех да се върна при татко и господин Бледюр, ама ги видях да се приближават — обсъждаха бензиновите си помпи.
	— Хайде де — каза мама, когато се прибрахме вкъщи — вече бях започнала да се безпокоя. Стана късно! Май прекалихте като за първи път.
	— Знаеш ли — рече татко — Бледюр е прав. Човек не бива да се отпуска, трябва да се бори срещу тлъстините и размекването. Вярно, малко е изморително, но пък е толкова полезно. Ще се опитаме да се насилим и да ходим така всяка неделя.
	Обядът беше адски щур — пилешко със сума ти картофи, а после татко се качи горе да си подремне, докато стане време за следобедната закуска.
	{img:70_stolove.png}


>	Ръгби с по петнайсет души
	{img:71_rugbi.png}
	С приятелчетата този следобед имаме среща в запустелия двор — Жофроа щял страхотно да ни изненада. Не ни каза каква ще бъде изненадата. Жофроа си умира да се прави на тайнствен — много е дразнещ в тия работи.
	Като пристигнахме, Жофроа още го нямаше, а накрая дойде последен — нарочно прави така — и ни показа изненадата: топка за ръгби!
	— Татко ми я подари, за да ме поощри да не съм вече предпоследен по граматика — обясни ни Жофроа.
	Той има много богат татко, който непрекъснато му подарява разни неща, понеже Жофроа често трябва да бъде поощряван.
	— Еха! — казах аз. — Ще играем ръгби!
	— Ама аз не знам да играя ръгби — рече Клотер. — Падам си по футбола и колоезденето, в ръгбито изобщо ме няма.
	— Ще ти обясним — намеси се Жоашен. — Лесно е.
	— Ръгби с по петнайсет или по тринайсет души ще играем? — попита Мексан.
	— Ръгби с по петнайсет, то е по-готино — каза Рюфюс.
	— Ама ние сме само осем — рече Йод.
	— Ще го измислим — каза Жофроа. — Деветките ще играят и тричетвъртници.
	— Петнайсет, тринайсет, осем, деветки, тричетвъртници — възкликна Клотер — това вашето си е цяла аритметика!
	Всички се разкикотихме и Клотер беше доволен обича да разсмива приятелчетата, дори да не е нарочно.
	— Добре де — попита Алсест — сега аз деветка ли ще бъда или тричетвъртник?
	— Ти няма да си нито деветка, нито тричетвъртник, ти си направо двоен! — рече Рюфюс.
	Всички пак се разкикотихме, с изключение на Алсест, който хич не е навит да се шегуваме колко е дебел, и на Клотер, който нищо не беше разбрал.
	— А какво е да си двоен? — попита Клотер.
	Тогава Жофроа каза, че не бива повече да губим време в приказки, а да вземем да играем.
	— Тоя път никакви палячовщини, направо съставяме отборите — рече Йод. — Аз вземам Никола`, Алсест и Жофроа. Другите — както решите.
	— Хубаво — отвърна Жофроа. — Само че тях ги вземам аз, понеже топката е моя.
	{img:72_igraem_rugbi.png}
	— А мога ли да те фрасна с юмрук по носа? — попита Йод и взе да разтърсва Жофроа, като го държеше за предницата на пуловера.
	— Играем ли вече? — попита Клотер.
	Рюфюс не беше доволен, че Клотер се пада в неговия отбор, понеже Клотер не знаеше как да играе, а Жоашен не искаше да играе с Мексан — сърдит му е, откакто Мексан спечели от него доста топчета. Мексан пък предпочиташе да играе в отбора на Йод, понеже Йод е много силен, а това има значение в ръгбито. Жофроа пък, когато Йод го пусна, каза, че щом нямало да бъде капитан на отбора, не искал Йод да бъде в неговия отбор. Колкото до Алсест, той заяви, че ако Рюфюс не си вземе думите обратно, няма да играе с никого. Все пак накрая се споразумяхме.
	— Добре — каза Жофроа. — Едната врата ще бъде между колата и ей оная тенджера; другата — между камъните и онези кутии. Трябва да очертаем двайсет и два метровите линии.
	Рюфюс начерта с пета една линия.
	— Ей ти двайсет и два метрова линия — рече той.
	— Че какви ти двайсет и два метра са това? — попита Алсест.
	— Ти, двойния, трай там — отвърна Рюфюс. — Това са си нашите двайсет и два метра. Вашите двайсет и два метра си ги очертайте, където искате, така де, ама ха.
	— Какви са тия двайсет и два метра? — попита Клотер. — Това вашето си е цяла аритметика.
	{img:73_dvaise_metra.png}
	Този път обаче Клотер беше малко разочарован, понеже никой не се разкикоти. В интерес на истината всички бяхме заети, гледахме Алсест, който беше адски сърдит, отиде при Рюфюс и му каза:
	— Не съм двоен, ясно ли ти е?
	— Ако искате, аз мога да бъда двоен — обади се Клотер.
	Тоя път всички се разкикотихме и Клотер беше много горд.
	Колкото до главния и страничните съдии, измислихме го страхотно. Който видеше нарушение, щеше веднага да каже на другите, обещахме си да не шмекеруваме при подаването.
	— Едва ли всички ще могат да не шмекеруват — заяви Жоашен.
	— Мен ли имаш предвид? — попита Мексан. — Ако е така, направо си го кажи.
	— Нямам предвид никого — отвърна Жоашен. — Но някои не бива да играят ръгби както играят на топчета!
	— Какво общо има ръгбито с топчетата? — попита Клотер.
	— После ще ти обясним — рече Жофроа. — Хайде да почваме играта.
	Застанахме по средата на запустелия двор и Жофроа даде началния удар; той обаче беше слаб, топката се търкулна и Рюфюс я взе.
	— Пряк свободен! — извика Клотер.
	— Какъв пряк свободен бе, тъпак? — попита Йод.
	— Ами да — каза Клотер. — Нали щом някой види нарушение, трябва да каже на останалите. Имаше игра с ръка, Рюфюс взе топката в ръце!
	— Абе ти какво гледаш по телевизора у вас? — попита Жофроа. — Не знаеш ли, че в ръгбито топката може да се докосва и с ръце, и с крака?
	— Е, че то така много лесно! — рече Клотер.
	— Ей, момчета! — извика Жоашен. — Мексан ме блокира! Наказателен! Топката не беше у мен!
	— Наказателен срещу кого бе, тъпак? — извика Мексан. — Нали сме от един отбор! Като искам, ще те блокирам и с топка, и без топка!
	— Жоашен е прав — заяви Йод. — Отсъжда се наказателен срещу вас, имате сериозно нарушение в отбора.
	— Наказателният дузпа ли е? — попита Клотер.
	Жоашен и Мексан се разкрещяха, наричаха се взаимно шмекери и се заканваха да се блокират дори когато играят на топчета, а Жофроа каза, че ако продължават така, ще отстрани и двамата играчи и ще останем само шестима на терена, обаче това нямало значение, не бивало играта да става груба.
	— Това веднъж съм го чувал по телевизията! — извика Клотер, щастлив, че напредва в ръгбито.
	{img:74_duspa.png}
	Тогава Мексан и Жоашен спряха да се бият, понеже не искаха да бъдат отстранени, и решихме да направим отсъдена схватка. Наложи се да започваме няколко пъти, понеже първия път всички се включихме в мелето и нямаше кой да вкара топката в игра, а втория път Алсест, който беше излязъл от мелето, отказа да вкара топката в игра, докато Рюфюс си криви лицето към него.
	После Жофроа прибра топката с пета и Клотер я взе.
	— Сега какво? Сега какво? — попита Клотер.
	— Ритай в тъч! Ритай в тъч! — изрева Рюфюс. — Удар с крак! Бързо, тъпако!
	Тогава Клотер замижа и ритна със страшна сила и макар Йод да беше насреща, тъчът на Клотер беше жесток.
	Само жалко, дето покрай жестокия тъч изгубихме топката, понеже тя прелетя от другата страна на оградата. Чухме силен вик от улицата и всички изчезнахме на бегом.
	{img:75_topka.png}


>	Кино само за нас
	{img:76_kino.png}
	Днес в училище ни прожектираха филм!
	Учителката ни поведе и слязохме в голямата зала, където раздават наградите. Имаше наредени сума ти столове. Срещу столовете на подиума бяха опънали истински киноекран, а отзад в дъното на една маса имаше кинопрожекционен апарат. С апарата се занимаваше господин Буфидон, който е учител на големите. Пристигнахме последни, другите класове бяха вече там. Понеже сме малки, ни бяха оставили първите две редици столове. Бульона, нашият възпитател, тъкмо придърпваше капаците на прозорците, а осветлението в залата беше включено.
	После дойде директорът и застана пред екрана.
	— Деца, нашият уважаван преподавател по стереометрия е предприел голямо пътуване през ваканцията. Неизменно загрижен да използва личния си опит с педагогическа цел, господин Буфидон е заснел филм, който ще има добрината да ни прожектира и да го коментира. Смятам, че заедно с мен ще оцените удоволствието, което ни доставя господин Буфидон. Това е удоволствие, свързващо приятното с образователното, и ще използвам случая, за да предупредя учениците, които биха проявили недисциплинираност по време на прожекцията, че ще бъдат строго наказани. Вие, малките, разбрахте ли?… Добре. Можем да започваме, господин Буфидон.
	— Още не — каза господин Буфидон — аз… не съм съвсем наясно как работи апаратът, който наехме, и не успявам да заредя филма.
	— Ако искате, да ви помогна — рече Жофроа. — Вкъщи татко има такъв апарат, само че по-хубав.
	— Тишина, Жофроа — каза учителката — иначе ще ви изпъдя навън!
	— Добре — заяви господин Буфидон — готов съм, можем да гасим осветлението.
	{img:77_ekran.png}
	— Моля, господин Дюбон, загасете осветлението — каза директорът.
	Бульона загаси осветлението и видяхме на екрана един кораб, обърнат наопаки, със сума ти хора с главите надолу.
	В залата се чу кикот, господин Буфидон помоли Бульона да светне пак, след което спря филма.
	{img:78_magare.png}
	— Моля да ме извините, господин директоре — каза господин Буфидон малко нервно — но наистина ми е трудно да се справя с този апарат.
	— Моля ви се — рече директорът.
	— Аз мога да ви обясня — обади се Жофроа — вкъщи…
	— Отивайте в ъгъла до екрана! — кресна директорът и Жофроа отиде.
	Господин Буфидон се почеса по главата, после пошепна нещо на ухото на директора, той извика Жофроа, а Жофроа — бива си го показа на господин Буфидон как да зареди филма правилно.
	— Добре — каза директорът на Жофроа — вървете да седнете при вашите другарчета.
	Жофроа беше адски горд, когато се върна при нас, но веднага се разсърди, понеже Клотер се беше настанил на неговото място.
	— Госпожице — каза Жофроа — Клотер е използвал, че бях зает да помагам за киното, и ми е заел мястото.
	— Седни в края на редицата, самохвалко! — извика Клотер.
	— И двамата ученици да застанат в ъглите от двете страни на екрана — каза директорът.
	— Ъъъ… Господин директоре — обади се господин Буфидон — може ли да накажете онзи, малкия, да застане в ъгъла до мен… Май е доста наясно с апарата.
	Жофроа и Клотер отидоха по ъглите, подир което Бульона угаси осветлението.
	Пак видяхме кораба, този път обърнат както трябва, и не беше толкова смешно. После господин Буфидон се прокашля и каза:
	— Качих се в Марсилия на голям пътнически кораб, който се отправи към Италия и Гърция, и ако продължавате да правите сенки с ръце по екрана, ще спра филма!
	Беше един от големите, който си правеше майтап — изобразяваше с пръсти заек и кон, адски гот, особено конят.
	— Запалете осветлението, господин Дюбон — извика директорът — нарушителят да стане.
	{img:79_zriteli.png}
	Бульона светна и Анян извика:
	— Госпожице! Клотер вече не е в ъгъла! Пак е на стола на Жофроа!
	— Я млъквай бе, портаджия — извика Клотер, а учителката го наказа да дойде в училище в четвъртък, макар да е почивен ден.
	Клотер се разплака и заяви, че филмът не му харесвал, предпочитал телевизията и щял да насини мутрата на Анян.
	— Тишина! — извика директорът. — Гасете, господин Дюбон.
	Бульона угаси осветлението и останахме на тъмно.
	— Светнете пак, моля ви се — рече господин Буфидон — не мога да включа това га… тази машина.
	Бульона светна пак и Алсест се оплака, че паузите стават прекалено много, а не се продавал сладолед както в истинските кина. За щастие той имаше две кифли с шоколад и един кроасан, та все някак щеше да издържи.
	— Гасете, май ще стане — каза господин Буфидон и Бульона угаси осветлението.
	Пак се наложи да гледаме кораба и господин Буфидон заразправя:
	— И така, качих се на голям пътнически кораб, който щеше да ме отведе в Италия, Гърция и Турция…
	Сега веселото беше, че корабът не се виждаше на екрана, а на стената отстрани.
	— Върнете ни парите за билетите! — извика един от големите с дебел глас.
	— Включете осветлението! — извика директорът.
	Бульона го включи. Господин Буфидон спря апарата и не изглеждаше хич доволен.
	— Стига толкова! — извика той. — Отказвам се да работя при подобни условия! Ако филмът не интересува никого, просто си го кажете!
	— Напълно сте прав, господин Буфидон — заяви директорът. — Колкото и интересен да е вашият филм, поведението на тези ученици е безобразно и ги предупреждавам, че при следващото провинение всички ще бъдат изключени!
	Настъпи зверска тишина, понеже всички разбрахме, че не е моментът да се правим на тарикати.
	{img:80_tarikati.png}
	— Добре — каза директорът. — Готов ли сте, Буфидон? Гасете. Гасете, Бул… господин Дюбон!
	Бульона угаси, всички останахме на тъмно и мълчахме. Беше малко страшно. После директорът рече:
	— Хайде, господин Буфидон, можете да започвате.
	Господин Буфидон обаче отвърна:
	— Не, не мога да започна! Гадната машина отказва да работи!
	— Светнете, господин Дюбон — каза директорът.
	— Няма как — отговори Бульона — май бушоните изгоряха.
	Така кинопрожекцията приключи. Обаче господин Буфидон е готин, обеща ни да опита пак друг път с думите:
	— Ще ви покажа този филм, когато си видите ушите!
	{img:81_korab_pateshestvie.png}


>	Баба
	{img:82_baba.png}
	Когато мама каза, че нейната майка ще прекара два дена с нас, бях много доволен, понеже наистина обичам баба. Баба е мила, подарява ми какво ли не, смее се на всичко, което казвам, и разправя, че съм много умен и много забавен и страшно приличам на мама, когато е била на моята възраст.
	И татко беше доволен, когато научи, че идва баба.
	— Браво! — каза той. — Браво, няма що! Много хубава новина, дума да няма! Браво!
	Действително аз малко се учудих, че татко е толкова доволен, защото той и баба малко се карат, когато се видят. Ама според мен е също както когато господин Бледюр, нашият съсед, се закача с татко. Всичко е на майтап.
	Баба пристигна вечерта. Когато позвъни, аз изтичах до вратата заедно е мама и баба влезе с куфара си.
	— Милинката ми! — каза баба и целуна мама. — Така се радвам да те видя!
	{img:83_gostenka.png}
	После баба ме взе на ръце, нацелува ме навсякъде по лицето, каза ми, че съм голямо момче, същински мъж и нейното бебче. Татко се приближи с вестника в ръка и баба му поднесе бузата си, а той я целуна много бързо — мляс.
	— Привет, зетко! — каза баба.
	— Здравейте, маминко — каза татко.
	Аз подскачах около баба и все гледах големия й куфар, понеже, като идва, баба винаги ми носи страхотни подаръци в куфара си.
	— Бабо, какво ми носиш? — попитах аз.
	Татко смръщи очи към мен.
	— Никола`! — рече ми той. — Що за поведение? Кой те възпита такъв?
	— Оставете го — отвърна баба — животът на горкото детенце не е толкова весел, редно е да го поглезим малко.
	— А, това е вярно! — заяви татко. — Подир всяко ваше посещение Никола` става абсолютен глезльо!
	Баба отвори куфара си и измъкна голяма кутия.
	— Ето, миличък — каза ми тя — отвори пакета, смятам, че ще ти хареса.
	Сума ти време ми трябваше, за да отворя пакета, заради канапите и хартиите, пък и като нямам търпение, треперя и не мога да развързвам възлите, а пък никога няма да се сетите какво имаше вътре: самолет! Жесток самолет! Със сума ти двигатели по крилата и с въртящи се перки.
	— И какво се казва в такъв случай? — попита мама.
	— Адски голям е — отговорих аз — такъв голям досега не съм имал!
	Баба се разсмя, каза, че съм много забавен, и ме целуна.
	Аз започнах да си играя със самолета. Виках „ррръммм“, тичах из хола и правех със самолета какви ли не движения. Татко отново бе седнал в креслото да си чете вестника и ми каза:
	— Никола`, прибери тази играчка! Имаш домашни за утре!
	— Е, нищо! — рече баба. — Оставете го да се позабавлява малко, горкото детенце не получава често такива играчки.
	— А какво ще прави горкото детенце, като порасне и заради вас е останало невежа? — попита татко.
	— Сигурно ще стане зет — отвърна баба.
	Мама влезе в хола с чаши чай на поднос. Мама не обича да оставя баба дълго време насаме с татко. Май е така заради караниците.
	С чая мама донесе един сладкиш на резени, който беше малко като козунак, макар да нямаше същия вкус, но пак беше хубав. Попитах мама може ли да си хапна малко сладкиш, а мама отговори, че не бивало, щял съм да си разваля вечерята. Канех се пак да си поиграя със самолета, обаче баба настоя:
	— О, нека да си вземе едно-две резенчета, какво ще му стане!
	Татко изгледа баба, стана целият червен, а мама много бързо ми даде един резен от сладкиша и ми каза да вървя да си играя в моята стая.
	— Не се виждам често с единственото си внуче — обади се баба — и не разбирам защо трябва то да бъде отпращано в стаята си, щом пристигна.
	— Ама, мамо — каза мама.
	{img:84_bonboni.png}
	— Остави — каза татко — виждаш, че го прави нарочно.
	— Ти ми обеща — рече мама на татко.
	— Е, какво пък, има ли значение — заяви баба — аз съм само една нещастна стара жена, която никой не обича, разбрах отлично, ще си отида вкъщи и няма да ме видите повече!
	Мама и баба започнаха да плачат, татко се качи в стаята си, а аз си взех още един резен сладкиш.
	Баба и мама бързо спряха да плачат.
	— Ще отида да видя какво става с печеното — каза мама и отиде в кухнята.
	Аз останах сам с баба, тя ме взе на коленете си, накара ме да оставя самолета върху масата, понеже й пъхнах едната перка в ухото, и ме попита дали се уча добре в училище и дали съм послушен, и какъв искам да стана, като порасна, и дали искам да опитам бонбоните, дето ги носи в чантата си. Аз й отговорих, че уча доста, че съм сравнително послушен, че искам да стана летец и че ако има бонбони, то — да, искам.
	В чантата на баба имаше сума ти бонбони — шоколадови и карамел му. Много е готина баба. Аз си обичам татко и мама, ама те никога не ми дават толкова бонбони. Жалко, че баба не идва по-често у дома.
	Беше дошло време за вечеря и татко пак слезе в хола. Аз бях изял бонбоните и странно — не ми се играеше вече толкова със самолета. В устата ми сладнеше и малко ме приболяваше коремът.
	— Можем да вечеряме — каза мама.
	Седнахме на масата в трапезарията. Мама беше приготвила страхотно ядене, със сума ти ордьоври и с майонеза, аз много я обичам. Обаче сега не знам защо хич не бях гладен и рисувах с вилицата по майонезата в чинията.
	— Хайде, хапни си малко, да зарадваш баба — рече баба.
	— Не бива да го насилваме — намеси се татко — според всички лекари…
	— Лекари! Лекари! — извика баба. — Че какво разбират лекарите? Отгледала съм три деца и никога не съм си имала неприятности с тях!
	— Може би сте си нямали маминка — отвърна татко.
	— Нося печеното — каза мама. — Побързай, Никола`, тебе чакаме!
	— И дъвчи хубаво — добави баба.
	Когато се навечеряхме, мама ме изпрати веднага да си легна и ми стана много лошо. Ама много, много лошо. Както след банкета по случай първото причастие на моя братовчед Бертен, когато чичо Силвер настоя да ми дадат от гъшия дроб, че нямало как да ми навреди, пък той ми навреди. Наложи се татко да стане през нощта и да вика доктора, а той дойде и каза, че не било нищо опасно — просто лошо храносмилане, трябвало да попазя диета няколко дни.
	Стори ми се обаче, че на татко хич не му хареса, дето баба заяви, че щяла да остане няколко дни допълнително с нас, за да се погрижи за моята диета.
	— Нямам ви доверие с какво храните горкото детенце — рече баба.
	{img:85_shisheta.png}
