	Един вълк срещнал агне, което се било отклонило от стадото, и решил да не действа с насилие, а да намери някакъв предлог, за да му докаже, че е в правото си да го изяде. Той се обърнал към него:
	— Ей ти! Миналата година ти грубо ме оскърби.
	— Как така! — изблеяло агнето с печален глас. — Тогава аз не съм бил роден.
	После вълкът казал:
	— Ти пасеш на моето пасбище.
	— Не, драги господине — отвърнало агнето, — аз още не съм вкусвал трева.
	Вълкът отново казал:
	— Пиеш ми от извора.
	— Не — възкликнало агнето, — аз никога не съм пил вода, защото все още млякото на майка ми е и храна, и питие за мен.
	Тогава вълкът го сграбчил и го изял, като казал:
	— Е, аз няма да остана без вечеря, въпреки че ти отхвърли всичките ми обвинения.


	_Тиранинът винаги ще намери предлог за своята тирания._
	{img:vylk_i_agne.png|Вълк и агне}
