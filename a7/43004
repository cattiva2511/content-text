	Надомъкнала мечката мъх и листа в бърлогата си, легнала в тъмния кът и заспала.
	Толкова дълбоко заспала, че не видяла кога паднал сняг, не чула как виелиците виели над гората, как старите ели и кедри пращели от студ.
	Всичко проспала мечката.
	А когато се издигнало над тайгата пролетното слънчице, като стопило снега и първото ручейче захванало да си пробива път, мечката се пробудила.
	Измъкнала се от бърлогата и седнала на един пън…
	Трие си очите с лапите, протяга се и ръмжи:
	— Пролет, пролет, а няма какво да ям! Какво ще правя?
	Много се искало на мечката да яде. Цяла зима нищо не била сложила в устата си. Не е чудно, че огладняла.
	Тръгнала да подири някаква храна.
	Наоколо само сняг. Нито стръкче зелена тревица. Няма скоро да узрее мечето ядене — ягодите и орехите.
	Върви мечката из гората и се клати от хълбок на хълбок. По едно време гледа — изправен пън, а под него мърда нещо живо.
	Мечката сграбчила пъна с лапите си — опитала се да го отмести, но не могла… Пънът бил здрав, чепат, а силите на Мецана не стигали.
	Дори заревала от яд:
	— Има ли тука жива душа? Излизай!
	Тогава изпод пъна изскочило едно жълто зверче — бурундук*. Той също спал цяла зима в дупката си под корените.
	[* Бурундук — дребен гризач, приличен на катеричка.]
	Погледнал мъничкият бурундук — пред него стои мечка — голяма, страшна — и реве.
	Зачудил се бурундукът:
	— Бабо Мецо, ами ти защо си такава сърдита?
	— Защото съм гладна! Цяла зима нищо не съм яла. Нямаш ли нещо?
	— Ей сега ще ти донеса — казал бурундукът.
	Мушнал се в килера си, където имало скътана храна още от есента, и изнесъл сладки коренчета.
	— Яж, Бабо Мецо!
	Мечката си хапнала и поомекнала.
	— Благодаря ти, Бурундуче! Мъничко животно си ти, но си добро!
	И мечката погалила с лапата си бурундука по гърба. Внимателно го погалила, ласкаво, но върху жълтата козина на бурундука все пак се появили тъмни ивички от мечите пръсти.
	Появили се — и тъй си останали.
	Оттогава всички бурундуци имат такива ивички по гърбовете си.
	И когато другите животни ги питат:
	— Защо вие, бурундуците, имате козина на ивици?
	Те отговарят:
	— Защото Баба Меца ни погали.
