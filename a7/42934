>	Бележка на автора

	Думата „душа“ е излязла от употреба. Пропъдена е от всеки сериозен литературен речник. Превърнала се е в нещо като архаизъм, в някаква лирично говореща вехтория, чието начало тръгва от един човешки „Свети Сюлпис“. Минало й е времето, както се казва.
	Употребата на изрази като „благородна душа“, „република на благородните души“ и т.н. с подигравателен и негативен смисъл се среща през трийсетте години на века. Тази употреба става повсеместна. Връзката с известната реплика „Когато чуя думата «култура», се хващам за кобура“ на нацистите е явна, както и с остроумната бележка на Максим Горки по повод на „лиричните клоуни, които играят своя «номер» на толерантност и идеализъм върху арената на капиталистическия цирк“. Би било интересно да разберем какво щеше да е мнението на Горки през 1977 година за съветските дисиденти, които играят същия „номер“ върху арената на марксисткия цирк.
	Този подигравателен тон, с който се отнасят към думата „душа“ е имал неособено силен ефект, който обаче не е за пренебрегване и който е оказал влияние в подготвянето на почвата за хитлеристките и сталинските погроми, както и за Гулаг. Той е в сила и днес. След последната война предпочитаният обект на присмех у нас бе Албер Камю. В САЩ еквивалентният израз за подигравка е „bleeding hearts“, т.е. „кървящи сърца“. Употребата му се среща при т.нар. лов на „сантиментализъм“ — оздравителна практика, така любима на американските интелектуалци. В мъжките среди на Френския парламент изразът „душевни състояния“ се употребява често в същия лукав смисъл, за да се изобличи врякащият и муден свят на съзнанията. Това оръжие, обект на толкова подигравки, намира съвсем естествено своето място в един арсенал, за който могат като встъпление да служат думите на Мишел Фуко: „Човекът е едно скорошно изобретение, чието начало археологията на нашата мисъл открива без затруднения в настоящия момент. А може би там е и неговата близка смърт“.
	Не съм изкушен от религията. По-точно казано, тя свършва при мен до любовта, и то в най-земния й вид. Ако трябва да дам определение на душата бих казал, че за мен тя е мобилизиращото начало и по-точно, тя е представата, която човек си създава за самия себе си, за своето достойнство и за своята „чест“ — още една дума, станала табу. Бих прибавил още, че съществуването на тази сила, оставила след себе си толкова шедьоври и пленявана в толкова гулази, е една динамична величина на живота, която идеологията и техниката си оспорват, когато става въпрос за нейното поробване и експлоатация.
	Днес отвсякъде се чуват запитвания — като изключим истинските вопли на философско отчаяние — относно индивидуалното затваряне и „преработване“ на душата вътре в самата система на обществото и на техниката, на която система сме едновременно създатели, компоненти, „енергийни доставчици“ — и отпадъци.
	В романа, който ще прочетете, се опитах да покажа този двояк смисъл — ние сме създатели, но и отпадъци на една система — и да го представя визуално, в известна степен, в интуитивната форма на образен разказ.
	Няколкото факта от екологично естество, на които се позовавам, са подкрепени от голяма и лесна за намиране документация. Не исках да претрупвам с нея разказа, защото тази област е добре позната на всеки.
	Може би някои ще открият в романа ми необоснована атака и ретроградно заставане срещу науката и учените. Ще сгрешите, ако мислите така. Парадоксът на науката, както съм го показал на тези страници е, че има само един отговор на вредите и опасностите от нея — още повече наука.
	Конференцията на специалистите по ядрена енергия през септември 1977 година в Истанбул въведе в употреба понятието „гориво на бъдещето“, което бе широко използвано, когато се говореше за плутония.
	Бих искал читателят да прочете тази книга с усмивка. Защото, разбира се, тя служи само за развлечение.
@	Ромен Гари
@@	Симарон, септември, 1977

>	Част първа
>	„Гориво на бъдещето“

>>	I

	Римското небе бе синьо и един висок млад американец с брада и очила — за когото няма да говорим повече — съзерцавайки застиналия лазур, каза на силно русата си приятелка: „В това небе има повече студена проницателност, отколкото емоция“. Вятърът караше да плющи бяло-жълтото знаме на швейцарския пост пред бронзовата врата, където свършва италианското и започва християнското Кралство; Папа Йоан XXIII даваше благословията си на вярващите и на тълпата туристи, дошли в качеството си на любопитни наблюдатели на спектакъла на площада, на който преди деветнайсет века Свети Петър бе предал богу дух на кръста.
	Бе кучешки студ.
	Допреди няколко минути Светият Отец се разхождаше из стаята си по дълги гащета и пантофи, след което се обърна към частния си секретар с думите:
	— Когато човек остарява, всяка сутрин се събужда с усещането, че парното не работи…
	При последната дума на Deo gratias* дузина гълъби излетяха от тълпата. Този жест бе искрено свидетелство за вярата на братята посетители от ордена на Свети Андрей, място, което бе ценено като свято от свещеничеството.
	[* Да благодарим на Бога. — Б.пр.]
	Монсеньор Домани точно в този момент бе застанал зад Йоан XXIII и бе сключил длани, знак, повече за навик, отколкото израз на молитва. Кардинал Осело стоеше леко назад и вляво, както и Сеньор Деси, архитектът, който идваше, за да се види с Негово Високопреосвещенство във връзка с различни обновителни строежи на Ватикана.
	Светият Отец бе приключил молитвата си и очертаваше знака на кръста, когато вдигнатата му ръка застина във въздуха. Той се наклони напред, хвана се за перилата и високоговорителите предадоха в четирите посоки ужасения му шепот.
	— Но защо… защо?
	Монсеньор Домани и Кардинал Осело се втурнаха към него, опасявайки се от прилошаване на Първосвещеника, чието здраве от известно време даваше сериозни основания за безпокойство.
	— Пресвета Дево! Помощ!
	Един мъж си проправяше път през тълпата от вярващи, като залиташе, блъскайки хората по пътя си, но тъй като изблиците на екзалтирана вярност бяха честа практика по тези места, никой не му обърна внимание.
	Трите изстрела отекнаха в момента, в който непознатият стигна до колонадата на Бернини*, под прозореца на Първосвещеника. Той се свлече върху мраморните стъпала, стискайки за известно време в ръката си кожена чанта. Светият Отец по-късно каза на приближените си, че е имал неприятната участ да забележи този, който е стрелял откъм коленичилата група от черни поклонници от Фатима, но Божието проклятие го бе накарало начаса да го изгуби от поглед в множеството от развълнувани движещи се маси. Вестниците описаха люшкащите се тълпи: „Възползвайки се от паниката, убиецът бе успял да избяга“.
	[* Жан Лоренцо Бернини (1598–1680) — италиански художник, архитект и скулптор, наречен втори Микеланджело. — Б.пр.]
	Монсеньор Домани прояви завидно присъствие на духа — той затвори прозореца и дръпна пердетата.
	Няколко минути по-късно по заповед на Светия Отец той се надвеси над непознатия. След известно време секретарят довери на своя изповедник твърде неуместната от християнска гледна точка мисъл, която бе преминала през неговото съзнание — нещастникът наистина би могъл да избере друго място, за да бъде убит.
	Човекът все още беше жив. Широко отворените му очи поразиха с израза си Монсеньор Домани. Никога по-рано не бе виждал, и силно се надяваше да не види повече, толкова ужас в очите на един умиращ.
	Старата кожена чанта, която бе изтървал, след като третият куршум го порази, лежеше до него.
	Нямаше вид на повече от 70-годишен. Въпреки възрастта чертите му издаваха красота, в която младият духовник разпозна отражението на възвишени мисли. Бялата гъста коса бе от онези, които в Италия бяха дали основание носителят им да бъде наречен „учителю“. На ревера на сакото му секретарят разпозна знака на големия кръст на Почетния легион, най-високото отличие, което Франция можеше да даде на един от синовете си.
	_Що се отнася до един друг детайл, който забеляза, Монсеньор Домани го прие за оптическа илюзия и го забрави начаса_.
	Докато се навеждаше над умиращия, последният се опита да проговори:
	— _Душевно гориво… Йоан XXIII… само той… душевно гориво…_
	— Да, синко — каза Монсеньор Домани със сплетени пръсти, кимайки утвърдително с глава, защото бе ясно, че последните мисли на нещастника поемаха по добър път.
	За съжаление, няколкото думи, които непознатият произнесе, изглеждаха лишени от смисъл.
	— _Енергия… крайното решение… горивото на бъдещето…_
	— Да, синко — каза Монсеньор Домани с успокоителен глас.
	Бедният човечец издъхваше, освен ако не се оживеше от нещо политическо, което често отвеждаше до същия трагичен край.
	— _Йоан XXIII… нашият безсмъртен дъх…_
	С последно и върховно усилие той протегна кожената чанта към младия духовник, сякаш за да му покаже, че тя съдържа нашия безсмъртен дъх и че той искрено желае този дъх да бъде лично връчен на Светия Отец.
	След което издъхна.
	Монсеньор Домани наведе глава, но тъй като започна да се моли, отново усети някаква странна оптическа измама.
	_Чантата пулсираше_.
	Както шепнеше молитвата си, секретарят на Папата нервно потръпна.
	Не беше илюзия.
	Старата кожена чанта пулсираше, за добро или за зло. Пулсираше равномерно, нещо като… да, като… биенето на сърце. Отначало Монсеньор Домани си помисли, че в чантата има уловено животинче, което иска да се освободи, но равномерното пулсиране показваше, че става въпрос по-скоро за механизъм. Бомба, внезапно си помисли той и скочи енергично, смятайки, че е по-разумно веднага да напусне мястото. Може би беше адска машина, предназначена за Светия Отец. Терористични атентати ставаха често в Италия.
	След половин час капитан Гучиони от службата за сигурност към Ватикана информира секретаря, че жертвата е професор Голдън-Майер, ръководител на катедрата по цивилизация в Колеж дьо Франс. Що се отнася до съдържанието на чантата, то се оказа съвсем безобидно — пластмасова запалка от най-простите и една механична играчка, нещо като топче за пинг-понг, което изглежда бе задвижвано от вътрешен механизъм, и това обясняваше пулсиращите движения. Поставена на земята, топката започваше да се издига вертикално на около половин метър височина от земята, като не спираше да подскача. Тези безобидни джаджи изглежда бяха купени от многоуважаемия посетител в качеството им на подаръци за неговите внуци.
	Имаше и плик, адресиран до Светия Отец.
	Наистина, беше трудно да се проумее защо толкова известен професор от Колеж дьо Франс, при това евреин и един от най-търсените преподаватели, бе проявил такава упоритост, за да умолява в предсмъртния си час Монсеньор Домани да предаде топче от пинг-понг и запалка на Негово Светейшество Папа Йоан XXIII. Беше трудно за проумяване и защо го бяха преследвали и убили — сякаш за да спрат предаването на тези незначителни предмети на папата. Монсеньор Домани заключи, че убийството няма никаква връзка със съдържанието на чантата и че е по-добре да се остави грижата за тази афера на полицията.
	Той се отправи към Светия Отец, за да го информира за случилото се. Йоан XXIII бе седнал зад бюрото си и изглеждаше мрачен и унил. Убийството, извършено пред очите му, го бе развълнувало искрено. Той изслуша разказа на своя секретар, накара го да се информира за съдържанието на чантата и да го държи в течение на следващите събития по случая.


>>	II

	Монсеньор Домани работеше до късно. Беше един след полунощ. Той привършваше с преглеждането на разходите на сестра Мария, старата прислужница на Папата, записани в един бележник, оставен на масичка до възглавницата й, когато внезапно го обзе потискащо чувство, последвано от страх. Студени капчици пот избиха по челото му — почувства, че всеки момент ще припадне. Монсеньор Домани протегна ръка към гарафата с вода и в мига на изхлопването на сърцето му като ехо — или може би като причина и основание — отговори едно второ изхлопване, равномерно и приглушено, но този път отвън. Той се обърна по посока на шума и на фотьойла до камината видя старата чанта от ръждива кожа, която имаше толкова академичен и почти човешки, поради износването, вид. Тя бе донесена от службите за сигурност, след като провериха съдържанието й. Чантата пулсираше. Gadgeto*, спомни си Монсеньор Домани. Усмихна се, след което се успокои, обяснявайки внезапната си уплаха с преумората и силните емоции от деня.
	[* Джаджата — (ит.). — Б.пр.]
	Отиде да вземе папката с документите, след което се излегна и подлагайки си възглавница, се намести удобно със свити крака. Във външния джоб на кожената чанта откри жълт плик и го остави настрана. После, тъй като кожената чанта мърдаше по-скоро някак несериозно и като жива, той не без известно колебание плъзна ръката си в основната преграда и извади пластмасовата запалка в перленобял цвят. Почувства се окуражен поради смелостта, която прояви, и тогава извади и другия предмет, който службата за сигурност бе описала така — топка за пинг-понг, направена от същия седефен материал като запалката. Топката начаса избяга от ръката му и падна на пода, където започна да подскача вертикално със забележителна точност, достигайки при всеки отскок една и съща височина.
	Монсеньор Домани си взе цигара — позволяваше си по една всеки път, когато работеше до късно — и я приближи към запалката, която държеше в ръка. Пластмасата бе топла и приятна на допир и произвеждаше оранжев пламък. Като всички машинарийки за по две су, помисли си Монсеньор Домани, издишвайки дима, само че… да, той не се лъжеше — запалката също туптеше, нещо като вътрешно пулсиране… тик-так… тик-так… Днес всичко е електроника, помисли Монсеньор Домани. Не би се учудил, ако това бе запалка без гориво, само с една миниатюрна батерия. Той погледна за миг малкото пламъче, после я угаси, постави предмета на масата до себе си и разкъса плика, в който имаше свитък с документи. Прелисти ги набързо и видя само диаграми и математически формули. Интересно. Може би ставаше въпрос за ново обръщение за борба срещу замърсяването, защото днес всеки се вълнуваше от това. Писмо, написано на френски език с едър, наклонен и нервен почерк, бе прикрепено към връзката с документи. Писмото започваше с думите: _„Отче наш!“_ Младият духовник зачете.
	Огънят приятно гореше в камината. Малката перлена топка подскачаше равномерно по средата на стаята. Четейки, секретарят небрежно си играеше със запалката и красивият оранжев пламък изскачаше косо при най-лекото натискане на пръстите.
	_„Едно последно влошаване, необратимо при това… Апотеоз на една цивилизация, посветила се изцяло на култа към силата и на подчиняването на човека.“_
	Още един от онези манифести, помисли Монсеньор Домани. Светият Отец ги получаваше всеки ден.
	Монсеньор Домани бе слаб мъж с остри черти и буден поглед. Преди година бе завършил Академията по дипломация към Ватикана и бе препоръчан на Папа Йоан XXIII, който търсеше секретар. Причината за това се коренеше в особената му интелигентност, работоспособност и преданост. Чертите му напомняха слабо тези на Папа Пий XII, на когото беше потомък, тъй като произхождаше от род на братовчеди на Понтифа. Нямаше съмнение, че той несъзнателно повтаря някои движения и реакции на големия, аскетичен по характер и консервативен по дух Понтиф. Монсеньор Домани беше в известна степен в плен на подобна праволинейност, безспорно белег на пламенна преданост. Имаше склонност да вдига ръце към небето при всеки повод и да долепя длани в израз на недоволство, към което се прибавяха изблици на италианска енергичност, както и белези на лесно изпадаща в ужас мисъл. Монахините, които се мотаеха около печките на Папата бяха на мнение, че povero* трябва да напълнее поне с двайсет килограма, за да има вид на зрял мъж.
	[* Бедничкият — (ит.). — Б.пр.]
	Трябваха му цели пет минути, за да проумее напълно смисъла на това, което четеше.
	Лицето му придоби сивкав оттенък. Издаде глух стон и захвърли надалеч, сякаш се бе опарил, запалката, която държеше в ръка. Скочи в леглото и се долепи до стената със зейнала уста и с хриптящо дишане, а ужасеният му поглед се местеше от малкото оранжево пламъче на запалката, която продължаваше да гори до… топката, която подскачаше неуморно на паркета… Притъмня му и той припадна.
	Когато се свести, Монсеньор Домани се намери проснат на земята до леглото, с лице на сантиметър от пламъка на запалката. Протегна ръка, хвана запалката и я угаси. По-късно трябваше да признае, че това бе най-смелото действие — и може би най-християнското — в живота му.
	Тогава забеляза малката бяла топка, която продължаваше неуморно подскачането си на паркета и сега, като знаеше вече за какво става въпрос, му се стори, че тя играе така, сякаш за да привлече вниманието му. Имаше чувството, че силата, която я задвижваше, го викаше на помощ и безнадеждно се опитваше да се освободи.
	Монсеньор Домани бързо скочи. Захвърли връзката документи и забърза навън. Нощните пазачи го забелязаха да минава по коридорите на горните етажи, блъскайки се в стените като подплашено птиче. Докато тичаше с широко отворени очи, устните му шептяха молитва толкова страстно, че в момента, в който достигна покоите на Първосвещеника, на младия духовник му се стори, че никога преди не се е молил истински.


>>	III

	Той вдигна очи, затвори отново книгата — _Без родина_ на Кресински — и я изненада за пореден път, когато бе изпаднала в дълбок пристъп на християнско милосърдие. Простряна на леглото, с открити гърди и със сълзи на очи, тя гледаше малката перлена топка със смесица от милосърдие, страдание и любов, които толкова художници бяха използвали при изобразяването на Мария Магдалена, седнала под Кръста. Този поглед изразяваше двеста години на мозъчно промиване.
	— Слушай, Мей, стига толкова. Остави. Колко пъти още трябва да ти го повтарям? Това е само предмет. Технологична хитринка.
	Той все още имаше право на един от онези ранени погледи, които всеки път му придаваха вид на палач на деца.
	Матийо хвърли книгата и седна на леглото.
	— Мей, това е предмет. Знаеш добрата стара френска дума — джаджа. Единственото нещо вътре в нея е енергията.
	— Да, знам това. Знам и какъв вид енергия е това. _Кой е вътре_, Марк? Кой е този човечец, чийто безсмъртен дъх сте откраднали, вие, бандата мръсници? Кой е донорът?
	— По дяволите!
	— Това все пак идва от някого, нали? Кой е донорът?
	— Жан Питар, щом толкова държиш да знаеш.
	— О, Господи! Жан бе най-добрият ми приятел и ти ще ми…
	Той затвори очи. Търпение с тази глупачка, която обичаше по неясни нему причини, по _сантиментални_, в крайна сметка, основания. Имаше нужда най-вече от търпение, а точно търпението му липсваше най-много.
	— Получи ли разрешението на семейството?
	— А ти за какво си мислиш, че става въпрос, повлекана такава? За присаждане на органи ли?
	— Жан даде ли ти съгласието си?
	— Нямаше време. Все още беше жив, когато го закараха в болницата, и аз хукнах натам. Той беше приятел, все пак. Естествено, взех със себе си един уред за улавяне. Жан бе абсолютен атеист, все пак. При това бе и учен, следователно…
	— Зададе ли му въпроса?
	— Не, разбира се, все пак има въпроси, които вече не се задават в научните среди, такива за „душата“, например. „Душата“… „Нашият безсмъртен дъх“… Целият този средновековен речник… който остава във времето на волските коли. Става дума за енергия. За това, което наричат „горивото на бъдещето“ — казано на езика на ядрената физика. Чувала ли си да се говори за енергийна криза? Добре. Намерихме нов източник на енергия, който не струва нищо, който е тук и може да се улови и който е практически неизчерпаем и неунищожим. Това е всичко. Явно в момента, в който употребиш емоционалния речник от миналото, ти си създаваш неразрешими проблеми. Въпросът за душата не може да се постави тук поради върховното основание, че става дума за наука. Дори екологичните движения няма за какво да си дерат гърлата — чисто е. Няма замърсяване, няма радиоактивност, няма заплаха за околната среда. Има психически последици, но ние работим по тях. Те би трябвало да изчезнат с привикването. Тук се крие една невероятна възхождаща нагоре сила, която ние, от Колеж дьо Франс, първи успяхме да уловим. Поезията, Мей, писнало ни е от нея. В момента, в който цивилизацията има нужда от всичките си ресурси и в който те се изчерпват много бързо, ние успяхме да създадем метод, позволяващ прекратяване на пилеенето на енергия, нещо, което се случва от началото на света. Намираме се в началото на нова ера на неподозиран възход, който ще сложи край на всички материални проблеми на земята, а ти…
	Беше безполезно. Всичко, което можеше да каже по въпроса, се сблъскваше с хилядолетни предразсъдъци. У Мей имаше нещо животинско, инстинктивно, първично и непобедимо, което като че ли бе специално направено да се противопоставя на щурма на човешкия гений. Кортексът, последният появил се от двата ни мозъка, не успяваше все още да доминира животинския мозък, инстинктивния, първичния, по-стария от него с няколко милиона години. Оставаше все още огромна работа за вършене, за да се освободим от нашата първична природа. Физиката на тази двайсетгодишна бивша стриптийзьорка от Тексас, която беше прибрал от един нощен бар, особено изобилието от гръд, ханш и заоблености, криеха нещо архаично, примитивно, което синевата на погледа идваше да подчертае със своеобразна първична непорочност. Може би именно тук — в непорочността — трябваше да се търси основанието, поради което така силно се беше привързал към нея. „Непорочност“ му звучеше освежаващо. Често, когато срещнеше погледа й, изпълнен с такава наивност, от която сърцето се размеква — още едно консервативно клише — в съзнанието му изплуваха ето тези стихове на Йейтс:
P>
	Мечтая за лицето, което имах
	преди началото на света…
P$
	Ох! Носталгията по корените. Разбира се, можеш малко да се заблудиш, да се отклониш от пътя, и младите еколози, както днес наричаха тези непокорни хора, които мечтаеха за Бог знае каква промяна, може би имаха известно основание.
	— Принципът е същият като при зеления боб от сорта „мексикански скачач“. В него има едно малко нещо и това е червей, който се гърчи във вътрешността и иска да се освободи. Това е известно на всички деца. Когато червеят умре, бобът е само едно малко неодушевено парче материя и това е вече тъжно.
	Тя не слушаше. Облегната на единия си лакът, с гъста руса коса, която падаше върху бузите и раменете, Мей продължаваше да следва с _християнски_ поглед — да, нямаше друга дума — отскоците на малкото технологично чудо, плод на толкова усилия, едновременно първо неразбираемо проговаряне на една нова епоха и триумфален завършек от една цивилизация.
	— Pobrecito* — промълви тя.
	[* Бедният (исп.). — Б.пр.]
	В детството си бе имала мексиканка за гувернантка.
	Матийо седеше на леглото по панталона от пижамата си, гол до кръста, с разрошена коса и търсеше отчаяно прости и успокоителни думи, които обстоятелствата изискваха. Цялата тази работа бе просто въпрос на терминология. Никога не би трябвало да се използват думи като „свръх генератор“, „поединично затваряне“ или „преработване на отпадъци“, които много напомняха на концентрационния свят и на Гулаг. Бяха привлекли Голдън-Майер към разработките си, като го помолиха да изследва отживелиците в един старомоден речник и да им подскаже нова терминология, пасваща на духа на времето. За нещастие, старият професор по цивилизация от Колеж дьо Франс сам се оказа един динозавър, непоправимо сраснал се с отминалите вярвания. След една нервна депресия, той бе сметнал за най-уместно да хукне към Рим, за да информира Папата относно „крайното решение“ на проблема за подготвящата се енергия. Бяха го убили, защото нито САЩ, нито СССР, нито някоя друга от така наречените „ядрени сили“ не бе готова да застане лице в лице с последиците от едно такова откритие: трябваше на всяка цена да се неутрализира намесата на Йоан XXIII, чието влияние можеше да се окаже решаващо, като се има предвид объркването сред духовете, което цареше в сферата на ядрената енергия. Всички експерти бяха единодушни: необходима бе продължителна кампания за информиране и убеждаване, работа по възпитаването и формирането на положителна нагласа. В противен случай никой не би могъл да предвиди докъде би стигнала паниката и бунтът на неподготвените мозъци. Веднъж преодолени предразсъдъците, единственият въпрос, който оставаше, безспорно бе този за „standing“*. По-точно въпросът за посмъртното предназначение на енергията на всеки човек. Неминуемо в началото, особено в демократичните страни, донорите биха искали да разберат своето предназначение, да знаят дали техните енергетични доставки биха послужили, за да се задвижи мотора на един ролс-ройс или на помпа за тоалетни отпадъци. Нещо като класова борба, така да се каже. Свободният Запад безспорно би се съобразявал повече с предпочитанията на всеки относно рециклирането и преработката, отколкото в източните страни, както бе в случая. Но това вече не бе проблем на учените.
	[* Съпротивление (англ.). — Б.пр.]
	— Pobrecito…
	Тя не сваляше очи от малката топка.
	Никога не би отворил дума пред нея за това, но не можа да се сдържи поради опиянението от победата. Когато обичаш жена, дори и една глупачка, нормално е да искаш да споделяш с нея радостите и болките си. Една вечер той донесе тази играчка от лабораторията: беше една от първите части, които успя да завърши. Мислеше, че това би я развеселило. Имаше нужда от малко одобрение, все пак. Човешко е, както се казва. Добре, той не бе започнал дискусия със самия себе си, за да разбере кое е хуманно и кое не е. Още щом реши да говори с нея, той се натъкна на нещо като тотално неразбиране, нещо подобно на животински ужас, на най-грозно суеверие и на клишета от най-изостаналия религиозен речник. И оттогава продължаваше хистерията, молитвите и успокоителните с пълни шепи.
	Тя имаше най-хубавото тяло, което някога бе виждал, но всичко останало бе еволюирало приблизително колкото и Библията.
	— Ти си един красив мръсник, Марк. Всички сте мръсници там, с вашия плутоний, с вашите свръх генератори и с вашата преработка на отпадъци — отпадъците сме ние — но ти си по-гениален от останалите, ти си най-красивият мръсник от всички…
	— Остави ме на мира с твоите глупости, Мей. Ще свикнеш като всички и накрая дори няма да забелязваш случилото се.
	Той влезе в кухнята и постави три филии хляб върху новата скара, която откри в лабораторията: чу се мигновено свистене и изведнъж скарата, заедно с филиите вътре, се превърна в смърдяща лава. Остана непокътната само малката седефена батерия, която искреше със слаба светлина.
	Проклетият въпрос за контрола бе истински препъникамък. Руснаците ги бяха изпреварили в тази област. От шест месеца неговият екип напразно търсеше решение на проблема за разпадането: елементът изглеждаше неделим. Те все не успяваха да разрушат целостта му, да проникнат в него и да го разделят на части, за да постигнат порции физична сила, която да може да се приспособява за различни нужди. Сблъскваха се със своего рода упоритост.
	Отново технологията. Технологията беше дупката в задника на науката.


>>	IV

	Флорентинската библиотека се намира на втория етаж на Ватикана и на няколко стъпки от частните покои на Папата. На стената срещу входа картина на Белини представяше гледка към Тибър, такава, каквато се открива и днес от един от прозорците: пейзажът с неговите църкви, заоблени куполи, кръстове в небето и римски руини, продължаваше да олицетворява вярно миналото, което художникът беше обезсмъртил.
	Единствената друга картина на стените, позната под името _Мадоната на рибарите_, творба от неизвестен автор от XVI век, бе неотдавнашна придобивка — подарък от сдружението на рибарите от Фиезола на папа Йоан XXIII.
	От смъртта на великия Първосвещеник преди два дни — кардинал Сандом бе убеден, че той е умрял от мъка, убит от отвратителното нещо — теологичната комисия, която Светият Отец бе свикал само няколко часа преди да предаде душа, заседаваше непрекъснато.
	Кардинал Сандом, прелат на Галите, гледаше втренчено с неподвижен поглед Светата Дева. Той се опитваше да успокои по този начин вътрешното кипене или яда си и възмущението си, и разяждащият го хумор, почти отмъстителен се преплиташе с нещо, което силно приличаше на неясно задоволство: винаги бе твърдял, че тази история ще свърши така.
	Дори извън документите, които имаше пред очите си, беше достатъчно човек да не е сляп и глух, за да узнае ставащото от единия до другия край на света, а ставащото бе именно _това_.
	Той хвърли един поглед на топката, която подскачаше до запалката по средата на голямата кръгла маса от махагоново дърво пред застиналите или студени погледи на прелатите, и се усмихна в брадата си. Надяваше се, че „силата“, която го задвижваше или „енергията“, както се казваше в документите, бе тази на учен — за предпочитане на един от „бащите“, както твърдеше съответния израз, на ядрената бомба. В началото на заседанието той не се поколеба да вземе запалката и да я запали: надяваше се да чуе скърцане отвътре.
	Говореше се, че прелатът на Галите е „примитивен човек на вярата“. Де Гол беше изказал по негов адрес следната остроумна забележка: „Кардиналът е човек на превъзходния съвет, особено… когато не му го искат“. Беше на седемдесет и пет години без никаква следа от посребряване на косите. Единственият белег на остаряването бе нарастващото нетърпение по повод на преходните неща — държеше бързо да му ги връщат. Погледът изразяваше радост, която никакво съмнение, нито въпрос без отговор не можеха да помрачат. Йоан XXIII често го упрекваше, че любовта му е по-скоро изискваща, отколкото опрощаваща, по-скоро белязана от строгост, отколкото от опрощение. Твърде праволинеен, той никога не бе възприеман като евентуален бъдещ папа: там, където имаше място за дипломация и компромис, нямаше място за Сандом.
	Бяха седмина, събрали се в съкратен състав на съвет около кардинал Монтини: Сандом от Франция, Сютенс от Фландрия, Халер от Германия, Полдинг от САЩ, Хаас, генералът на Йезуитите и францисканецът Буоминари, обикновен монах от Компостела, чиито съвети папа Йоан XXIII изслушваше на драго сърце, защото откриваше в тях простотата и смирението на един глас, който никаква диалектическа изкусност все още не бе деформирала. Отдясно на Монтини седеше Халер от Германия, на осемдесет и две години, имаше почти призрачно присъствие: белотата на много старите хора и на много младите катедрали.
	Докладът на теологическата комисия бе готов. Оставаше само да постигнат единодушието, винаги търсено в лоното на Църквата. Документът бе изготвен с крайна предпазливост. За примата на Галите тази бдителност вече издаваше възможното отсрочване и капитулация. Времето не беше подходящо за показване на опитност и дипломация, а по-скоро за мълнии и анатема. Бе трудно да си представим Монтини, „най` папаобразният“ от присъстващите, един кротък и чувствителен човек в тази взискателна роля.
	Документите, които Голдън-Майер бе събрал, бяха неоспорими. Двамата известни ядрени физици, които бяха консултирани, Нитри и Колини, не само го потвърдиха, но и не показаха никакво учудване: всички големи сили работеха в същата посока. Тези от СССР бяха на една много добра позиция в това състезание, може би защото техните учени имаха солидна идеологическа подготовка. Просто френските физици от екипа „Еразъм“ и особено най-младият и най-известният сред тях, Марк Матийо, бяха открили „пряк път“ — което не бе учудващо, защото благодарение на Матийо Франция се готвеше да изпробва първата си ядрена бомба.
	Сандом се обърна към генерала на Йезуитите, Хаас, който в момента възхваляваше работата на теологическата комисия.
	— Заключенията, до които достигнахме, ми изглеждат напълно убедителни. Ясно е, че никоя човешка ръка не би могла да отклони, да улови и да използва за индустриални и военни цели това, което принадлежи единствено на Твореца. Би било богохулство да се замисля подобна възможност…
	Сандом изведнъж се съгласи и това бе едно стопроцентово одобрение. Никой от присъстващите епископи обаче не прие този язвителен знак с глава като белег на съгласие. Старият воин на вярата показваше само, че Хаас заема позиция, която той винаги бе очаквал от негова страна и че изказва една рационална гледна точка, освободена от предразсъдъци и суеверия, достойна, погледнато отвсякъде, за Реда, който Ред изпълняваше в лоното на (Църквата диалектическа роля, рядко възприемана като погрешна.
	Генералът на Йезуитите измери със студен поглед непоправимия френски примитив със своите едновременно искрящи и безизразни очи, под яркочервени устни. Тези очи бяха почти без мигли: фламандските му корени се виждаха в рижавостта, която набраздяваше все още сивеещите коси и докосваше кожата със своя пясъчен цвят.
	— Усещам, че Сандом има _коренно_ различно мнение по въпроса…
	Той се усмихна и зачака.
	Ръката на Сандом се зарови за миг в страниците с фотокопирани бележки, поставени пред него.
	— От научна гледна точка аз съм невежа, но чух да се говори за _ентропията_, т.е. за неизбежното разпадане на всяка форма на енергия. Винаги съм споделял убеждението, че това понятие може да се приложи, с помощта на науката и идеологията, също така и при разпадането на духовната енергия… което разсъждение ни доведе до там, където сме в момента. Аз извадих от речника на тези…
	Той замълча.
	— … на тези учени, доста красноречива игра на думи. Разбира се, това е игра на страхливи играчи. Трябва да отдадем нужното на иронията, защото на никого не би хрумнала идеята да попречи на едно куче да размаха опашка. Говорейки за мерките за сила на новия „елемент“, те използват с пълно безразличие за всяка единица понятия като „един гулаг“, „един човекодъх“, „една душа“, без да забравят „един маркс“ и накрая, нека Бог да ми прости, „един бог“. Пред мен е следната интересна бележка: „Да се обсъди с един от колегите ни хуманитаристи, да речем, Голдън-Майер, възможността да се изработи нов речник, с нови имена и обозначения, които не са толкова смущаващи за ненаучното мислене“. Ето докъде сме в момента. Мнението ми е принципно: нека това дело стигне до съзнанието на човечеството с помощта на върховния глас на християнството и да я подложим на пълно и категорично осъждане.
	— Това е абсурдно!
	Възклицанието отекна с такова раздразнение, че кардинал Сандом се учуди, че не е придружено от удар с юмрук по масата. Кардинал Полдинг от САЩ беше вън от себе си. Твърде широкоплещест, с ниско подстригани коси, чийто врат и увиснали бузи бяха налети с кръв, с гъсти вежди иззад дебели рогови очила, той се бе изправил от другия край на масата, безспорно неспособен да търпи повече пророчествата на италианските прелати, които на драго сърце определяше като „средновековни“. Банкер по образование, той бе известен с това, че бе съживил финансите на Църквата в Америка, както и с участието си в ревностната полемика, противопоставила го на кардинал Беа по време на втория Ватикански конгрес.
	— Става въпрос за капан, заложен от враговете ни… Това е явна провокация. Искат да ни накажат, за да може свободният свят да използва новата енергия, и марксистките страни да вървят напред. Вече сме спорили по този въпрос за ядрените централи и за плутония… По какъв начин нашата безсмъртна душа може да бъде засегната от този _технически_ проблем? Защото, всъщност, фактът, че този нов елемент, тази нова атомна частичка — такива се откриват всеки ден! — може да бъде контролирана по научен път, доказва ясно, че става въпрос за един _физичен_, а не за _духовен_ феномен… Става въпрос именно за телесна енергия, за нещо, произведено от човека, и ако ние се противопоставим на нейното използване, ще бъдем бити до дупка от комунистите. Това ново откритие не само ще ни позволи да се борим срещу бедността в Третия свят, но ако се колебаем дали да вървим напред, атеистичният комунизъм ще ни задмине, и то окончателно, и ще ни измести навсякъде…
	Кардинал Монтини вдигна ръка. Той заговори кротко и върховният епископ на Галите отново бе завладян от неговата уязвимост, от мекия и топъл блясък на италианисимите му очи, където дълбоката интелигентност бе укротена от старата средиземноморска задушевност, с всичко, което е живот и светлина. Това би бил един _цивилизован_ папа, помисли си Сандом. Впрочем, това, което времената изискваха, бе именно _примитивен_ папа. Вярата трябваше да се върне при изворите си, да отиде при зидарите и овчарите.
	Бъдещият Павел VI припомни на духовниците, че не е възможно повече да продължава дискусията, че всичко вече е казано, и сега е време да се взема спешно решение.
	То бе прието с единодушие, като изключим един глас, и Сандом отново направи одобрителен жест, кимайки с глава: случи се това, което беше предвидил. Дипломацията, със своя привкус към компромиса и обиграността, бе проклятие, което заплашваше дори бъдещето на християнството. Той си спомни с безкрайна тъга думите на големия френски писател Бернано, които му бе казал преди трийсет години: „Сандом, вие принадлежите на една отминала епоха — тази на католическата църква“.


>>	V

	Матийо гледаше мрачно изгорелия тостер за хляб. В него се криеше проблем за Чавес. Люсиен Чавес безспорно бе най-добрият техник от екипа. Когато ставаше дума за практическо прилагане на знанията, нямаше равен. Той виждаше в науката нещо като дойна крава, която трябваше да се дои докрай, да се извлича максимумът, да се използва за полезни цели, в името на всеобщия материален интерес. Практическият резултат бе единственото нещо, което имаше значение за него. Изпитваше ужас от научните теории, които, по неговите думи, „не снасят яйца“. В неговите очи това беше изкуство заради самото изкуство. Не можеше да оплаква учените, които се окопаваха в абстракции и не се интересуваха от конкретни технически въпроси. Той наричаше подобно отношение „отчуждението на черната дъска“.
	Матийо преглътна портокаловия сок, отиде в банята и започна да се бръсне, съзерцавайки лицето си в огледалото с обичайното отвращение. В момента на създаването на прословутия „пряк път“, който трябваше да позволи на Франция да хвърли първата си термоядрена бомба над Муруроа, някакъв журналист в напъна си по една статия бе написал, че има глава на пират и че му липсва само една обеца на ухото, за да е пълна приликата: „Физическият вид на професор Марк Матийо, а бих прибавил, и начинът му на живот, съответстват много малко на представата, която имаме днес за учен, с всичко, което тя предполага, като ред, прозорливост и постоянство… в много отношения неговата личност напомня на «прокълнатите поети» от IX век — Рембо, Верлен… Даже бихме казали, че научният гений е сбъркал човека. Тук става дума за артистичен темперамент. Видима е, впрочем, силната прилика с известния автопортрет на Гоген в Оранжерията“.
	Той отвори самобръсначката и извади батерията. По силата на изключителна случайност познаваше донора. След първите опити проблемът с „психологическите вълни“ предизвикваше в екипа „Еразъм“ безкрайни дискусии. Трябваше да се предвиди нещо като представяне, като подготовка на общественото мнение с цел предотвратяване на вълненията, които построяването на първите ядрени централи беше предизвикало сред народните маси и най-вече сред младежта. Тогава те отидоха да потърсят Морис Шерон, уредника от Музея на човека, за да вземат мнението му. Но взеха нещо съвсем друго. Шерон бе покосен от апоплектичен удар и се простря мъртъв на земята в момента, в който Чавес му демонстрираше устройството за улавяне на души и му представяше големите възможности на финалното решение, най-после открито, на проблема, който изчерпването на ресурсите поставяше пред човечеството. Всяка порция енергия, която се получеше на разстояние по-малко от седемдесет и пет метра от каптиращото устройство в момента на освобождаването на дъха, бе незабавно складирана, и Матийо със симпатия изгледа малката батерия от паскалит, все още топла в шепата му. Триумф на миниатюризацията.
	Скоро, с големия енергиен добив от катастрофите по пътищата през почивните дни около Париж, щеше да има с какво да се освети столицата ad aeternum*].
	[* За вечни времена (лат.). — Б.пр.]
	Още в началото на работата им на стената в лабораторията, намираща се под земята в Колеж дьо Франс, той бе залепил един надпис, който възпроизвеждаше известна заповед на Мао Дзедун, превърнала се в девиз на екипа „Еразъм“: _„Духовната енергия трябва да бъде превърната в материална енергия!“_.
	Руснаците и китайците имаха в тази област по-бързи постижения, отколкото Западът, защото се възползваха от дългата идеологическа подготовка и защото можеха да работят спокойно в най-голяма секретност. Липсата на информация при тях бе правило, стриктно съблюдавано, което им бе позволило да избегнат всеки инцидент и всяко обществено недоволство, обратно на това, което се случваше на Запад, с всевъзможните възражения, протестни походи и италианските, немските и други терористи.
	Основната грижа на Кръга „Еразъм“ бе да се запази тайна относно работата им. Общественото мнение не бе готово. Реакцията на масите можеше да се окаже фатална.
	Те се натъкнаха на последното преди няколко месеца, по време на злополучния инцидент с шофьора Албер.
	Първото им практическо постижение бе една кола „Ситроен“, преустроена с новата енергия.
	В момент на главозамайващо повишаване на цената на бензина, когато мечтата за много гориво на ниски цени бе всеобща грижа, започнаха да се разпространяват слухове за „двигател на вода“, едно чудо, изобретено от френски инженери. Журналисти дойдоха да ги посетят в Колеж дьо Франс.
	Валенти се бе измъкнал с няколко думи относно смесването на водорода и „огромната работа, която остава да се свърши“.
	Слуховете бяха престанали, но те решиха да приберат прототипа извън Париж, в гаража на къщата на Валенти във Фонтенбло, където бяха направили опитна установка. Пазачът на имението бе шофьор на такси на име Албер Кашу, пенсиониран човечец с каскет и огромни бели мустаци, някогашен участник в Съпротивата и депортиран, чиято единствена тема за разговор бяха двете години, прекарани в света на концентрационния лагер.
	Тъкмо тази вечер Матийо се намираше в гаража с Валенти и Чавес. От шест месеца те неуспешно се мъчеха да увеличат разстоянието на улавянето. Над седемдесет и пет метра излъчваната енергия не можеше да бъде събирана: бе невъзможно да я уловят. Прословутата гравитационна „бифуркация“* на Яковлев не се осъществяваше, дъхът не се оставяше да бъде отклонен и не бе възможно да се преобразува и рециклира. Преработката и рециклирането бяха в основата на появата на бели коси у всички физици, начело в класацията в областта на ядрената енергия.
	[* Отклоняване. — Б.пр.]
	Чавес бе марксист и това проклето пилеене на енергийни ресурси го изкарваше извън релси. В единайсет вечерта, с изопнати нерви, фрустриран от продължителността на неуспеха им, той се прибра у дома. Матийо и Валенти останаха сами в гаража. Проблемът с презареждането, свързан с този за разстоянието на каптиране и снабдяване, ги задължаваше да поставят тайно портативни колектори в болниците, което напомняше онези героични времена, когато лекарите са били принудени да крадат тела от гробищата, за да могат да извършват анатомичните си наблюдения. Залогът в тази работа с улавянето от разстояние се състоеше във възможността на по-близко или по-далечно разстояние да се създадат системи с неограничено действие, способни да натрупват дъх на територията на една страна, и след необходимите международни договори да се събира енергийният добив на цялото човечество и после да се разпределя съобразно нуждите. Вайкаха се около изчерпването на ресурсите, докато хората продължаваха да умират просто ей така.
	Валенти бе убеден либерал и тайното улавяне на дъха му създаваше проблеми със съвестта. Човешките права трябваше да се уважават. Всеки гражданин трябваше да бъде информиран демократично относно употребата, която държавата виждаше за освободените жизнени сили: фабрики, автомобили, перални, месопреработвателни заводи, осветление. Тази възможност за избор бе въпрос на достойнство и човешко уважение.
	Мислейки, че са сами в гаража, те говореха свободно. Както обичайно ставаше между тях, употребяваха стария хуманистичен речник. Говореха за мотор на „един човекодъх“ и за „душа“ като за единица енергия, както казваха в Русия от времето на елените: „имение от хиляда души“. Впрочем, случваше им се да се шегуват и да броят единиците дъх в „христоси“ или в „марксове“. Не звучеше зле, погледнато от позицията на навика, защото един от проблемите, които оставаха за разрешаване, бе този с емоционалните вълни на енергията, които предизвикваха тревожност и дори можеха да доведат до истински депресии, придружени с халюцинации и културни видения, което обясняваше защо толкова учени от СССР свършваха в психиатрични приюти.
	— Безспорно е, че американците и руснаците стоят по-високо от нас в надпреварата — казваше Валенти. — Те разполагат с необходимия речник, една диалектика, която вече е защитила себе си. Хората там са свикнали. При нас…
	Той погали синия капак на ситроена.
	— Представяш ли си… една цивилизация, „основана изцяло върху използването на човешката душа“! Автомобил със силата на четири човекодъха… иди им обяснявай, че това са само думи! За момента… кой човек би приел да кара тази бричка, ако знаеше, че двигателят е бил преустроен да работи с „човешка душа“, както те казват?
	Бяха стигнали до тук в разговора си, когато Матийо, който обясняваше как е прекарал нощта в коридорите на болницата Салпетриер, и успял да улови около дузина „души“, чу нещо като изхриптяване зад гърба си. Старият Албер стоеше на вратата на гаража с фас в ъгълчето на устните си: той гледаше ситроена, чийто капак бе вдигнат, и имаше вид на човек, от когото бяха поискали да даде най-доброто от себе си, сякаш от това зависеше най-висшият интерес на Франция, защото ако тя искаше да остане голяма сила, повече от всякога имаше нужда от верни синове.
	— Какво има, приятелю? — попита Матийо с бащински вид. — Да не би нацистите да влизат в Париж?
	Неспособен да говори, Албер посочи с обвинителен жест ситроена.
	— Ами да, какво? — каза Матийо. — Уточнихме нещата. Те се носеха из въздуха, ние само им придадохме малко научен вид. Сега вече ще потръгнат, стари ми приятелю. Хайде, ако обичаш, не се муси. Няма да служиш на лични интереси, със сигурност ще има национализация. Това ще е социализъм, не е необходимо да се тревожиш. Ако това се случи, ти ще бъдеш попитан, ще можеш да избираш твоето предназначение. Хайде, старче, всичко това е за Франция! Като във Вердюн!
	— По дяволите! По дя… волите! По дя… волите! — изкрещя Албер и се опита да излезе от гаража, но усети болка, строполи се с ужасено лице, неподвижни очи и остана така, прострян в безсъзнание.
	— Как може да издъхва, докато говорим за прогрес, този син на народа? — учуди се Матийо.
	— Преживя културен шок — констатира Валенти.
	— Да, чака ни огромна възпитателна работа в тази посока.
	Трябваше да пренесат Албер у дома. Старият участник в Съпротивата бълнува три дни. Лекарят клатеше глава, слушайки болния да говори за „човешки бензин, използван като гориво“ и за някакъв ситроен, който бил виждал със собствените си очи, чийто мотор бил преустроен „да се храни с нашия дъх и по този начин да работи вечно“.
	— Винетката ми! Винетката ми! — крещеше той бог знае защо, след което обвини практикуващия лекар, че е дошъл само за да прибере своя бензин.
	— Алкохолът е бич за Франция! — промълви Матийо.
	_Франс соар_ бе впечатлен от историята и публикува хумористична статия относно „решение на кризата с енергията и с работните места, намерено от един шофьор на парижко такси, който предлага да се използва нашият дъх като гориво на безценица“. Матийо мислеше, че вестникът има право и че хуморът, иронията и закачката са единствената възможна позиция в момент, в който обикновен студент от университета в Принстън бе успял да произведе в стаята си ядрена бомба.
	Няколко дни по-късно жената на Албер повика Матийо по телефона, за да му съобщи, че мъжът й умира и че „ви го казвам, защото бяхте толкова мил“. Матийо прекара целия ден, работейки върху проблема за разпада в лабораторията, а привечер се упъти към гаража във Фонтенбло, за да се посъветва с Чавес и Валенти. Единствената кола на разположение бе рециклираният ситроен и той го взе, за да отиде в Ла Вилет, където живееше семейство Кашу. Новият двигател все още работеше зле. Друсаше и засичаше — енергията се стремеше да излезе по вертикала и загубваше силата си в другите посоки при всеки завой. Случваше се това, което във военния речник наричаха бойно средство от „първо поколение“. Имаше резервен уловител, пряко свързан с брояча.
	Матийо спря колата пред къщата на Кашу и изключи мотора. Купето продължаваше да вибрира. Остатъчна енергия.
	Запали цигара. Изпитваше известно притеснение от момента, в който трябваше отново да види бедния Албер. Мисълта за син на народа, изпаднал в пълно объркване, осъзнал, че собственият му дъх можеше да бъде полезен за цивилизацията под формата на гориво, беше потискаща.
	Матийо се наведе, за да отвори вратата, когато моторът изведнъж тръгна отново от само себе си. Погледна брояча: стрелката, която само преди миг трептеше около единицата, сега стоеше на числото две.
	Нямаше нужда да изкачва четири етажа. Той бе спрял ситроена на по-малко от седемдесет и пет метра от сградата. Междувременно точно в този момент Албер бе умрял и веднага бе подхранил двигателя с гориво.
	Ако Матийо мразеше нещо, това бяха техническите инциденти.
	Прибра се вкъщи и се напи. Чувстваше се отговорен за смъртта на стареца. Как можеше да предположи, докато спореха с Валенти, че един френски добряк би изтълкувал казаното по такъв неестествен начин?
	Всъщност бедният Албер се бе превърнал в мъченик на науката, и това бе всичко. В края на краищата, Рабле, Монтен и Паскал също бяха станали мъченици на науката.
P>
	Братя човеци, които живеете сред нас,
	не заставайте с корави сърца срещу нас,
	защото да имаме милост, за нас бе…
P$
	Матийо стисна зъби. Културните вълни. Напразно бяха опитвали да направят системата да не изпуска, доколкото бе възможно, но някакви стихове продължаваха да се процеждат.
	Преди три дни Голдън-Майер бе убит в Рим. В осем часа радиото бе съобщило, че полицията продължава да търси убиеца. Имаше и други терористични атентати и общественото мнение в Италия бе свикнало с тях. Привикване: всичко се свеждаше до него.
	Матийо бе сигурен, че документите бяха вече по най-високите етажи на Ватикана. Би дал всичко, за да разбере какво решение ще вземат тези стари лисици.


>>	VI

	Същия ден към десет вечерта през бронзовата врата една черна лимузина потегли от Ватикана към Физоли.
	Монсеньор Домани се беше отпуснал безжизнен в дъното на колата. Последните три дни и две нощи безсъние бяха издълбали по лицето му няколко бръчки, които, без съмнение, никога нямаше да бъдат изтрити. Преподобният Отец Буш от Католическия институт във Франкфурт и един от авторите на доклада, който теологическият съвет, свикан набързо, току-що бе гласувал, бе седнал до младия духовник и бе положил приятелска и успокояваща ръка върху рамото му.
	На портала пред Кампо Санто във Физоли те бяха посрещнати от direttore* сеньор Вали, който ги очакваше с нужната почит.
	[* Директорът. — Б.пр.]
	Преподобният Отец Буш държеше чанта от стара жълто-червеникава кожа в ръка.
	— Готово ли е всичко? — попита той.
	— Завършихме изкопаването на ямата преди половин час — каза сеньор Вали. Указанията ни застигнаха много късно и ми беше трудно да намеря работници…
	— Ами хубаво, бъдете така добър да ми покажете пътя.
	Сеньор Вали изглеждаше учуден.
	— А… а ковчегът? Казаха ми, че става въпрос за погребение?
	— Заведете ме на мястото, уважаеми.
	Сеньор Вали за миг поиска да попита къде е тялото на християнина, когото трябваше да положат в земята, защото кожената чанта, която Преподобният Отец здраво стискаше под мишница, му изглеждаше прекалено малка, за да побере мъртвец.
	Когато стигнаха до гроба, Сеньор Вали свали шапката си и зачака.
	— Какво правите тук? Изчезвайте! — извика Монсеньор Домани с фалцетен глас, който се стори на direttore на Кампо Санто малко хистеричен.
	Сеньор Вали вече нищо не разбираше. Нямаше ковчег. Нямаше мъртвец. Имаше само двама прелати, единият от които, по-възрастният, с много мило и обгърнато от тъга лице, а другият, много млад, явно бе в плен на някакво вълнение и безизходица, придаващи на погледа му израз, в който се преплитаха тревога, възмущение и протест. Този израз много напомняше на израза на пиле, на което отрязват главата. Сеньор Вали се отдалечи. Ако имаше нещо, на което никога не можеше да устои, това беше любопитството. След като се скри от поглед, той с тихи стъпки се върна и се скри зад храстите.
	Това, което видя, надхвърляше всякакъв здрав разум, и той го отдаде на изпитите на вечеря две бутилки кианти.
	Сами по себе си двата изработени предмета, които Преподобният Отец Буш извади от чантата и хвърли на дъното на гроба, не бяха нищо особено: запалка, по всяка вероятност, и една седефена топка, леко проблясваща, която изглеждаше задвижена от някаква вътрешна инстанция, защото на два пъти се измъкна от ръката на преподобния отец Буш и заподскача над земята. След като хвърлиха двата предмета в гроба, двамата духовници се хванаха за лопатите и запълниха ямата с пръст. В този момент Сеньор Вали гледаше с очи, които при вида на това погребение щяха да изскочат, но когато видя представителите на най-висшата духовна власт на Църквата да падат на колене и да издигат глас в ревностна молитва, в която двете gadgetos* бяха предоставени на Божията присъда, сеньор Вали издаде слаб вик, постави едната си ръка на сърцето, другата на челото и се отдалечи, като залиташе с една-единствена мисъл в главата си: да се прибере при жена си и да повика лекар.
	[* Заврънкулка, джунджурия, джаджа (ит.). — Б.пр.]


>>	VII

	_Виновен._ Такава бе присъдата, която произнесе над себе си и нямаше шега, нито ирония, нито освобождаващ танц, който би му помогнал да се измъкне от това, което ставаше.
	_Виновни._ Благодарение на хора като него американската мощ можеше да разруши за пет минути _всички_ руски градове с повече от сто хиляди жители _трийсет и шест пъти всеки_. И благодарение на учените си, съветската сила можеше да срине до основи _дванайсет пъти всички_ американски градове. Оценката на загубите на човешки живот в САЩ в случай на термоядрена атака на СССР варираше между петдесет и сто и трийсет милиона жители в зависимост от намеренията на атакуващата страна.
	_Виновни._ Двайсет и пет процента от всички учени на СССР и САЩ бяха изцяло въвлечени в изследване и създаване на оръжия за масово поразяване.
	Що се отнася до „душата“, във всичко това… Компютрите на генералните щабове изчисляваха нейното разрушение _в мегамъртъвци_: един мегамъртвец се равняваше на един милион мъртъвци.
	Френските военни бяха подели добрия стар смисъл, който имаше думата „притеснение“ от епохата на Йоаким дьо Беле и Ронсар: процентът на ядрено разрушение, след което Франция не можеше да оцелее, се наричаше „праг на притеснение“ на техния език.
	Що се отнася до душата… Скоростта на нейното отделяне беше изчислена от техниците по преработката на „отпадъци“ в „наносекунди“. Една наносекунда означаваше една милиардна част от секундата. За да се достигне такава степен на контрол, трябваше да се създадат „часовникомерки“ с точност до една десетохилядна от наносекундата. От гледна точка на идеологическия му еквивалент, т.е. ако говорим по темата за „душата“, единствено страна като Камбоджа бе на път да опише абсолютно всяка единица енергия. В СССР, въпреки съвършенството на контролиращата система, въздействието на културните вълни се усещаше и предизвикваше това, което наричаха „дисидентство“.
	Що се отнася до душата… всички ядрени учени знаеха, че на 10 и 11 май 1945 година изборът на „мишена“ в Япония за хвърлянето на атомната бомба бе обсъждано в щаба на Опенхаймер в Лос Аламос. Първият избор не беше Хирошима. Първият избор бе Киото. „Мозъците“ бяха посочили като основание за разрушението на Киото факта, че е люлката на японската цивилизация от хиляда години и това би оказало максимално „психологическо въздействие“ върху Япония. Комюникето от Лос Аламос твърдеше: „_Населението на Киото е високоинтелигентно и като такова — по-способно, отколкото това в другите японски градове, да оцени значението на новото оръжие_.“
	Единствено съпротивата от страна на съветника на Рузвелт Хари Стимсън бе принудила комитета от Лос Аламос да се откаже от избора на Киото за мишена в полза на Хирошима.
	Колкото до душата… Както това бе хумористично представено от френския генерал Жорж Бюиз, скоростта на новите ядрени междуконтинентални ракети бе такава, че те можеха да достигнат целите си за времето „между два удара на сърцето“.
	Колкото до душата… през шейсетте години, най-големият принос, който един ядрен физик би могъл да направи за човечеството, бе да се въздържа от всякакъв принос.
	Той опита да се скрие. Да скъса с призванието си, със самия себе си, с това, което го владееше изцяло.
	Когато „гравитационната инверсия“, предусетена от Йошимото преди петнайсет години, внезапно се разкри пред Матийо като практическа възможност, съвсем конкретна при това, той реши да скъса с призванието си.
	На 15 август 1968-а вестниците съобщиха за „мистериозното изчезване на учения Марк Матийо“, автор на прословутата теория за „прекия път“, която бе позволила на Франция да се снабди с ядрено оръжие.
	Лансираха хипотеза за убийство. Тя не съдържаше нищо неправдоподобно: равновесието на страха изискваше също така и равновесие на сивото вещество. Един „гениален“ мозък рискуваше във всеки момент да наклони едната страна на везната по посока на СССР, на САЩ или на някоя новопоявила се сила в надпреварата. ЦРУ и КГБ бяха вдигнати накрак. Сателитите не спираха да фотографират всички нови съоръжения.
	Вестниците заговориха също така за възможна „дефектация“ и прибавиха, че „професор Матийо е известен със своя малко своеобразен и непредвидим характер“.
	На никой не му дойде наум, че не ставаше въпрос за дефектация, а за _дефекация_. Дефекация на един свят, в който чистото научно изследване бе станало невъзможно и където най-чистото призвание на човека свършваше с позор.
	Матийо бе променил лицето си, беше си набавил фалшив паспорт и се бе окопал в Полинезия*. Той рисуваше от сутрин до здрач в желанието си така да открие друг начин на изразяване и да се освободи от потребността да твори, която го разкъсваше. Още от юношеските си години той знаеше, че научното изследване бе също така и мощно вдъхновение, неустоимо точно както това на Ван Гог, на Гоген или Моцарт — и също така чисто. И никой до този момент не бе открил начин как да превърне фреска на Джото или симфония на Бетховен в оръжие на смъртта: в това отношение липсваха още няколко Нобелови награди.
	[* Полинезийското приключение на Марк Матийо бе разказано във _Виновната земя_. — Бел.а.]
	Понякога, обаче, посред нощ, вътрешната песен се усилваше. Матийо ставаше, запалваше газената лампа и нощните пеперуди се втурваха към разрушителния пламък, който те явно вземаха за нещо цивилизовано. Излизаше. Океанът блещукаше с милиардите си микроорганизми; пясъкът бе фин, непорочен, отдаден. Едва доловим шепот върху корал, мимолетно проблясване на рак.
	Матийо вземаше парче дърво, проверяваше дали наоколо в сребърната сянка не се крие нечие користно човешко присъствие, сядаше на колене и се оставяше на своята човешка същност. Вече дори не му се налагаше да мисли: месеците на абстиненция бяха натрупали в главата му теми, които бяха готови и само чакаха да бъдат разчетени. Не разсъждаваше, а се освобождаваше, отдавайки се изцяло на своята поема без думи, на тихата си музика. Отдаваше се в течение на часове на свещения си демон, почти без да осъзнава ставащото, пълзейки на колене по пясъка, надигайки се понякога, за да види всички линии, които пробягваха по плажа, между малките неравности, където се криеха ужасени рачета.
	Усмихваше се. Беше много красиво.
	Когато звездите избледняваха и океанът се приближаваше, Матийо хвърляше последен поглед на произведението си и измерваше с гордост цялата полза, която човечеството щеше да има от загубата му. После изчакваше приливът на зората постепенно да покрие неговата поема. Океанът нагазваше върху символите с неспокойно потръпване, изпълнявайки така ролята си на баща и на пазач на пространството, сякаш се страхуваше, че някакъв фрагмент от това, което човешката ръка бе начертала, би му убягнал. Понякога на океана му липсваха няколкото сантиметра устрем, за да залее всичко, и Матийо заличаваше собственоръчно последните следи, или ги изтриваше с крак, докато не останеше нищо. Може би току-що бе спасил един пейзаж, една страна, гените на едно дете.
	Тогава лягаше на плажа с умиротворено сърце, усмихнат, без да се страхува от нищо, непокоре`н.
	В далечината сред бледите светлини винаги потрепваше буря, после небесният тътен се отдалечаваше и оставаше само морският шепот, в който изследователят разпознаваше младия глас на първородните утрини, сякаш нищо не бе загубено и всички възможности оставаха недокоснати.
	Скоро му се наложи да забележи, че всички опити да се скрие от другите бяха също така напразни, както и опитите, които правеше, за да избяга от себе си. Започна се с покана за вечеря у губернатора, донесена от пощальон в плик, адресиран с истинското му име. Знаеше вече, че fare*, което обитаваше в Пуаавия, бе претърсено. На няколко пъти забеляза, че е „пазен“: двама бодигардове го следваха дискретно навсякъде, където отидеше. Вечният страх от „измяна“ или от отвличане: той представляваше ценен капитал от сиво вещество, което Франция не можеше да си позволи да загуби. Няколко дни след поканата на Губернатора, на която не отговори, радио „Париж“ съобщи: „Професор Матийо бе открит. Той се възстановява в Полинезия след дълга нервна депресия, в резултат на прекомерна работа“. „Силата“ никога не го бе изпускала от очи, бе го проследила.
	[* Бунгало, колиба. — Б.пр.]
	Той получи писмо от Валенти. „Оставам с убеждението, че грешиш. Имаме нужда от теб, _за да избегнем най-лошото_. Руснаците, американците и дори китайците вървят към катастрофа. Те боравят с количество концентриран дъх, за което ти изобщо не подозираш. Свирски току-що пресметна добива на загиналите души в Гулаг, равен на един енергочас от петстотин милиона киловата. Искат да напреднат на всяка цена, но — и ти го знаеш по-добре от всеки друг — липсва една съществена величина. Те се насочват към преработка и опити за разпад, като използват твърде остарели средства. От научна гледна точка използват средства, характерни за варварството. Всеки момент може да стане ужасна злополука и не аз трябва да ти обяснявам, че верижната реакция е една от най-очевидните опасности. Силата, която използват, просто не подлежи на контрол. Върни се. Повече от всякога има само един отговор на опасностите на науката — още повече наука.“
	А после и самият Чавес взе самолета. Матийо бе в плен на ново душевно пропадане предишната нощ. Чавес се спря за миг на плажа и се усмихна горчиво, гледайки следата от математически символи, заличени от човешки крак по пясъка. Вандализъм.
	Той прекоси палмовата горичка и влезе в колибата. Матийо седеше гол на леглото, отхвърлил мрежата за комари назад върху раменете си. В един ъгъл, сгушена върху рогозка, местна жена безспирно решеше косата си, с бяло цвете зад ухото и с парео, загърнато около ханша. На стената бяха облегнати около дванайсет прясно нарисувани картини с толкова явно отсъствие на талант, че именно по тази причина можеха да те развълнуват.
	— Ами да — каза Матийо — кръгла нула са, но аз опитвам, опитвам…
	Имаше обезумял вид и голяма брада покриваше лицето чак до скулите. В погледа му присветваха отблясъци на страдание и негодувание, но не от вчера човек има трудни отношения със себе си. Във физиката на Матийо винаги бе имало нещо напрегнато и едва удържано, сякаш торсът, раменете и цялата мускулатура бяха постоянно под натиска на прекомерна вътрешна тежест.
	— Извинявам се, че не дойдох да те посрещна на летището — каза Матийо. — Наистина бе излишно да летиш седемнайсет часа, за да намериш тук ритник в задника. Оставете ме на мира.
	— Донесох ти някои американски документи — каза Чавес. — Чудовищни са. Чу-до-вищни!
	Матийо започна да се смее.
	— Чудовищни, а? Само това ли открихте, докато ме нямаше?
	— Иска ми се все пак да хвърлиш едно око. Първо, ето един интересен разказ…
	Той му подаде парче от _Хералд трибюн_.
	Инцидентът, който вестникът окачествяваше като „странен“, бе станал съвсем наскоро в Мърчантаун, щата Охайо, в лабораториите на „Унгарнс туулс Ко“. Вестникът обясняваше, че тази компания прави някои опити в сферата на ядрената физика за сметка на американското правителство. Ставаше дума за управляването на атомна частица, която се бе оказала „твърде капризна“. Особеното в злополуката бе това, че, макар да се говореше за експлозия, всъщност беше резултат от изследвания в областта на неутронната бомба: нямало нито жертви, нито материални щети. Сградата останала напълно непокътната — нямало нито едно счупено стъкло. Никаква жертва или видима следа от наранявания, но всички хора, по някакъв странен начин, били _дехуманизирани_. Единайсетте технически лица, учените Торджьом и Полиц били открити на четири крака на земята в момент, когато ядели собствените си изпражнения.
	Матийо смачка парчето хартия. Той мълчеше.
	— Били им отнети човешките характеристики — каза Чавес.
	Матийо вдигна очи и Чавес бе поразен от съдържащото се в тях страдание.
	— Лишени от човешките им черти ли? Ами да, за първи път един научен експеримент има същите последици като тези на един идеологически експеримент.
	— Това ли е всичко?
	— Не, не е. Знаеш какво е казал кайзер Гийом през 1813 година след като предизвикал смъртта на милиони хора? „Ich habe nicht gewolt…“ „Аз не исках това.“
	— Айнщайн е казал почти същото след Хирошима… Това са _твоите_ дела, Марк, и дали искаш или не…
	Матийо кимна одобрително.
	— Да, отиваме в банята, за да си измием ръцете, и ето че се превръщаме в един Пилат Понтийски, който… Докъде стигнахте?
	Той прекара няколко часа в проучване на документите, които Чавес бе донесъл. Беше добра, сериозна, честна работа, но… без вдъхновение. Кръжаха около решението като слонове. Липсваше онази Божия искра, онова внезапно изригване, за което говореше Бетховен по повод на своята Девета симфония. Някъде в началото, в дълбините им, в тайната, която ги пораждаше, нямаше разлика между това, което ставаше поема, симфония или математическа теория. Разликата бе в човешкия инструмент: художник, поет, Микеланджело или Нилс Бор. Творческата енергия се пръскаше в различни форми и се изявяваше в зависимост от природата на мозъка, който тя използваше, за да се изрази. Невъзможно беше да не й се подчиниш. Не съществуваше виновна наука, не би могло да има такава наука. Вагнер не бе по-отговорен за това, което бяха сторили нацистите, отколкото Айнщайн или Нилс Бор, когато перверзността на разума си бе послужила с теориите им, за да създаде оръжия за унищожаване.
	Беше един през нощта. Матийо ясно си спомняше този момент. Бе затворил очи. Слушаше мълчаливата музика, която се надигаше в него, докато символите и изводите се нижеха в главата му като върху черна дъска.
	Последната му осъзнаваща самата себе си мисъл бе тази за Пикасо. Какво би останало от света, ако този съзидателен и заедно с това разрушителен гений принадлежеше на ядрен физик?
	Той не мислеше повече: слушаше. Мозъкът му не излъчваше: той _приемаше_. Това идваше отвън. Беше някаква хармония, която ясно чуваше и трябваше само да я разчете.
	Кристалночиста естетическа наслада. Красотата на един идеален ред, най-после достигнат, където всичко непоследователно, раздробено, безформено най-сетне намираше своето място в абсолютното съвършенство.
	Отмести нетърпеливо документите, които Чавес му бе донесъл.
	Динозаври, помисли си той.
	Хвана един молив.
	Понякога излизаше, за да си поеме дъх.
	Океанът спеше: нямаше никой, който да говори от името на човека. Необятност навсякъде, чиито бели вълни потръпваха, тичайки към плажа. Мрачни палмови горички, виждаха се само неподвижните им коси. Водата фосфоресцираше и проблясваше с хиляди невидими животи.
P>
	Мечтая за лицето, което имах
	преди началото на света.
P$
	На следващия ден в три през нощта той приключи.
	— Ето — каза той.
	Чавес бе седнал срещу него. Изглеждаше по-изтощен и от Матийо. Върху сухото му кокалесто лице с остри черти очилата блестяха с болезнена неудовлетвореност: тази на вечния последовател.
	— Ето, готово е — каза Матийо. — Вече можете да вървите.
	Чавес хвърли смутен поглед към купчината документи.
	— Не мога да те следвам с тази скорост. Трябват ми поне петнайсет дни, за да схвана нещата.
	— Можеш да ми имаш доверие.
	— О, знам това — каза Чавес, почти с омраза. — Мозъци като твоя ги има два или три за сто години.
	— Обективно погледнато е достатъчно — отвърна Матийо. — Сега вие сте на ход.
	— Бъди спокоен. Командата е дадена!
	Матийо се засмя.
	— Хайде, приятелю, да започваме. Не трябва да се подценява ролята на техниката…
	— Впрочем, мисля, че те чух да казваш, че технологията е дупката в задника на науката — каза Чавес.
	Той стана. Тънките му устни бяха побелели от вътрешното напрежение.
	— Ако това проработи…
	— Ще проработи. Сигурно е. Всичко сочеше в тази посока, наука или идеология, Аушвиц, Хирошима или Сталин. Само трябваше да се конкретизира.
	Устните на Чавес се свиха в иронична усмивка.
	— Надявам се, че няма да започнеш отново с твоите кризи на съвестта?
	— Съвест? Какво е това? Аз съм учен.
	— Спомни си казаното от Кастелман за замърсяването на морската среда и за разрушаването на озоновия слой: „_Има само един отговор на вредите, грешките и заплахите на науката_…“
	— „… _още повече наука_“. Това е безспорно.
	— Даваш ли си сметка какво означава това, което току-що направи… ами ако проработи…?
	— Ще проработи… Не може да не проработи. Безспорно, то е написано, програмирано още от началото в самите гени на пространството.
	Чавес вече не слушаше. Той кръстосваше надлъж и нашир колибата, изгарящ от вълнение.
	— Източник на неограничена, неизчерпаема енергия, изцяло _чист_, без замърсявания, отпадъци, чиято себестойност е, така да се каже нищожна…
	За миг Матийо го изгледа с омраза, после излезе от колибата. Луната бдеше над своята сребърна земя, плажът блестеше с онази непокътната белота на първичните времена и недокоснатите надежди.
P>
	Човешки братя, които идвате след нас,
	не заставайте с корави сърца срещу ни,
	защото, ако имате милост към нас,
	Бог отрано ще ви благодари.
P$
	Не би могло да има изтичане. Не можеха да се измъкнат от същностната си природа, от биологичната си предопределеност. Това, което той бе скицирал през тази нощ и бе плод на въодушевлението, така дълго сдържано, се бе освободило в един хаотичен и неудържим поток и продължаваше да го владее чрез продължителното изригване на нови възможности. Би могло, и следователно бе дошъл мигът, когато трябваше да се върви напред.
	Вдигна очи и потърси съзвездието Куче измежду светлинните години.
	Човешки или обезчовечени?
	Едно и също е.
	Трябваше да се отиде докрай. Да им даде онова, което те така ожесточено преследваха.
	Матийо се върна в Париж.
	В края на краищата, не се случваше за първи път любовта към човечеството да се превърне в омраза към човека.


	— Марк…
	Стоеше на вратата на банята с пеньоар в ръка и Матийо вкуси този момент на зрителна наслада, в който една секунда, един жест, едно движение биха изчезнали безвъзвратно. Този поглед със синя непорочност, който не би помръкнал от нищо, това прекрасно тяло, направено от русо и розово изобилие, беше в толкова дружески отношения с живота, сякаш в него се криеше нещо като предумисъл, като че ли природата, в плен на творческия гений на човека, бе отсъдила, че е дошло времето да утвърди надмощието си. Обхвана го страстно и неудържимо желание да запази този момент красота завинаги: онзи, който бе нарисувал за първи път тичаща антилопа върху каменната стена в пещерата Ласко, бе човек, безспорно подчиняващ се на същата повеля на красотата, заплашена от преходност. Тя облече пеньоара си и сякаш времето, това зло куче, премина, отнасяйки своята плячка.
	— Марк, моля те да ме извиниш. Не знам какво ми става. От нерви е… от страх…
	Имунитетът, помисли си той. Трябва на всяка цена да се достигне до имунитета. Това обаче не бе в ресора на физиците. Бе по-скоро във възможностите на възпитаните. Всичко се свеждаше до създаването на концепция. Тази гадория създаваше огромни психически проблеми. Може би само генетиците бяха способни да стигнат до края. Засега опитите с гени в Станфорд, Америка, даваха най-обещаващите резултати.
	Той сведе очи.
	— Скъпа моя, има само един отговор на науката — още повече наука.
	Тя се засмя.
	— Обичам, когато ми говориш неща, които не разбирам. Поражда в мен усещането, че съм умна. Виж…
	Тя протегна ръка.
	— Сложих часовника, който ми подари. Виждаш ли, не се страхувам. Той ще върви… вечно, нали?
	Гласът й потрепери.
	— Кой… кой е вътре?
	Беше отчайващо.
	— Никой. Това е нуклеон. Ядрена частица, която уловихме и изолирахме.
	Матийо си бе казал, че ако един ден намери жена, неспособна да го разбира, те наистина биха могли да бъдат щастливи. Щастието на двама изисква едно много рядко качество на непознаване и на взаимното неразбиране, така че прекрасният образ, който всеки бе сътворил за другия, да остане непокътнат, като в началото на любовта. Сега вече спокойно можеше да се каже, че е намерил именно това, което бе търсил — и то се превръщаше в наказание. Стана, взе я в ръцете си, опитвайки се да избяга, да забрави това, което Валенти, в мигове на философско прозрение и с цигара между пълните си устни, наричаше „операция човек“. _Виновен_. Кой беше онзи известен моралист, който бе написал: _„Цивилизация, достойна за това име ще се почувства завинаги виновна към човека, и именно по този признак, по тази виновност ще се разпознае една цивилизация_“. Паскал, безспорно. Или Ларошфуко. Или Камю. Всички тези аристократи, тези мръсници тук. Те се изразяват високопарно. Мислят по-изискано от задниците си. Никога не са имали за разрешаване _научен_ проблем. Те не знаят дори какво е това изчерпване на ресурсите, на суровините, на източниците на енергия. Те се реят в стиха, в моралното извисяване. Главите им стоят високо над всичко това. Сякаш изобщо не се досещат, че има абсолютно противоречие между нуждите на материалното _оцеляване_ на човечеството и изисканата грижа за нашите духовни наслади.
	Той виновно скри глава в русите коси.
	Ако се вземеше за единица мярка „един христос“, галопиращата демография от края на настоящия век изглежда би довела до умножаването на Юда.
	Бореше се срещу някакво вътрешно страховито надигане, много сродно с това на неговия брат океана, стига онзи да можеше да проговори с гласа на една-единствена човешка капка.


>>	VIII

	На перваза на прозореца имаше врабчета. Над покривите Пантеонът, като властен и горд стопанин в птичи двор, сякаш бе затрупал безсмъртието на погребаните велики личности под своите крила. Последните лъчи на слънцето падаха върху червените плочи на покрива и гласът на Матийо изпълваше стаята: „Мей, ако продължаваш да забъркваш Бог в тази работа, ще се разболееш. Нали не се съмняваш, че ако Бог съществуваше, щях отдавна да проявя интерес към подобен източник на енергия. Който при това притежава завидни предимства…“ върху лентата нямаше нищо и Стар спря магнетофона.
	— Този тип ще свърши с харакири — каза той с глас, преливащ от ирония. — Това е предпочитаният му инструмент. Всъщност Айнщайн свиреше добре на виолончело и аз, без да се усещам, съм казвал, че има защо да си запушиш ушите. Няма ли нещо друго?
	— Не.
	Стар се наведе и изпразни лулата си върху Париж.
	Подполковник Стар имаше издрано и изтерзано лице, което сякаш не бе дело на природата, а на поредица от автомобилни катастрофи. На пръв поглед оставаш с впечатлението, че някои черти липсват, макар да бе невъзможно да кажеш кои. Очите имаха онзи отблясък, който едновременно пронизваше и смразяваше — белег на фанатичен или отчаян темперамент. В случая със Стар ставаше дума не за друго, а за игра на светлината върху много бледо порцелановосиньо. Опънатата кожа, изсечените черти и късо подстриганата коса придаваха на главата вид на свит юмрук. Върху дебелия врат сънната артерия бе силно изпъкнала — почти двойна спрямо нормалния размер — приличаше по-скоро на мускул, отколкото на артерия.
	— Попита ли го защо редовно предават работите си не само на нас, но и на руснаците и на китайците?
	— Да.
	— И какво каза той?
	— „Защото тези негодници там го заслужават.“
	Стар се изсмя без никаква радост в гласа.
	— Джак…
	Тя бе седнала във висок фотьойл Луи XI с права облегалка, потънала в средновековната прегръдка на ноктите на грифони върху фон от хералдична тапицерия. Имаше вид на модерен човек със своите равни обувки и с белия найлонов шлифер, със смешната си барета на главата и мрежа портокали в скута.
	Преди една година в американското посолство в Париж се бе представило високо, русо и съвсем младо момиче, стриптийзьорка по професия, с изплашени очи, която им бе заявила: „Живея с мъж, който превърна душите ни в гориво. Да, в бензин… в енергия. Не съм луда. Нося със себе си документи. Това е нещо от… ядрената област. Бих искала да говоря с някой, който разбира от тези неща“.
	Бяха я отпращали три пъти. До деня, в който някой, обзет от милосърдие, бе проявил любопитство и я бе попитал дали има семейство в Париж. Не, тя нямаше семейство. Имаше любовник. И той се казваше Марк Матийо.
	Два дни по-късно Стар пристигна в Париж.
	— Джак, не мога повече да продължавам. Обичам го. Това, което ме карате да правя, е ужасно.
	— Никой не те насилва, малката. Ти сама дойде да ни потърсиш… Спомни си.
	— Знам…
	Стар отбеляза, че за една година тя бе изгубила част от блясъка си и бе станала много хубава. Нервното изтощение и вътрешното терзание бяха свършили своето.
	— … Но аз не мога повече така. Не мога повече да шпионирам Марк, да го лъжа, да пребърквам нещата му… Микрофилмите, всичко това… Когато дойдох да ви потърся, си бях изгубила ума. Бях уплашена.
	— А сега? Успокои ли се вече?
	— Не, разбира се, че не. Но той почти ме убеди. Толкова често ми повтаряше, че нашата съвест не е застрашена от това, което правят…
	— В ядрената сфера ли?
	— Да. Разказа ми за неутронната бомба, която вие завършвате и… всъщност, той има право… това е…
	— Това е същото, нали?
	— Да.
	Стар засмука замислено лулата си.
	Тя имаше точно този маниер — да сяда със свити един до друг крака, с ръце, вкопчени в мрежата с портокали, помисли си той. И малката баретка. Белите обувки, равните подметки. Имаше вид на изгубено дете, което дори у един закоравял син на проститутка като него, пораждаше желание за пощада, за закрила… за спасяване.
	— Няма да се ангажираме в духовната сфера, Мей. Това не е моята област. Нека да останем, ако не възразяваш, при научната страна. Твоят човек работи по петнайсет часа на ден и ние трябва да знаем докъде е стигнал. Китайците в момента строят огромна централа за каптиране на души, което определено ни притеснява. Руснаците са опънали всичките си платна в открито море… всяко късче информация, което можем да получим от Матийо _преди останалите_, може да ни помогне. Трябва да ни помогнеш.
	Тя затвори очи и поклати глава. Сълзите започнаха да се стичат по страните й.
	— Никой не ми казва истината. Никой. Отидох да видя Преподобния Отец Рике…
	— Това пък какво е?
	— Този, който говори в катедралата Нотр Дам.
	— И какво каза той? Наистина съм любопитен да разбера.
	— Че душата ни е поставена на карта в това, което прави човекът, и че, значи, в областта на ядрената енергия също… Ти разбираш, че…
	— Да, разбирам. Виж какво… ако желаеш, това ще бъде последната ни среща, но искам добре да схванеш за какво става въпрос. Да си дадеш ясна сметка, веднъж и завинаги.
	Тя вдигна очи.
	— Прекрасно си давам сметка, Джак. Става дума за _проклятие_.
	Стар извърна поглед. За пореден път християнската вяра се притичваше на помощ на тайните американски служби.
	Той не каза нищо.
	— Ето защо дойдох при вас. _Проклятието_. Върху това работят Матийо и всички други учени. Можете да го наречете неутронна бомба или преработка на отпадъци… или „затворен цикъл“, както те се изразяват на своя научен език… Става дума, обаче, точно за проклятие.
	Стар стана рязко, приближи се до малката маса в стил Луи XV, върху която имаше табла, и си наля голяма чаша скоч. Мислеше, че „проклятието“, ако все пак думата имаше някакъв смисъл, е продължителен процес, характеризиращ се с факта, че, ако трябва да сме точни, това е един безкраен процес. Проклятие с видим край. Всъщност е противоречие в понятието. Това можеше да продължи безкрайно. Дори можеше да се изгради нова цивилизация с това. Много успокояващо. Той се върна до прозореца и седна на перилото. Погледната оттук, Нотр Дам изглеждаше сгушена в раменете си.
	— Матийо сам ще ни обясни всичко — каза Стар. — Хайде, не мисли, че си го предала. Искаме само да се снабдим с документацията по-бързо от останалите. Това е надпревара между големите сили, и ти го знаеш отлично.
	Тя кимна с глава.
	— Всички вие сте такава измет, и едните, и другите — отговори му със спокоен глас и едва-едва се усмихна.
	— Важно е да разберем дали свободният свят или тоталитарните държави са тези, които…
	Стар спря и се засмя.
	— По дяволите! Като се чуя да говоря така, ми се струва, че моля за повишение. Ако искаш да ни зарежеш, малката, само кажи. Ще се справим по друг начин.
	Лъч светлина искреше по портокалите в скута й.
	— Ще продължа да ви помагам — каза тя. — По-добре би било, ако все пак една християнска страна…
	Стар се обърна рязко. Цинизмът не бе уместен тъкмо сега.
	— Джак, приближавал ли си вече… един от онези предмети?
	— Разбира се. В Масачузетския технологичен институт са изработили известно количество от тях.
	— Не мислиш ли, че това е… заразно?
	— Кое да е заразно?
	— Нещото вътре, то се опитва да общува…
	— Имаш нужда от почивка.
	— То иска да излезе…
	— Какво?
	— Страданието вътре е такова, че тя, душата, успява да… да си общува… Тя бяга…
	— Виж, Мей…
	Гласът на Стар изведнъж стана твърд. Устата му бе пресъхнала, а гърлото — стегнато.
	— Милиони хора по целия свят живеят в нещастие и страдание и това все пак не „бяга“. То не достига до никого. Може да има вторични вредни въздействия. Може да има химични продукти, които изтичат навън, възможно е, те могат силно да навредят на нервната система, но всичко това е част от основния проблем за замърсяването, срещу което се борим, и този проблем ще бъде решен. Това са експериментални модели, те ще бъдат подобрени.
	Стар стана.
	— Трябва да тръгвам.
	Точно в този момент той забеляза прекрасния пейзаж на Сезан _Възвишението Сент Виктоар_ на стената. Погледна го бегло, и в същия миг картината изчезна. На мястото й той видя тялото на умряло куче, привързано към дърво. Едно от онези животни, които французите изоставят или оставят да пукнат, когато заминават за ваканцията. В следващия миг на стената се появи един норвежки „ловец“, който гледаше Стар, като се смееше, с вдигната тояга, и аха да убие едно малко тюленче. А след това, едно след друго, се появиха купчина трупове от Аушвиц и една прекрасна Дева от Ренесанса.
	Културните вълни. Бяха го предупредили.
	Обърна се към Мей, а по челото му бяха избили капчици пот. Напразно бе вниквал в проблема, оставащ засега нерешим.
	— Успя ли да се сдобиеш с някои от последните им шедьоври?
	— Да. Лично Марк ми даде един.
	Тя свали часовника гривна, който носеше на ръката си.
	— Много е красив.
	— Има нещо в него обаче, което куца. Не се вижда циферблатът. Нещо като плесенясване.
	Стар пусна часовника в джоба си. Целуна Мей по челото, мразейки се за този глупав бащински жест. Изведнъж го обзе ужас от собственото му лице, от тези остри черти, от тези очи без следа от илюзия. Сантиментализмът бе рана, но имаше нещо, което, казано на езика на ядрените междуконтинентални ракети, overkill, „свръх убива“. Този прекрасен израз искаше да каже, че се правят повече жертви, отколкото изискваше победата. Той така успешно бе заличил всяка следа от сантиментализъм в себе си, че, като компенсация бе запазил незаличимия отпечатък от това изтриване върху лицето си. Превръщаш се в камък.
	— Не се измъчвай, Мей. В природата на човешкия гений е да търси. Стремежът, преследването на възможното, желанието да отиваш все по-напред. Когато ти се стори, както в тази работа, че си отишъл _твърде_ напред, това означава само, че не си отишъл _достатъчно_ напред. Приключението трябва да се доведе докрай.
	През синия детски поглед премина тъжен отблясък.
	— Както се уговорихме — каза тя.
	— Ние, хората от американските служби, сме просто скроени, моето момиче. Не сме свикнали да разбираме Бог като разрушителна сила.
	На улицата Стар разгледа часовника. Стъклото бе влажно и покрито с капчици пот. Това вътре се поти, помисли циникът в него, но трябва да сме предпазливи… Нямаше съмнение, че сместа, от която бе направена батерията, може да се подобри. Имаше вредни последици, както той току-що успя да установи. Случаите на халюцинации бяха чести, придружени от състояния на внезапно въодушевление или дълбока потиснатост. Съветските психиатри се бяха заинтересували специално от същността на това явление и бяха открили, че жертвите на тези вълни проявяваха често „реформаторски и месиански уклони“. Бе по-лошо от ЛСД. Въздействието бе подобно на наркотиците от времето на контракултурата и трябваше да се сложи ред в нещата преди младежта да посегне към това ново средство.


>>	IX

	Древната тронна зала на императорския дворец в Пекин се бе превърнала в гола, враждебна стая, без остатък от миналото, като изключим една червено-жълта лента, опасваща стената. Ленин бе застанал пред тълпата работници, според известната снимка от 1917 година.
	Пей стоеше с наведени очи. Бе невъзможно да гледаш чертите на стария човек, седнал в големия, тапициран в сиво кадифе фотьойл близо до прозореца, без да се почувстваш веднага недискретен и малко груб. Специфичната заобленост на лицето на Мао, почти с идеална форма, бе изчезнала и приликата бе незабележима, сякаш чертите се бяха разбъркали и заличили до такава степен, че напомняха само приблизително на действителните. Известната и задължителна военна куртка само подчертаваше грохналостта на плътта.
	— Новият скок на науката проправя непозната досега и вдъхновяваща перспектива пред стар човек като мен, чиято полза за собствения му народ клони към залез…
	Фразата бе станала колеблива и понякога граничеше с фъфлене: по време на визитите на държавните глави от чужбина трябваше вече да се прибягва до услугите на „преводачи“, които всъщност бяха специалисти по четене по устните.
	— Винаги с тъга съм предусещал момента, в който вече няма да мога да съм полезен за народа си. Сега, благодарение на новото откритие, бих могъл да допринеса за вечни времена за прогреса на китайските народни маси… Остава още много, особено в сферата на образованието… Мисля, че би ми харесало да се превърна в светлина…
	Той се усмихна.
	— Представи си малко селско училище. Нощта се спуска. Школският учител запалва лампата. Децата вдигат поглед към този източник на светлина и учителят казва: „Тази светлина идва от нашия вожд и основател Мао, починал преди 50 години. Енергията му не е изгубена и никога няма да бъде изгубена, защото според волята му тя се превърна в светлина. Той избра това училище, защото се е родил в това село, и преди нашият урок да започне, ви приканвам да се поклоните с благодарност пред тази светлина, която никога не ще угасне, така че всяко ново поколение да може да дойде тук, да седне на тези чинове и да учи под неговото сияние…“
	Той замълча и отправи към Пей замислен поглед.
	— По време на събранието само ти посмя да изложиш своите притеснения, Пей, само ти… Бих искал да споделиш с мен твоите съмнения и предчувствия, преди да ги изложиш пред другите.
	Генерал Пей Сиу за пореден път бе изненадан от притесненото си преглъщане. Нервността и усилията, които полагаше, за да я скрие, преминаваха в чувство за вина: струваше му се, че този опит за прикриване бе липса на лоялност.
	— Според скромното ми мнение ние се движим много бързо в тази работа — каза той. — Безрезервно подкрепям необходимостта от изследване и използване на всички енергийни ресурси — тези начинания са възможни благодарение на движещата сила на идеологията и науката. Но всъщност ми се струва, че подценяваме съхраняването на някои праисторически навици и начини на мислене, с които все още не сме приключили. Докладите, които дойдоха от провинцията, сочат много случаи на семейства, извършващи истински поклонения, с цел да се запознаят с новите акумулатори на енергия. Многократно нашите отговорници трябваше да връщат обратно оставените дарове от ориз и цветя. Тук има нещо, което много неприятно напомня на стария култ към предците… Ние все още не сме успели в идеологическата подготовка. Разбира се, това засяга най-вече старите хора, но става дума за хилядолетна отрова, и ние все още не сме я неутрализирали напълно. Не е редно новите централи да стават места за поклонение. Подсказах идеята за едно задълбочено проучване на причините за отсъствието на културна подготовка. Нашите научни работници първи признаха, че за момента не са в състояние да контролират изцяло този могъщ източник. Те регистрираха състояния на тревожност, на депресия, на халюцинации и дори на колективна хистерия. Поради това изказах известни резерви относно нетърпението на ръководството на армията и кадрите на Партията, които, струва ми се, бяха прекалено заети с мисълта за незабавен добив. Подсказах им мораториум от шест месеца. Явно се бях заблудил. Може би на мен самия ми липсва идеологическата закалка.
	Генерал Пей бе син на селянин. Католическите мисионери, които го бяха отгледали, предричаха бляскаво бъдеще на това изключително надарено дете. Техните прогнози се бяха оказали точни — в момента генерал Пей Сиу бе най-младият генерал на народната република. Понякога си мислеше, че благоразположението и подкрепата, които му оказваше Мао Дзедун бяха не толкова заради качествата му, колкото поради възрастта и скромния му селски произход. Всички ръководители на Партията днес бяха старци, така че каквито и да бяха заслугите им, в очите на Мао те представляваха мост към миналото — напомняха му Китай от времето на мекушавостта, изтощението и корупцията. Пей бе само на трийсет и две: беше бъдещето…
	— Струва ми се, също така, че да се търсят предимно икономически основания с цел постигане добив и производителност в областта на използването на енергията, противоречи на учението ви — каза Пей.
	За миг усмивка озари безформеното лице на стария човек. Докато в течение на петдесет години бе воювал срещу целия свят, бе разгърнал запасите си от кураж, енергия и хитрост и бе изпълнил делото, което занапред нищо не би могло да помрачи, ето че, за пореден път, той бе принуден да се бие, за да осигури политическото си бъдеще.
	Деветият конгрес на Партията единодушно бе провъзгласил маршал Лин Пяо за „наследник и последовател, посочен от Мао Дзедун“. Самият Мао не бе попитан за това.
	Усмивката на стария човек стана по-отчетлива. Добре е да се почувстваш в опасност, за пореден път. Това те подмладява.
	Изгледа смълчаните дървета под прозореца. Някога имаше лястовички и врабчета, но те бяха системно унищожавани из цял Китай, защото бяха вредни и снижаваха добивите от реколтата.
	— Как е. Дан? — попита нежно той.
	Пей вдигна очи и срещна един поглед, благ като всяка мъдрост. Почувства се разбран и разкрит по начин, който правеше излишни всякакви увъртания — истинските основания за поведението му на последното събрание на Съвета имаха _личен_ характер. Искаше да спечели време, да забави с няколко месеца новия скок напред, провъзгласен единодушно от висшите етажи на Партията и военното командване. Бе подсказал да се отложи с шест месеца въвеждането в експлоатация на енергетичния блок във Фу-цзян, воден от съображения за вина — безспорно той се бе изплъзнал от пагубните въздействия на обучението, което мисионерите му бяха втълпявали в детството.
	— Лекарите не могат да направят кой знае какво… въпрос на седмици… Тя ви е благодарна за прекрасните цветя…
	Познаваше Лан от първите им детски игри. Сега тя умираше от туберкулоза в Народната болница във Фу-цзян: твърде закъсняла диагноза и спомен от времето, когато бедността и недостатъчната храна бяха в основата на голямата, единствената демократична вяра в Китай.
	Бедността вече бе изчезнала. Народните маси бяха захранили със своя дъх експеримент с размах, какъвто светът все още не познаваше. Дъхът на китайския народ бе извършил истинско чудо: бе преместил планини, бе отклонил пълноводни реки от естественото им течение, бе осигурил на всеки материално благополучие, бе победил безпросветността, бе прекъснал хилядолетната мизерия. За Пей, обаче, размахът на извършеното, осъществен всеотдайно и със саможертва във всеки миг, свидетелстваше за едно сигурно нещо — дъхът на китайския народ бе свещен дъх. Не ставаше дума за някакво остаряло религиозно понятие, а за едно почитано понятие, и това уважение налагаше граници на понятия като добив, ефикасност, използване и неограничена употреба на народния дъх.
	— Готов съм да си направя самокритика — каза той. — Давам си сметка сега, че зад моето възражение срещу пускането на централите във Фу-цзян имаше лично, субективно и емоционално основание… Гласът ми бе единственият опозиционен глас, което потвърждава, че изцяло съм се заблуждавал.
	Лицето на Мао до такава степен бе белязано от възрастта и изтощението, че сякаш бе лишено от мимика: това обаче бе само мускулна умора. Старостта не бе сложила отпечатък върху погледа и усмивката бе така честа върху устните, че беше невъзможно да се разбере дали това все още е усмивка или ерозия.
	— Душата…
	Направи уморен жест с ръка.
	— Душата съществува, разбира се, Пей, но тя не е това, което направи от нея реакционната пропаганда. И ти като мен син си на селянин и знаеш от какво бе направена през вековете китайската душа: от глад, студ, страх, безпросветност, болести и надежда. От надежда… А днес става въпрос само за последното: за надежда. Благодарение на постигнатото от китайския народ чрез силата на неговия дъх вече не става въпрос само за надежда…
	Последва ново мълчание и изопването на чертите се засили под тежестта на тъгата…
	— Който говори за надежда, говори за бъдещето, а аз няма да съм вече тук… Значи, трябва да реша днес, сега… Но на мен не ми казват истината, ето защо искам да заминеш за Фу-цзян, да видиш какво става там и да ми кажеш мнението си. Но бързо… Много е комично: колкото си по-стар, толкова повече си осъден да бързаш… Армията има много важен план, както ти е известно… А има немалко неизвестни и може би ужасен риск. Изглежда от Фу-цзян ми изпращат само оптимистични и въодушевени доклади, но залогът е много по-голям, за да е необходим оптимизъм по заповед… Не съм получил нито един негативен доклад, и това ме прави крайно подозрителен. Източниците на неограничена сила са почти винаги източници на катастрофа… винаги трябва да се познават границите на възможното. Не за да спираш, а за да опиташ _невъзможното_ в най-добрите условия. Винаги съм правил това и съм постигал нелоши резултати. Искам истината.
	— Ще тръгна незабавно.
	— Когато опознаеш миналото на нашия народ, разбираш, че няма граници пред това, което той може да понесе. Но да разчиташ на тази неограничена способност да издържа на страданията, означава да залагаш на миналото…
	Този път усмивката не бе само следа: лицето се оживи от иронията…
	— Това не е мисъл на Мао: това е мисъл на Чжоу Ен-Лай. Армията има план, който е още по-грандиозен, както знаеш. Всичко обаче зависи от опитите във Фу-цзян. Те са създали там едно общество модел, където нивото на идеологическа подготовка е невероятно. Искам да отидеш там и да видиш какво става, за да ми кажеш мнението си. Не вярвам на докладите, които получаваме. Те издават заповядан оптимизъм, а аз искам истината.
	— Ще ви я кажа.
	— Можеш, при това, да видиш Лан. Кажи й, че мислите на стария човек са с нея.
	— Тя ще бъде много щастлива, отвърна Пей.


>>	X

	Матийо прекара нощта в рисуване. В тази област му се струваше, че никога нищо не се получава както иска. От много време бе свикнал с тоталното отсъствие на талант в себе си, но се чувстваше по-добре след няколко часа, прекарани пред статива. От седем години, откакто работеше в лабораторията по цели дни, той бе изложен на вълните, и рисуването, музиката и поезията бяха средства за преодоляването на деморализаторското им влияние. Наблюдаваше се внимателно, както това правеха първите радиолози, и разпознаваше начаса белезите на интоксикация, чиято степен естествено варираше съобразно погълнатите дози. Учените, които през тази последна четвърт на века носеха бремето на огромната отговорност чрез ролята, която играеха в съдбата на човека, не можеха да си позволят и най-малката психическа нестабилност. Бъдещето зависеше от тяхната интелектуална уравновесеност и проницателност. По всичко личеше, че Матийо се брани с всички сили, и рисуването му помагаше да сложи край на тези опасни „душевни състояния“: всъщност, ставаше въпрос за един професионален риск, на който бяха изложени всички, работещи по горивото на бъдещето. Дори толкова известни учени като Американеца Едуард Телър, бащата на водородната бомба, Сър Брайън Флауърс, президент на ядрената компания „Ройъл къмишън“ от Лондон, както и Лев Ковалски, известният френски теоретик на атома, не се ли бяха изказали срещу първия свръхгенератор, един Супер — Феникс, който бе реалност, и то благодарение на тях? „Душевните състояния“ изглежда бяха присъщи на тези, които работеха по проблемите, поставени от новия енергиен източник.
	Матийо тъкмо бе оставил четките си, когато телефонът наруши тишината. Той се втурна да отговори, опасявайки се, че позвъняването може да събуди Мей.
	— Професор Матийо?
	— Да.
	— Името ми е Стар, подполковник Стар, от американската армия. Бих искал да се срещнем.
	— Колко? — попита Матийо.
	— Извинете, не ви чух добре?
	— Колко дават американските служби за сигурност, за да имат достъп до последните ни резултати, подполковник? Руснаците ни предложиха много добра цена.
	Стар се засмя.
	— Имайки предвид, че вие доставяте безплатно вашите резултати на всички ядрени сили, не виждам защо да ви купувам?
	— Тогава за какво става въпрос?
	— Ще бъда откровен. Преди известно време ми възложиха, хм… да кажем, да осигуря вашата безопасност. Не директно, разбира се, но…
	— Ясно. Е, и?
	— Ами, вие сигурно няма да се учудите, че, имайки пред себе си ден и нощ „феномена Матийо“, над който толкова мислех, че дори ми се повдигаше…
	Матийо започваше да разбира бедния човечец.
	— Благодаря.
	— … бих се радвал да срещна това митично животно в плът и кръв.
	— Отлично. Елате тогава да изядем по един кроасан в „Главния квартал“.
	— В „Главния квартал“ ли?
	— В Главния квартал на „фалшивите бради“*. В „Добрия тютюн“.
	[* Тайни агенти. — Б.пр.]
	— Виж ти, колко интересно! — каза Стар. — Именно от там ви се обаждам!


>>	XI

	„Добрия тютюн“ беше свърталище на проститутки. Още от единайсет сутринта момичетата обикаляха чакълестия площад на улица „Форжо“. Матийо се приближи до бара, където Рене му подаде обичайния сутрешен пакет цигари от типа „Обикновен редник“.
	— Как си, Рене?
	— Бива… като изключим, че Нанет отново я скъсаха на шофьорския изпит…
	Нанет, обута в черни ботуши с връзки догоре и с кожен минижуп, се утешаваше в компанията на наобиколилите я момичета. С покачването на равнището на живот проститутките „набираха доброволци“ вече в коли.
	— Нека опита пак — каза Матийо. — С малко воля човек постига целта си.
	Матийо хвърли поглед към своите ангели — пазители с известно приятелско чувство. Единият от тях можеше чудесно да му свърши услуга, която той самият не можеше: да сложи край на призванието му.
	През десетилетието, което последва „злополучното удавяне“ на професор Чурек на брега на Масачузетс, САЩ загубиха Расмил, Лючевски, Паак, Спетай, всички те жертви на здравословни злополуки без предварителни симптоми. Бюлетинът от Уолак, публикуван в Кеймбридж, беше преброил до петима съветски учени от първа величина, изчезнали от сцената през 1967 година. Франция бе загубила Бернер през 1963 година, Ковала — през 1964, Англия — Барлемон, Франк и Густавич. Всички тези смъртни случаи бяха приписани на природни причини. През януари 1971 година редакторската статия на студентското списание на „Бъркли“ _Свободна реч_, подхвърли на големите сили идеята да сключат едно gentlemanʼs agreement*: комисия ad hoc всяка година щеше да определя имената и броя на собствените си учени, които страните, подписали договора, ще се ангажират сами да съкратят с цел съхраняване „равновесието на страха“ заради този вид ново споразумение от Хелзинки.
	[* Джентълменско споразумение (англ.). — Б.пр.]
	Масата, заета от руснака от КГБ, безспорно бе тази до вратата на тоалетната. Там бе поставен един типичен френски работник — като имаме предвид, че баретата му бе в повече и че никой френски работник не би имал време да отпива кафе в този ранен сутрешен час. Шале от Службата за документация на външните работи и контрашпионажа си говореше с момичетата. Франция го „покровителстваше“, откакто бе предприел полинезийската си авантюра. Не ставаше въпрос толкова за неговата сигурност, колкото да се опази, за да не отиде да предостави безценните си услуги на някоя друга сила. Изведнъж Матийо разпозна човека от американските тайни служби и седна на масата му.
	— Поздравления! — каза Стар през смях. — Какво набито око! Малко е обидно да те забележат толкова бързо!
	— Една стопроцентова американска глава се разпознава измежду хиляди! — каза Матийо.
	— Благодаря. Беше ми писнало да ми казват, че имам физиономия на прусак.
	— То е същото.
	Стар присви иронично очи.
	— Професоре, не ми казвайте, че имате специфична фобия от Америка. Откакто решихте да държите в течение на работите си всички велики сили, аз започнах да ви смятам за човек, изцяло лишен от предразсъдъци. Другояче казано, мислех, че ни мразите всички, и то с най-голямо основание.
	Гастон, фокстериерът на собственика, се приближи към масата им, махайки с опашка, и Матийо му подаде един кроасан.
	— Всъщност — продължи Стар — вашите експерти по психология ви описват като един от онези страстни идеалисти, които се разкъсват между любовта и омразата към човешкия род… От типа на немските терористи, нали… но много по-… опасен, ако позволите да се изразя така за вашия гений…
	— Вие се изказвате за мен много посредствено, подполковник — каза Матийо. — Как е моят приятел Каплан? Чух, че имал известни трудности с вторичните ефекти…
	— Изкара малка нервна криза. Халюцинации. Познато ли ви е?
	Матийо не каза нищо. Той галеше кучето.
	— Да, явно трябва още много да се работи, за да бъдат нашата психика и емоционалното ни поведение на нужната висота — отбеляза Стар. — Разбираемо е, все пак, като се има предвид естеството на този нов вид енергия…
	— Това е все същата стара енергия — каза Матийо.
	— Малко се смущавам да изляза на тази научна почва, но дали искаме или не, ще е трудно да убедим хората, че… всъщност, знаете за какво става дума. Дори и най-убеденият атеист не би могъл да не изпита известен дискомфорт, когато…
	— Душата, нали? — попита Матийо.
	— Всъщност да, нещо такова.
	— Религиозен фолклор.
	— Разбира се, разбира се. Това, в което съм сигурен е, че хората биха го приели много трудно.
	— Грешите, подполковник. Съгласен съм с вас, но в крайна сметка те винаги са свиквали с подобно нещо. И когато започнат да изпитват недостиг от гориво за колите си, ще приемат каквото и да е.
	Той подаде втори кроасан на Гастон.
	— В края на краищата, става дума за улавяне, за преработка и използване на отпадъци — каза той.
	— Нацистите мислеха същото — промълви Стар.
	— Можете да се позовете на Хирошима, на Виетнам, на Гулаг и още на много други „гледни точки“ — каза Матийо. — Бъдете спокоен. Ако наистина става въпрос за нашата „душа“ — в степента, в която ние все още имаме правото да се застъпим за нея, — ние ще се окажем пред един наистина адски голям проблем, проблема за замърсяването. Нека, ако не възразявате, да преминем към сериозните неща. Защо поискахте да ме видите?
	— По една причина. Държах да ви заявя, и то по един категоричен начин, че нямаме нищо общо с убийството на професор Голдън-Майер. Не сте длъжен да вярвате на честната ми дума, разбира се…
	— О, но аз ви вярвам…
	Фокстериерът беше сложил глава на коленете на Матийо, който нежно му галеше ушите.
	— Не ме интересува коя велика сила е поръчала убийството на Голдън-Майер. Причината за това „необяснимо престъпление“ според пресата е безспорно ясна както за мен, така и за вас. Ако документите бяха достигнали до Йоан XXIII, този стар селянин би надал вик на възмущение от името на всички дяволи. Нищо не би го задържало да съобщи истината на всеослушание и да започне кампания срещу това, което той вече определи, спомнете си, като „върховно поругаване на човешкия разум и на нашия свещен дъх“, когато говореше за термоядрената бомба. Не ви ли се струва, че в това обръщение имаше някакво предчувствие?
	— Установявам, че сте в тотално противоречие със себе си. От една страна, вие отричате изцяло този… „свещен“ характер, ако мога така да се изразя, на новата енергия, а от друга страна… Много двусмислена позиция.
	— Възможно е. Документите стигнаха до него и той умря от това.
	— Йоан XXIII бе твърде болен.
	— А сега, когато го няма, мисля, че днешната църква ще прояви внимателно, гъвкаво и модерно отношение в тази ситуация. Нещо от типа на: „термоядрената бомба може да бъде използвана, но единствено за мирни цели“.
	Стар се усмихна любезно.
	— Забавно.
	Матийо погали за последен път фокстериера.
	— Има неща, за които никога не можеш да обвиниш кучетата — каза той. — Късметлии. Има една много хубава поема на Франсис Джеймс, озаглавена „За да отидем в рая с магаретата“.
	Той стана и взе дъждобрана си.
	— Операцията „човек“… знаете ли за нея?
	В доклада си Стар трябваше да напише: „Той изглеждаше толкова измъчен, разкъсван, почти отчаян и по някакъв начин победен от гения си, че аз, признавам това, изпитах прилив на симпатия към този уникален и непредвидим човек, от когото може да се очаква всичко и същевременно всичко в него да те смути“.


>>	XII

	Матийо паркира Албер-ситроена си зад Колеж дьо Франс и слезе в лабораторията. Освен проблема с разсейването и преработката на дъха, чието решение продължаваше да им се изплъзва, основната им грижа бе непропускливостта на колекторите. Имаше загуби на енергия, изтичане на сила, капене; при пипане на акумулатора ти се струваше, че е обсипан от роса, сякаш отделяше сълзи, казваше Валенти, който не бе от тия, които „плюят“ срещу поезията. Както бе в случая с плутония, безспорно тези недостатъци щяха да изчезнат с новото поколение каптиращи устройства и с усъвършенстването на системата за контрол.
	В очакване това да се случи, вълните на културно замърсяване, така да се каже, се ширеха на воля. Валенти се оплакваше, че чува Бах всеки път, когато пренася единица енергия от колектор в батерия, така че една сутрин, влизайки в лабораторията, самият Матийо се изправи лице в лице с Мадоната на Белини от Венецианската академия, която няколко секунди свободно се носеше във въздуха около едно каптиращо устройство, което впрочем съдържаше само добива от една чистачка. Това културно замърсяване като че ли нямаше никаква природна връзка със социалната определеност на донора.
	Основният въпрос обаче бе този с разпада. Елементът оставаше неразложим до други елементи. Имаше ужасяващо пилеене на енергия. Количеството използван дъх в батерията на една пералня бе достатъчно, за да движи до износване частите на електрическа централа. Докато не се достигнеше до положение да се контролира изцяло разпадането, управлението на дъха щеше да продължава да поставя същите проблеми и пред науката, и пред идеологията.
	Едно допълнително усложнение идваше от необходимостта да се запази тайната, за да се избегнат хистерични реакции от страна на някои медии. Имаше и неуспешни опити и по-точно един инцидент, за съжаление, с „мъртвец, който се бе събудил, и запял“, така че, един вестник, обобщавайки случая, бе окачествил събитието като напълно в реда на нещата. Ставаше въпрос за италиански зъболекар, някой си Боно, приятел на Валенти, който станал жертва на инфаркт. Валенти и Чавес отишли да го посетят в болницата с цветя и по някаква случайност Чавес носел със себе си едно каптиращо устройство. В момента, в който зъболекарят предавал богу дух, Чавес бил в чакалнята с устройството в скута си, скрито зад букета цветя. Поради дефект в някаква част станала повреда в системата за задвижване, едно явление, изразяващо се във връщане или обратен удар: енергията прави това, което на езика на ядрената физика се нарича „отклонение“. Изплъзвайки се за момент от всякакъв контрол, дъхът внезапно се завърта и се връща към първоизточника си с такава огромна въздействаща сила, че в почти всички подобни случаи има не само реанимация, но и също така силна културна вълна. Зъболекарят се надигнал на задника си, отворил очи, сложил ръка на сърцето си и после с ококорени очи, с щръкнали от заряда мустаци и коса изпял с баритонов, впрочем приятен, глас „О, соле мио“, след което издъхнал отново, и всичко си отишло на мястото.
	В лабораторията задуха пораженчески вятър. Чавес дори заговори за излизането си от научното изследване: убеден маоист, той твърдеше, че решението на проблема изисква идеологическа подготовка, подобна на тази в Китай. Валенти пък се беше оставил в ръцете на лирично отчаяние и прекарваше дните си, както повечето учени, в подписване на манифести с протестно съдържание срещу практическите приложения на собствените си открития. Той имаше буйна коса, лакома уста и прекрасни кафяви нежни очи. Бе неспособен да се занимава със себе си и значителен брой женски екземпляри напразно правеха опити да сграбчат този случай, за да осмислят живота си. Повече от всеки друг беше потърпевш от културните вълни и виждаше върху черната дъска произведения на Леонардо и Микеланджело в компанията на григориански хорове. Матийо успокои Валенти, казвайки му, че е разговарял с чистачите на водосточни тръби от централната част на Париж и че те единодушно са потвърдили, че след известно време се свиква с вонята и човек вече нищо не усеща.
	В лабораторията можеха да се открият всякакви джаджи. Валенти в момента преустройваше батерията, която задвижваше една water-pick — струя вода, която почистваше венците, и тази вещ в момента се появяваше на пазара. Чавес работеше върху „електрическа люпилня“ в духа на казаното в каталога на един универмаг: „Включвате, поставяте прясно яйце вътре, и излиза пиленце“.
	— По дяволите — каза Матийо — като си помисля само, че милиони души страдат от глад…
	Чавес, разбира се, схвана нещата обратно:
	— Вярно. Само с добива на дъх от детската смъртност в Индия би могло там да се създаде една модерна страна.
	_Електрическа постелка — нов начин да прекарате една приятна нощ. Продукт, издаващ ритмични звуци, които предразполагат към сън. Вибратор: дискретно изпращане. Има мечтаната форма, която вашият партньор ще оцени_.
	Матийо захвърли каталога и измърмори няколко ругатни.
	— Как пък не — каза Валенти. — Струва си да се направят опити с плъхове и кучета. Поне не става дума за разрязване на живо животно. При това винаги можеш да свалиш батерията и след време да я употребиш за нещо по-добро.
	Лек, но упорит шум идваше откъм единия ъгъл на стаята. Малката белееща се топка с размер на орех подскачаше съвестно на своето място. Ето че вече три години дъхът неуморно и напразно се опитваше да се освободи. Помисли си за Мей. Тя отново бе изпаднала в религиозна криза.
	Боже Господи, помисли си той, колко ли хиляди години ще са необходими на човечеството, за да се освободи от своя фолклор?
	— Струва ми се твърде необичайно да мислиш, че това малко нещо ще продължава да подскача до края на света… — забеляза Валенти със задоволство.
	И двамата гледаха топката с нежност. Тя се бе превърнала в нещо като талисман на лабораторията. Това бе първият им успех. Валенти искаше да я подари на Музея на човека.
	— Един ден — каза той — учениците ще идват да я разглеждат като предмет от първия период на човешкия вид, като изключим неговото праисторическо минало. А! Виж, що се отнася до…
	Той му подаде един вестник. „Нова електрическа крушка в САЩ… Електрическата лампа, практически неизползваема, дава своя принос чрез добавянето върху стъклото на слой, състоящ се от два пласта титаниев оксид, разделени от слой сребро…“.
	— Тези негодници започват комерсиализация дори преди да са разбрали накъде вървят — каза Матийо. — Сто и трийсет лумена на ват, казват те. Даваш ли си сметка? Има поне сто милиона вата при едно освобождаване на дъха. Това е традиционното постижение. Невъзможно е да са напреднали толкова. Спомни си катастрофата от Мърчантаун.
	— Все пак е добре обвита — каза Валенти. — Чуй това: „_Прозрачен за видимите радиации, този слой насочва към жичката инфрачервените вълни, които пренасят по-голямата част от топлината…_“.
	— Нищо ново тук — каза Матийо. — Усъвършенстван Едисон, нищо друго. Единственият начин на този етап да се достигне до разпад…
	— До разграждането, искаш да кажеш — уточни Валенти.
	— То е същото. Единственият начин да се достигне до разпад е да се използва водородна бомба, но не е сигурно, дори ако това е възможно от гледна точка на гласуването на доверие и получаването на необходимите разрешения, че впоследствие ще може да се контролира изтичането. Тук се съдържа едно противоречие, защото е необходима затворена система.
	— Ако американците бяха успели да изолират дъха, щеше да се разчуе. Липсва една идея.
	Инстинктивно погледнаха към Матийо.
	— Не знам — отвърна той с глух глас. — Може би има неразложимост.
	Чавес повдигна рамене.
	— Тогава на работа, няма нищо неразложимо.
	— А докъде са стигнали вторичните ефекти?
	Валенти направи гримаса.
	— Все същото. Като привикнеш, като че ли малко намаляват, но ми се струва, че изработването на имунитет ще е бавно. Отново слушах Моцарт цяла сутрин.
	Чавес се засмя.
	— Виж какво, няма да имат нужда от нежна музика в заводите, по-скоро ще я имат служебно и безплатно.
	На Матийо му се гадеше. Не бе по-различно от онова, което изпитваше всяка сутрин, когато четеше вестниците, напротив, бе по-отвратително, с пристъпи на недоволство и яд, които водеха до нещо като смесица от паника и гняв. Трябваше да си поставят въпроса, дали отпадъците нямаха необратим токсичен ефект върху нервната система и психиката.
	— Не знам — промълви той.
	Валенти обгърна с ръце раменете на младия човек.
	— Сигурен съм, че само ти ще намериш решението, Марк, силно се опасявам, че наследството на Айнщайн ще падне върху плещите ти, добри ми приятелю… Що се отнася до мен…
	Валенти въздъхна.
	— … аз съм на петдесет и три, мисля, че съм вече по нанадолнището. Казват, че физиците и математиците след трийсетата си година вече са се изчерпали. Творческата енергия, приятелю, изглежда върви заедно с апогея на сексуалната сила.
	— Ако съдя по това, което казват по този повод, ти никога не си работил така добре, както сега — каза Матийо.
	Валенти бе очарован от казаното.
	Бе приключил с батерията на електрическата четка — енергията вътре в батерията бе на зъболекаря Боно. Той започна да почиства зъбите си със струйката вода от уреда.
	— Как ли се справят китайците? — попита Матийо.
	— Фан-тас-тично — отвърна Валенти. — Фан-тас-тично. Имат вид на изпреварили целия свят. Говорих с научното им аташе тук, в посолството. Обменихме си информация. Техните експериментални централи от Фу-цзян са фан-тас-тичен успех!


>>	XIII

	Фу-цзян се намира на южния бряг на Янг-цзъ и, от незапомнени времена, земята там, впрочем най-плодородната в Китай, не бе достатъчна, за да изхрани местното население. Плодородието й, също така богато като руския _чернозем_, се дължеше на това, което бе и причина за нейната бедност: опустошителните приливи на Янг-цзъ. В тази равна област никаква преграда не спираше потоците вода, когато в определени периоди голямата река прииждаше, сякаш изпълнявайки някакъв ритуал на отмъщение.
	Народна република Китай бе сложила край на тези прастари прищевки на Янг-цзъ. Язовирът на Фу-цзян бе завършен преди няколко години. Триста хиляди работници бяха дали най-доброто от себе си в това дело и признателността на селяните, които най-после бяха освободени от този бич, бе направила от тях най-преданите последователи на режима. На няколко пъти Партията бе раздала отличителни награди на общината на Фу-цзян: в тази област добивите от хектар надминаваха достигнатите норми в кооперативите в останалата част на Китай. Както това се виждаше от афишите по стената победата над Янг-цзъ бе донесла на жителите желание за още по-грандиозни постижения: „всички напред, под мъдрото ръководство на водача Мао Дзедун да превърнем духовната енергия в материална сила.“
	Те бяха избрани да станат пионери на новия индустриален и технологически „скок“ на Китай.
	Пей знаеше, че ако имаше област в Китай, където работниците да са готови да се отдадат телом и духом на „новия експеримент“, в който за първи път щеше да се приложи новият източник на енергия в широк мащаб, това бе тъкмо тук. Никъде другаде идеологическите и психологическите условия не съвпадаха, както на това място. Ако някога изразите „да дадем най-доброто от себе си“ и „до последен дъх“ имаха смисъл, това бе във Фу-цзян.
	От летището в селото го откара млада другарка от местната секция на Партията, която уважително запази мълчание в присъствието на младия генерал, герой на Народната република и на почит в родното й село.
	Цялата област бе щателно подложена на военен контрол. На всеки три километра имаше бариери на пътя и за пристигането им се съобщаваше посредством радиовръзка. След петата спирка шофьорът извинително се обърна към Пей:
	— Това е заради колата, другарю генерал — каза той. — Тя е експериментален прототип и както вие сигурно сте забелязал, при тръскането не е много наред.
	Устата на Пей пресъхна и му стана неприятно от този досег с достойното за съжаление средновековие, което представляваше атавистично наследство. Още от детските години разумът му бе отровен от бабини приказки, от истории за змейове и духове, и годините, прекарани в колежа на йезуитите, не бяха променили нещата.
	Той прикова поглед в пътя, който се виеше пред него, като болезнено реагираше на подскоците на колата. Научният принцип, впрочем, бе много прост и в крайна сметка не по-различен от този на старите парни локомотиви или на едно взривно устройство: друсанията бяха резултат от характера на енергията, на нейния „носител“: с други думи — енергията търсеше начин да се освободи.
	— Странното, другарю генерал, е, че изглежда възрастта и пола на донора не са от значение. Старец, жена или дете вършат една и съща работа. Правиха опити с кучета и плъхове, но не се получи. Трябва да е човек.
	Пей виждаше лицето на шофьора в огледалото за обратно гледане: изразът му се промени от глуповато изражение в ужас. Генералът бе чул да казват, че енергията има вредни въздействия върху нервната система и изработването на имунитет изисква здрава идеологическа подготовка.
	— Понякога това нещо вътре скърца със зъби, въздиша или… или пее — каза шофьорът. — Хората, които работеха в главната централа, загубиха съня си. Някои полудяват и трябва да бъдат затворени. Говорят несвързано, което издава гнилото буржоазно и реакционно влияние. Аз самият, другарю генерал, останах изненадан от себе си, когато чух упадъчната западноевропейска музика на Бетховен. Знам, все пак, от нашия _Всекидневник на Народа_, че слушането на Бетховен е сериозна грешка според Партията. Забранено е. Аз обаче съм безсилен. Щом се приближиш до тези странни нещица, това вътре започва да свири само.
	— Струва ми се, че не сте получили достатъчно идеологическа подготовка, другарю — каза Пей.
	Шофьорът го изгледа умолително.
	— Моля ви се, не им казвайте това, другарю генерал. Извинете моя назадничав и реакционерски ум.
	— Бъдете спокоен, няма да напиша доклад, обещавам Ви. Много ли са другарите тук, които имат същите… нервни оплаквания?
	— Не знам, другарю генерал. Опитваме се да не говорим за това. Искаме да сме на висотата на великата задача, която Партията ни повери. Гордеем се, че сме пионери, другарю генерал.
	Бедният нещастник, помисли Пей, прави всичко по силите си. Шофьорът дори се пошегува. Шегата беше от онези традиционни китайски шеги, която той подчерта с не по-малко традиционния китайски смях.
	Изобщо не бих се впечатлил, ако вътре нещото беше моята тъща!
	Пей отиде направо в болницата.
	Често му бяха казвали, че Лан е много красива, но Пей нямаше никакво мнение по въпроса. Всяка преценка относно женската хубост предполагаше сравнения, които му липсваха: никога не бе обръщал внимание на друга, освен на Лан. Тя бе талантлива актриса от Пекинския театър, после дойде болестта, жестока, при това с късна диагноза: лекарите й бяха казали, че по всяка вероятност болестта е в нея отдавна, още от детството й. Самият Пей бе сигурен в това. Спомни си наводненията, мръсотията и глада и как на дванайсет години той крадеше шепа ориз от продавачите на пазара, за да й я занесе.
	Прие го директорът на болницата с усмивка на лице — и Пей също му се усмихваше: драмата, която преживяваше, бе строго индивидуална и имаше малко значение от гледна точка на общото светло бъдеще пред китайския народ.
	Седна до леглото й и двамата се усмихнаха един на друг с оптимизъм, с увереността в щастието на народните маси около тях. Движението напред на Китай бе пример за целия свят, който щеше да го последва. Нямаше повод за тъга и отчаяние: такава субективна и егоистична позиция не бе приемлива. Така че занапред дори и да умираш, вече щеше да е възможно да продължиш да служиш на построяването на социализма и на прогреса. Пилеенето на свещения дъх на китайския народ след смъртта щеше да изчезне. Медицинските сестри се усмихваха, лекарите идваха и си отиваха усмихнати, останалите болни ги гледаха и слушаха, смеейки се весело, докато те си разменяха мили думи.
	— Икономическият ни растеж през тази година е два пъти по-бърз спрямо този на останалия свят. Производителността ни скоро ще достигне и ще задмине тази на капиталистическите страни — каза Пей.
	— Толкова съм щастлива — отвърна Лан.
	— Другарите от текстилната индустрия са реализирали прираст от седемдесет процента.
	— Знам — промълви Лан. — Славните ни военни сили карат да треперят враговете на СССР, тези изменници на справедливото общество, империалистите.
	— Всички вредни насекоми и птици, които заплашват реколтата ни, са на път да бъдат изтребени — каза Пей. — През тази година не е имало нито една епидемия. Американските империалисти, след като бяха бити до дупка във Виетнам, са в плен на ужасна икономическа криза. С всеки изминал месец нашият арсенал от ядрени оръжия се обогатява.
	Така те продължаваха да си обменят любовни думи и останалите болни сияеха от щастие. Те знаеха кой е генерал Пей и всички искаха да му покажат вярата си в бъдещето. Дори всеки в тази зала да бе индивидуално, сам по себе си осъден, взети заедно обаче, те имаха гигантски проекти, които щяха да реализират. Те издъхваха тук, твърде отпаднали, за да могат да се движат, но усмихнати.
	Бе дошъл моментът да си тръгва, но Пей не можеше да се откъсне, и стоеше все така с обръснатата си глава, мачкайки каскет в ръка и отчаяно търсейки нови любовни думи, такива, които да са различни от реакционерския буржоазен речник, нещо нежно и мило, някое от онези малки неща, които правят едно момиче щастливо.
	— Числата показват, че сме увеличили площта на обработваемите земи с десет процента тази година. Създадохме космически ракети, които могат да пренасят ядрен товар на пет хиляди километра.
	Това бе добро извинение: Лан взе ръката му в своята и я стисна нежно.
	После тя задържа ръката му толкова дълго, колкото бе необходимо, без това да се изтълкува като прекалено лично, и в очите и той видя сълзи, които никой друг не забеляза.
	Лекарите се разтапяха от щастие, болните и сестрите също. Той беше най-младият генерал от Народната армия и макар че бе дошъл да види тази млада жена, той бе общувал с всички тях, като им беше „подарил“ присъствието си.
	— Скоро, с прогреса на науката, благодарение на мъдрото слово на водача Мао Дзедун, енергията на китайския народ ще заработи за вечни времена за построяването на социализма.
	Няколко болни намериха сили да изръкопляскат.
	Пей стана. Не можеше да се примири с идеята, че за последен път вижда Лан. Трябваше да се усмихва, за да скрие своето смущение, толкова егоистично и лично. Лан го гледаше. Стисна юмруци, опитвайки се да преглътне чрез това мускулно движение вътрешния хаос, който се надигаше в него, разтърсващ и неустоим. Въпреки цялата си идеологическа закалка, нещо инстинктивно, животинско и _атавистично_ бушуваше с негодувание и бунт в самата му кръв. Беше вътрешно боботене, прилично на океански рев.
	Обърна се рязко и отиде в медицинския кабинет, за да поговори няколко минути с лекарите по технически въпроси, единствените, имащи значение. Те имаха най-доброто чехословашко оборудване, но биха искали да разполагат с по-голям брой кислородни маски. Без да изглежда, че прибягва до личен аргумент, главният лекар му обърна внимание, че Лан, например, повечето време е под маска, и като се има предвид броят на болните… той замълча дискретно, явно страхувайки се да не би да отиде твърде далеч. Пей обеща да поговори с компетентните служби в Пекин. После изслуша общите статистики на болницата; това бяха факти от всеобщ интерес и те _единствени_ имаха значение.
	Спря се за малко в залата с колекторите на енергия. Като му показваше проблясващите уреди от сталинит в красив седефен цвят, главният лекар на болницата каза:
	— Всичко работи перфектно. Нито един човешки живот не е загубен.
	Пей прекара следващите няколко часа в посещение на новата централа и на планинските вериги, където се произвеждаха новите портативни радиатори, предназначени за работническите жилища. Бе малко предприятие, но Пей установи, че духът на работниците е невероятен. Те сякаш бяха имунизирани срещу вторичните ефекти от отпадъците, благодарение на получената обработка, която имаха още от детството си в клетките на Партията, но също така и благодарение на бдителността на идеологическия отговорник от експерименталната станция, другаря Хан Цзе. Беше дребен, подвижен човек, с блестящи от оптимизъм очи. Другарят Хан Цзе обясни, че работниците се ползват от няколко предимства в порциона и облеклото.
	— Това е наложително в началото, от гледна точка на привикването. Единственият вторичен ефект, на който се натъкнахме, е по-скоро прекомерната привързаност към самите съдове. Забелязвах често външни белези на почитане, което е дребен остатък от времената на култа към предците. Вече снабдихме няколко семейства с радиатори и може сами да се уверите, че хората се адаптират много добре.
	Видяха малък апартамент, чист и приятен, в нов блок, първия по рода си и по значение в селото. Семейството, което го обитаваше, се състоеше от механик и жена му, двете им деца и един дядо на седемдесет и осем години. Старецът пъшкаше в леглото: имаше набръчкано лице и носеше традиционното старовремско облекло, бяло на цвят. Като изключим странния му поглед — безспорно дължащ се на грохналостта от възрастта — в който се четеше някакво налудничаво питане, като цяло той бе доста запазен.
	Апартаментът имаше весел вид: портрети на Мао Дзедун, на Маркс и Ленин бяха поставени на видни места, както и трябваше да бъде. Бащата бе в завода, но децата, прибрали се от училище, тичаха шумно из стаята, като се смееха на воля. Младата жена посрещна посетителите с широка усмивка. Дори прадядото се помъчи да се усмихне със своите бели устни, които бяха почти незабележими, сякаш паднали на дъното на беззъбата му уста, но очите изразяваха безгранично учудване, нещо подобно на объркване, което бе доста непривично за възрастта му, видяла всичко на този свят. Трудно бе да се каже дали в момента в ума му имаше нещо различно от дълбоко смайване.
	Малкият колектор чакаше до леглото да прибере добива от енергията на стария човек. Бе свързан с радиатора, лампите и домакинските уреди от кухнята.
	Скромен букет цветя лежеше върху уреда.
	От време на време старецът хвърляше око на улавящото устройство, после на радиатора и изразът на безкрайно объркване върху лицето му се засилваше. На стената над главата му, точно под портрета на Маркс, се мъдреше старателно изписан надпис: „Щастлив съм да дам най-доброто от себе си за благото на народа!“. Дъщеря му се смееше без да спира и внуците му се смееха по същия доста странен начин.
	— Можете да видите — каза доктор Хан Цзе — че психологическите условия са превъзходни. Тази спонтанна веселост е много показателна. Малкият букет цветя, разбира се, не е уместен, струва ми се… Явно условията тук са много благоприятни. Семейните отношения са много топли; бащата е отговорник в редиците на Партията; имахме много сурова зима и старецът явно е очарован от идеята, че енергийният му добив скоро ще бъде събран и ще послужи за отопление на домочадието му. Трябва да признаем, че семейните взаимоотношения тук създават идеални условия.
	Прадядото изведнъж избухна в смях; дъщеря му и внуците му се смееха непрекъснато, сякаш не можеха вече да спрат тази странна проява на весело настроение.
	Пей стигна до извода, че доктор Хан изцяло се заблуждава, или — още по-лошо — цели решително да го заблуди.
	Цялото семейство, дядото, жената, всички явно бяха в състояние, близко до видиотяването. Жената се превиваше от хистеричен смях, децата бяха в тотална нервна криза. Що се отнася до прадядото, ако съдим по очите му, имаше вид на убеден, че именно уредът гледа него втренчено, а не обратното.
	— Имаме интересен случай: сполучливо адаптиране към прогреса на представител на старото поколение.
	Точно тук нещата се объркаха. Бе почти невероятно за човек на неговата възраст и в неговото състояние на изтощение, но скоростта и подвижността, с които старият умиращ селянин скочи от леглото, бяха феноменални. С внезапен вик на омраза, достопочтеният прародител ритна уреда, който чакаше своето гориво, хвана го и го запрати срещу стената, след което смъкна дрехата си, скочи през прозореца и няколко мига по-късно Пей го видя да бяга с всички сили по улицата и да се отправя към полето, като от време на време хвърляше поглед назад, сякаш за да се увери, че уредът не го следва по петите. Той прескочи една ограда и изчезна някъде сред природата.
	Жената се хвърли върху леглото и избухна в плач.
	Доктор Хан Цзе бе пребледнял. Лицето му се беше изкривило.
	— Опасявам се, че не можем да извлечем нито положителни, нито отрицателни изводи от този случай. Виждаме, че в това семейство все още има остатъци от пагубните буржоазни влияния и от един изостанал старец може да… Ще поработим върху тяхното възпитание.
	— Бих ви помолил да не го правите — каза Пей. — Това е интересен случай, заслужаващ да се запомни какъвто е, така че да се изследва още по-добре.
	Младата жена му отправи признателен поглед.
	Пей вече знаеше какво иска да види: психиатричното отделение на болницата, което пропуснаха да му покажат. Наближавайки постройките, младият генерал почувства в гърдите си надигащо се безпокойство. В Корея, при сражение, бе виждал да умират най-добрите му другари и често в очите им бе откривал върховния зов, ням, умолителен. Но тук нямаше очи, които да го гледат, и все пак, докато той пресичаше контролния пункт и се насочваше към стаята за преработка в свръхгенератора, цялата му нервна система се разтресе, сякаш получаваше тревожно послание. Опита се да си каже, че е жертва на отпадъците, на техните въздействия, определени като „духовни“ от класовия враг. Каза си, че това е хистерия, изцяло химически обусловена, нещо като радиоактивност, поразяваща психиката, но не можеше да спре да усеща реакционния възглед, че зовът, посланието беше именно тук; че тази енергия, натрупана в компресорите и конверторите, _излъчваше_; че тя му изпращаше сигнали, заявяващи нейното желание за освобождаване, за спасение; че в него имаше нещо, което действаше като вътрешен рецептор, сякаш всеки човек и всички хора са капчици в океан от съвсем друга величина и че между тях има някакво братско чувство, много по-голямо от това по плът и кръв, нематериално, неделимо и което не би могло да бъде уловено, използвано, употребено или заплашено, без страданието да се разпространи от капка на капка, докато Океанът облее всичко със своя яростен тътен и напиращо недоволство…
	Опита се да се вземе в ръце: хиляди векове на незнание, на обскурантистка пропаганда.
	Даде си сметка, че стои неподвижно в един коридор и че доктор Хан Цзе го наблюдава с любопитство.
	— Не сте ли добре, другарю генерал?
	Пей издържа на погледа му твърдо.
	— Малко емоция, съвсем разбираема — каза той. — Мислех за новото бъдеще, което нашата наука, поставена в служба на марксистко-ленинската идеология, отваря пред нас.
	Прекосиха чакалнята, в която се намираха около трийсетина души. Пей отначало си помисли, че това са болни, дошли на консултация. После забеляза каптиращите устройства, които всеки държеше в скута си. Бяха в очакване, сякаш тук раздаваха храна. Всички уреди бяха еднакво големи. Горе-долу колкото десетлитров съд за бензин.
	— Най-забележителното нещо е пренастройването на батериите — каза доктор Хан Цзе. — Те могат да се използват за какво ли не. Отначало имаше инциденти. Някои от уредите бяха намерени в непознати терени, със следи по тях, сякаш крадци са се опитвали да ги отворят. Вандализъм. След няколко седмици ще можем да се радваме на една изцяло осветена област, благодарение на болницата.
	Пей гледаше един млад мъж, стоящ в началото на редицата, който държеше своя уред в скута си. Очите му бяха приковани в зелената светлина, намираща се над чертата за вместимост. Изведнъж светлината засвети в червено. Улавящото устройство се пълнеше.
	Помисли за Лан.
	Извади кърпичка от джоба си и изтри челото си.
	Младият мъж гледаше все така с прикован поглед червената светлина. Най-сетне стана от стола си и излезе.
	Вървеше така, сякаш нещо му пречеше.
	— О, тези млади — каза доктор Хан Цзе. — Явно още един, който слуша пропаднала западноевропейска музика. Аз самият я чух онзи ден, но не открих източника.
	Внезапно той изрази едно свое обобщение.
	— Новата научна революция рискува да направи работниците по-податливи на западната пропаганда.
	Пей не слушаше, бяха влезли в една от залите и вървяха между две редици легла.
	Доктор Хан Цзе му се стори силно затруднен от нещо.
	— Да! Всъщност… това са случаи на… нервен шок…
	Пей бе застанал по средата на залата и се опитваше да не слуша. Бе повече, отколкото можеше да понесе. Често се бе оказвал на фронта в лазаретите или близо до ранени войници, които издъхваха в калта преди носачите пехотинци да ги доближат и пронижат. Това обаче нямаше нищо общо с чутото сега. Нямаше думи, с които да се опише тази тишина, която бе като завършек на онова, което някога бе човешки глас и което все пак успяваше да вие по-силно от всичко, което в историята на виковете бе изразявало гордост, достойнство и страдание в качеството си на човек.
	— Къде е телефонът?
	— В стаята на директора.
	Пей се запъти към вратата, после се обърна.
	— Ще прекратим опита още сега — внезапно каза той. — Още на мига, чувате ли ме? Всички колектори ще бъдат спрени начаса. Побързайте, поемам отговорността. Тук съм по заповед на самия водач Мао Дзедун. Спрете всичко, ясно ли е? Още сега съобщете това по високоговорителите. Намирам, че подготовката и изследванията са правени много набързо и носят белега на недопустимо угодничество. Ще ви търся лична отговорност за срока на изпълнение.
	Втурна се навън, влезе в офиса на директора, когото помоли да излезе, и грабна телефона. За секунди успя да се свърже с Пекин и даде кода, който му предоставяше правомощията да говори лично със самия Мао Дзедун.
	Съобщиха му да изчака няколко минути, което му позволи да направи една по-трезва преценка.
	Знаеше, че на стотина километра от тук военните осъществяваха опит върху много по-голям брой обекти, отколкото във Фу-цзян. Там имаше струпване на енергия, чиято употреба водеше, дори по мнение на самите отговорни лица, до значителни рискове. Все още никой, нито в САЩ, нито в СССР не бе изпробвал такава концентрация на дъх. Заплахата от дефект във функционирането и от внезапно и непредвидено освобождаване на горивото на бъдещето в резултат от прекомерен контрол бе реална и учените не бяха преставали да предупреждават военните за опасността от огромното количество енергия.
	Все пак намери малко време, за да си направи самокритика. Беше информиран за вторичните ефекти на отпадъците: емоционална нестабилност, хистерия, депресия, сълзлив сантиментализъм, идеологическо объркване, стигащо чак до събуждане на болестни, типично буржоазни и упадъчни — идеалистически, псевдохуманни реакции. Усещаше, че любовта му към Лан се опитва да заеме основно място в мисълта му, за сметка на положителните марксистко-ленински убеждения. Мисълта, че дъхът на Лан би послужил за задвижването на някоя машина му се струваше непоносима, но разбираше, че това е само едно наследство от хилядолетния обскурантизъм, показващ до каква степен човек е подвластен на тъмнината, в която китайският народ е бил толкова дълго време.
	Генералът бе искрено затруднен, вътрешно разкъсван и неспособен да вземе решение, и това колебание, така недостойно за член на Партията, засилваше още повече неговото объркване.
	Изборът му на решение бе опростен от обстоятелствата.
	Телефонът иззвъня. Имаше връзка.
	— Генерал Пей Хсин?
	Той разпозна веднага сухия глас и резкия тон.
	— Генерал Чанг Ли на телефона. Разбрах, че сте във Фу-цзян на проверка.
	— Точно така, другарю генерал.
	— Известно ви е, нали, че този участък е под военен контрол? Под _моя_ контрол.
	— Тук съм по личната заповед на водача Мао — каза кротко Пей.
	Нотка на сарказъм прониза гласа на шефа на генералния щаб.
	— Мисля, че армията би била очарована да узнае, че другарят Мао е засвидетелствал внимание към нашия голям проект… най-после.
	Пей стисна челюсти. Това бе неочаквано и дръзко предизвикателство на ръководителите на армията срещу Основателя.
	— Няма да пропусна да предам оценката ви на Ръководителя, сухо отвърна той.
	Последва ново мълчание.
	— Съмнявам се. Със съжаление ви съобщавам, че ръководителят Мао току-що почина.


>>	XIV

	Тази вечер валеше. Матийо бе прекарал един скучен ден в лабораторията. От доста време не го вдъхновяваше нищо, никаква следа от предродилната треска, която неизменно предшестваше изблика на нова идея, никакъв лъч на предчувствие за нещо ново. Валенти и Чавес започваха да се отнасят към него с доза снизхождение. Постепенно се превръщаше в това, което на английски език наричат has been*, „отминал“ човек.
	[* Изпята песен (англ.). — Б.пр.]
	Върху черната дъска формулите тичаха във всички посоки, но това бе нещо като изкуство заради изкуството — една чиста естетическа наслада. Тези формули не водеха доникъде, не проправяха път към неоткрити земи. Дъхът оставаше неделим. Така нареченото „пропукване“, т.е. контролираното делене, необходимо за рационално използване, продължаваше да се изплъзва. Проклетата единица отказваше да се подчини. Нещо като първична несводимост, абсолютна при това. Липсваше една идея. Знаците върху дъската бяха само математически бенгалски огън, напълно безобиден при това. Те не оставяха никаква драскотина върху бедрото на вселената. Дръзкият конкистадор се превръщаше в обикновен безделник.
	В десет часа вечерта Матийо наметна на главата си шлифер и пресече тичешком улицата.
	В момента, в който напускаше кафенето под проливния дъжд, с шлифер върху главата, нечии ръце го сграбчиха отзад, блъснаха го напред, вдигнаха го, и изведнъж той се озова пленник в една потегляща кола.
	— За бога, оставете ме!
	Еколози, помисли си той. Бе крайно неприятно, че те искаха да вземат за заложник учен. Щяха да претендират за публикуването във вестниците на истината относно въпросната афера. Или просто да го убият, защото бе главният отговорен.
	Не бе взел достатъчно предпазни мерки. Би могъл да постъпи като останалите големи учени: да подписва петиции срещу последиците от собствените си открития. И така да се огради с ценностни и морални гаранции.
	— Оставете ме! Помощ!
	Имаше желание да живее. Оставаха още толкова неизследвани възможности.
	Реши да се стегне. Не смееше дори да се измъкне от шлифера, който скриваше лицето му. Не искаше да ги вижда.
	— Но аз не защитавам никаква кауза — изкрещя той. — Съгласен съм с вас! Всъщност аз съм един от вас! Аз също съм _против_! Аз бях първият, който протестира срещу самия себе си! Аз съм мъченик на науката!
	— Успокойте се, господин професор…
	Генерал Стар бе седнал до него с папка документи в скута. Гледаше право пред себе си и плоското му лице говореше за вътрешно напрежение, което преминаваше в абсолютно безразличие.
	— Извинете ме, но нямах време за встъпления.
	— Накъде отиваме?
	— Именно това искам да ми кажете.
	Той отбори папката с документи и постави пакет със снимки в скута на Матийо.
	— Това е най-новата серия сведения от последните три дни, която е дело на сателита ни над Китай. Провинция Син-Кианг. При това искам да ви призная, че американското правителство е… — всъщност „паникьосано“ е недостойно понятие — да кажем… в известен смисъл загрижено.
	Матийо хвърли поглед на снимките. Заприличаха му на стотици кошери. Явно бяха енергийни акумулатори, но две неща привлякоха вниманието му: те всички бяха свързани помежду си, като в центъра на тази мрежа се различаваше голяма ниска сграда, откъдето като оръдие се подаваше нямата уста на колектор, който, ако се съди по размерите, би трябвало да има всмукателна сила, много по-голяма от всичко, което до момента бе изпробвано в сферата на улавянето.
	— Чудесно насочено — каза Матийо. — Абсолютен запад.
	Колата се промъкваше в поройния дъжд.
	Матийо не откъсваше очи от снимките. Нямаше никакво съмнение, че става въпрос за използване на огромно количество дъх. Китайците изпробваха улавяне и концентриране на енергия, много над това, което те бяха способни да измерят или да контролират. Бе скок на сляпо в неизвестното.
	— Какво точно искате да знаете, подполковник?
	— Не много повече. Лицето ви красноречиво говори, но все пак, какво мислите за снимките?
	Матийо повдигна рамене.
	— Като в Камбоджа — каза той.
	— Дехуманизация ли?
	Матийо се изсмя.
	— Дехуманизация, казвате. Нали не твърдите, че от това е заинтересован Пентагонът?
	Стар се опитваше да се владее. За първи път в живота му се налагаше да се мъчи да се контролира. До този момент умението да се владее бе типично за природата му.
	Автомобилът се промъкваше покрай Лувъра. Пет хилядолетия културни богатства, помисли си Матийо. Една много стара цивилизация — е, добре, „наслука“ и „до следващия път“, както се казва в подобни случаи.
	Имаше проститутки по цялата улица „Сен Дьони“.
	— Знаете ли, генерале, някои от тези момичета са били девствени до преди няколко месеца — каза Матийо. — Сводниците поставят новите в квартали с ниски цени и голямо търсене, така че те да се усъвършенстват бързо.
	— Слушайте, Матийо, наистина ли не се интересувате от това, което може да се случи със свободния свят? Почти си мисля, че искате да победи този „нов модел социализъм“. Явно вие желаете да се окажете в ситуация да ходите на четири крака и да се тъпчете с изпражненията си, нали?
	— Това е политика — каза Матийо с достойнство.
	— Според професор Каплан, научен съветник на Президента, китайската система по всяка вероятност е улавящо устройство с неограничен капацитет на привличане.
	Матийо кимна с глава.
	— Момченца — каза той. — Хлапета на двайсет хиляди години. И да прибавя, като започнем да броим от рисунките в пещерата Ласко досега.
	— Насочено е в посока абсолютен запад. Ако привличащата сила на системата е такава, каквато ни се струва — неограничена — вместо да уловя в обсег от седемдесет и пет метра, както се получава при акумулаторите, тя буквално ще всмуче, ще погълне, по-точно казано, дъха на цялото население, намиращо се в нейния обсег на действие…
	Матийо се замисли сериозно.
	— Хрумна ми нещо. Какво ще кажете за малка превантивна атака срещу китайската система с помощта на вашите ядрени ракети? А?
	Стар реши да не се оставя да го завладее онази бушуваща ярост, която го тласкаше да приключи веднъж завинаги с Матийо. Това не би послужило за нищо. Би се появил някой друг.
	— Нормалното действие на едно улавящо устройство се проявява в мига, в който енергията се измъква, в мига на естественото й освобождаване — каза той. — Тук, обаче, според Каплан, ние сме изправени пред възможността — вероятността — от една истинска свръхенергия и следователно, от едно свръхпривличане, едно _изтръгване_. В този случай _живите_ ще бъдат изпразнени от тяхната…
	— … душа — подсказа Матийо. — Продължете, не се притеснявайте.
	— Докато китайците захранват системата си с енергийния добив от собствения си народ… всъщност това, което китайци правят на китайци, африканци на африканци или чехи на чехи — това не ни засяга. В настоящия случай, обаче, ние сме пряко заплашени и не можем да рискуваме да седим и да гледаме.
	— Свещеният егоизъм — каза Матийо.
	Колата се движеше покрай Сена. Дъждът биеше по предното стъкло на автомобила. Добрият стар дъжд откакто свят светува.
	— Те ще успеят да уловят енергията на целия свят, в радиус триста и шейсет градуса — каза Стар.
	— Е и? Това не е по-различно от така наречената от НАСА „технологическа премиера“… или идеологическа. Все същото е.
	Стар стоеше с ръце, пъхнати в джобовете, опитвайки се да управлява юмруците си.
	— Не си блъскайте прекалено главата с тази история — каза Матийо. — Разбира се, няма никакво средство да се провери полезността…
	— Очарователна терминология — промърмори Стар.
	— … Да, всъщност, шансовете за успех на този малък китайски опит… това е без прецедент.
	— Има един прецедент — каза Стар. — Чувал ли сте да се говори за „имплозията“ на Мърчантаун?
	— Да.
	— Е, и?
	— Това беше бойно средство от първо поколение.
	Дъждът бе намалял. Нотр Дам се появи от мъглата.
	Чисто съвпадение.
	— Струва ми се, че предупредихме съответните правителства за опасността от свръхакумулаторите — каза Матийо. — Във всеки случай, не вярвам, че китайците могат да задвижат своето улавящо устройство с неограничен капацитет в обсег от триста и шейсет градуса, поради факта че той ще им се стовари върху главата… Бъдете сигурни, че са помислили за това… Ако Пентагонът се е загрижил за… защо просто не разруши Китай? Превантивна атака, мисля, че така се казва… По-добре така, отколкото един дехуманизиран американски президент. За момента вие сте уплашен от факта, че те правят нещо, без да знаят за последиците. Бомбардирайте Китай. Вие разбирате от тези неща.
	Стар постигна една от най-големите си победи в своя живот: усмихна се.
	— Успокойте се, подполковник. Китайците се придвижиха прекалено бързо в работата си. Те обаче залагат на един вече остарял принцип. Все още не съществува система, способна да управлява толкова огромна енергия. Липсва едно ново основно теоретично звено. Това, което наричат „гениалната идея“.
	— А при вас получава ли се? — попита любезно Стар.
	— Чакам вдъхновението — каза Матийо.


	Цялото население на Уан Сиен загина в 21:30 часа, в момента, в който едно улавящо устройство със среден обсег на действие заработи в резултат на, безспорно, някаква дефектирала част. В район от осем километра загинаха внезапно учените, техническите лица и работниците, както и трите аварийни екипа, изпратени на мястото. Не се отчете никаква материална щета, обаче. Сградите, животните и растенията не пострадаха, а в цялата община нямаше и следа от счупено стъкло. Командният механизъм се намираше в периметъра на опустошената област и не бе възможно да се изключи веригата. Китайската авиация бе принудена да бомбардира собствените си съоръжения.
	Последиците от това привличане — засмукване — се усетиха много отвъд региона на Уан Сиен. В обсег от около четирийсет километра населението бе сведено до състояние на тотално видиотяване, макар че се забелязаха различия в поведението. Така например, някои започнаха да маршируват в гъсти редици и да скандират марксистко-ленински лозунги, други изпадаха в нещо като блажена еуфория, като че ли веднъж лишени от всякакви човешки черти, те се оказваха внезапно освободени от проблемите, присъщи на човешкия вид. Всички, обаче, бяха способни да се подчиняват и да работят, и то по-добре отпреди, но само при условие че имаше кой да им дава заповеди. Поне в това отношение катастрофата се оказа нещо добро.
	Стенвестници заговориха за саботаж, извършен от „лакей в групата на четиримата“, но, за добро или за зло, имаше „дефектирала част“ в системата. Тялото на генерал Пей Хсин бе намерено близо до военните части.


>>	XV

	Тупов очакваше Мей в Кафенето на Кметството на площад „Сен Сюлпис“. Руснакът имаше вид на собственик на сексмагазин. Лицето му имаше неопределени черти, които се открояваха под прозрачен слой мазнина.
	— Извинявам се, но съм малко закъсняла, господин Тупов.
	Човекът от КГБ докосна шапката си и показа галантност според вкуса на миналия век:
	— Да ви чакам, е част от удоволствието, мис Девон.
	Имаше навика да се надига леко при всеки комплимент и усмивката му, наподобяваща птиче дупе, откриваше блясъка на цялата вътрешна бижутерия.
	— Има ли нещо ново?
	— Мисля, че да.
	Тя му подаде записа, който Матийо беше направил за нея — _Престъпленията на Сталин_ от Брадски.
	— Но защо…
	— Професор Матийо ви обеща да ви държи в течение.
	— Той информира също така и китайците и американците — каза Тупов с горчивина. — Този голям учен ми изглежда изцяло лишен от политическо мислене. Но защо точно _Престъпленията на Сталин_?
	— Изглежда тук има нещо, което засяга същността на изследванията. Не мога да ви кажа повече, господин Тупов. Нямам никакво научно образование. Предполагам, че има нещо важно в тази книга, ако не, защо тогава Марк ще я записва на лента?
	— Защо тогава е избрал многогодишния труд на един циничен провокатор и агент на тайните американски служби, един от онези предатели, които вие наричате „дисиденти“? Не ви ли се струва, че той си прави лоша антисъветска шега?
	— Господин Тупов, професор Матийо се отнася с огромно уважение към постиженията на вашите ръководители в сферата на контрола на енергията. Той ви смята за пионери в тази област.
	Матийо й бе наредил: „Слушай, я занеси това на тази измет. Мислех първо да му дам книгата _Гулаг_ на Солженицин, но трябва да следваме историческата последователност“.
	Тупов бе потънал в черното си манто, в разгара на юлската жега, и недоволно се мръщеше.
	— Мис Девон, последния път ми донесохте Библията и ни отне една седмица, за да погълнем всяка дума…
	Мей прехапа устни. Библията бе нейна идея.
	— В нея няма никаква научна информация. Остарели и безсмислени писания.
	— Може би трябва да прослушате отново лентите със записите.
	— И този път трябва да изслушаме _Престъпленията на Сталин_, но това не са били престъпления, а грешки.
	— Не знам.
	— Кажете му, че очакваме новите научни обяснения, които ни обеща.
	— Те се съдържат в този запис, господин Тупов.
	— Освен това, попитайте го отново, ако обичате, защо подава информация на китайците и американците?
	— Поставих му вече въпроса. Той държи всички големи сили да са информирани. Казва, че го прави, за да се съхрани приятелството между народите.
	Руснакът не спираше да я гледа, мигайки с очи, сякаш искаше да й изпрати сигнали на недоверие и безпокойство.
	— Довиждане, господин Тупов. Разгледайте материалите с вашите шефове. Можете, също така, да се информирате и от господин Солженицин.
	Тупов стана мъртвоблед. Върху побелялото му лице се появиха зеленикави оттенъци.
	— Какво общо има с това този предател? — изкрещя той.
	Мей му помаха дискретно с ръка и се отдалечи. Искаше й се час по-скоро да отиде при Матийо, който сигурно вече губеше търпение в колата. Както винаги, когато го видеше, тя се вълнуваше, дори и да се разделяха само за няколко часа. Когато го чакаше у дома и след като най-сетне пристигнеше — все същото ускорено биене на сърцето, същият уплашен поглед към огледалото, същата смутена усмивка, която отправяше към себе си, давайки си сметка за детинското си поведение.
	Матийо бе прекарал един ден, пълен с изпитания. Едно от улавящите устройства, което бе заредил в болницата Салпетриер, изглежда бе дало дефект, защото го обзеха реформаторски, месиански и хуманистични настроения, много по-силни, отколкото тези, получени в резултат на обичайните културни вълни. Натъпка се с валиум и всичко се върна на мястото си, но когато застана на волана на своя ситроен, отново се почувства заобиколен от нещо като всемирна ярост, като че ли наоколо витаеше подготовката на народен бунт.
	— Какво ти е, Марк? Марк!
	— Нищо. Не ме закачай.
	— Имаш ужасна физиономия!
	— Остави ме на мира — казах ти!
	Беше запалил мотора, но не успяваше да натисне педала на газта. Най-сетне съумя да надмогне обхващащата го парализа, потегли и, обръщайки се към Мей, откри, че тя също е обхваната от безпокойство. Чу я да говори със странен глас, непознат му досега, сякаш под въздействието на външна сила, като разказваше за неща, които преди не я вълнуваха. Само за няколко минути цяло екологично излияние се изсипа от устните й. Химическото отравяне на реките, моретата и океаните, разрушаването на фауната, смъртта на световните гори, на източниците на кислород, повишаването на температурата на земята вследствие на индустриалната дейност, която заплашваше живота на земята…
	Когато във въздуха ясно забеляза жертвите от концентрационните лагери — с техните раирани пижами, той разбра, че ставаше въпрос за жертви на нацизма, а не за тези от съветския Гулаг, които бяха облечени по различен начин — Матийо проумя случващото се.
	_Албер изтичаше_. Затворен от години в преустроения ситроен, старият син на народа се бе вразумил и даваше най-доброто от себе си, явно примирен, или според един израз, често употребяван от него, готов да „влезе в тенджерата“. В този миг той явно изтичаше поради износването на вече остарялата система, която захранваше.
	Матийо усещаше невидими ръце, които стискаха гърлото му, виждаше около себе си юмруци, готови да удрят, и напразно си мислеше, че това са просто халюцинации, отвратителен страх сковаваше вътрешностите му, защото ако не успееха да поставят под контрол тези отпадъци и пагубния им ефект, с които никоя система не успяваше да се справи, никой не можеше да каже докъде, до какво преобръщане, до каква революция можеше да доведе всичко това.
	Мей бе разбрала.
	— Спри тази кола, мръсник! Спри!
	— Слушай, глупачке…
	— Искам да сляза!
	Тя рязко натисна с левия си крак спирачката и се хвърли навън под възгласите на клаксони и под дъжд от обилни ругатни, които изразяваха по-добре и от самия Монтен духа на свръхобновената Франция.
	Матийо подаде главата през вратата.
	— Ти си една тъпа реакционерска кратуна! Ку-Клукс-Клан, хайде, давай!
	— You, son of a bitch!* Отказвам да се кача в кола, която върви с ТОВА!
	[* Кучи син! (англ.). — Б.пр.]
	— _Всичко_ се движи с това, нещастнице!
	Едно ченге се зададе откъм тълпата, като надуваше свирка.
	— Движение!
	— Вие се качете в колата и вие се движете! — изрева Мей. — Тя ще ви отведе право в ада!
	В полицейското управление трябваше да преминат тест за алкохол. На излизане Матийо видя последните заглавия във вестниците от вечерта. Двайсет хиляди манифестиращи предния ден се бяха обявили срещу местоположението на свръхгенератора от Крей-Малвил. Имаше един убит и ранени. „Драматичният ден от Малвил“, бе написал като заглавие _Франс соар_. В редакторската статия се описваха суеверните страхове, които предизвикваше ядрената енергия. Направо не бе за вярване с какви архаични остатъци все още бе задръстено подсъзнанието на вида.


>>	XVI

	Кръгът „Еразъм“ се въртеше на едно място. Чавес се изтощаваше от фрустрация. Устните му прогресивно изтъняваха. Разкъсван от нетърпение, той обвиняваше колегите си в идеологическо безплодие, което според него обясняваше неуспеха им. Той работеше в една секция на новото комунистическо движение, което се обявяваше за повсеместен сталинизъм.
	Валенти, чиито прекрасни къдрици бяха изцяло побелели и който повече от всякога приличаше на огромна охранена лъскава котка, изпадаше в състояния на депресия, и тогава заявяваше, че ще напусне ядрената физика.
	— Иска ми се да се пробвам в биологичните изследвания — каза той. — Гените. Тук има огромни възможности. Начинът, по който днес успяват да ги управляват, крие невероятни перспективи. Не-ве-роятни! Един ден ще успеят да направят нов човек. Ако успеят да насочат гените в добрата посока, разбира се…
	— Каква добра посока? — попита Матийо с интерес.
	— На първо място, трябва да се разберат относно политическата програма, която трябва да се втълпи в гените — каза Чавес.
	Той току-що бе приключил една специализация в чехословашка лаборатория и се бе завърнал въодушевен от ефикасността на методите за контрол на дъха, който контрол там непрекъснато усъвършенстваха, особено що се отнася до борбата срещу културните вълни.
	Докато чакаха, пилеенето продължаваше. Хиляди хора измираха от глад ей така, докато през предишното десетилетие бяха изразходвани 300 милиарда тона обикновен бензин.
	На 11 декември Матийо бе седнал в личния си кабинет, който се намираше до лабораторията. Четирите стени бяха покрити с черни дъски и през целия ден на една от тях той бе наблюдавал картина на Клее. Бе силно развълнуван от първичната чистота и радост, които се излъчваха от произведенията му.
	Вечеря сандвич с чаша вино, след което продължи да работи до един и нещо след полунощ. В два часа осъзна, че е късно и че Мей сигурно го чакаше, тревожейки се, но веднага забрави. Четирите черни дъски бяха покрити с математически формули, но върху една от тях картината на Клее продължаваше да се бори.
	Не стигаше доникъде. Само драсканици. И все пак внезапно се почувства обхванат от някаква треска, нещо като напрегнатост, която не бе изпитвал от дълго време. Като предчувствие…
	Три след полунощ. Отново бе пред черната дъска, на милиони светлинни години оттук, много надалеч от своето уморено тяло, с цигара в ъгъла на устните и едно присвито око поради дима.
	В три и половина Мей се обади притеснена. Успокои я. Всичко бе наред. Не можеше да спре, обаче: току-що бе предусетил нова възможност. Трябваше да я изследва, за да види какво ще се получи.
	— Докъде, Марк? Докъде?
	— Не знам, скъпа моя. Не съм господар на себе си. Не мога да се спра. Сигурно съм програмиран по този начин. Не съм творец на себе си, в края на краищата. Извини ме, трябва да тръгвам.
	В осем сутринта Чавес пристигна, седна мълчаливо до масата и не свали очи от Матийо, гледайки го с нещо подобно на болезнено възхищение. Бе само наблюдател.
	Ръката му тичаше все по-бързо по дъската, все по-нататък към нещо, което сигурно не съществуваше или никога не би било достигнато. Старото полинезийско име, което му бяха дали по време на хаитянската му епопея, ganef, крадец, премина през съзнанието му. Беше точно това. Крадец. Усмихна се, после изтри тебешира и потта, която покриваше лицето му, и продължи опита си за взлом.
	Абсолютната концентрация вървеше заедно с чувството за невероятна власт и неподправена радост, така че умората бе изчезнала, защото собственото му тяло го бе напуснало. Преследвачът бе напуснал земната си обвивка и дебнеше жертвата си, бродейки из безкрая. Красотата на прокарания път и възбудата от лова имаха значение също толкова, колкото и самата жертва. А тя се изплъзваше винаги, оставяйки след себе си само своите следи, огризки, определяни като „нов скок на науката“ от онези, които се задоволяваха с тях. Но не и той. Изпитваше нужда да преследва жертвата чак до бърлогата й, и макар и с празни ръце, трябваше да стигне до целта, и не бе единственият, който го усещаше, ако се съди по втренчения поглед на Чавес, който буквално си избождаше очите, за да разчете символите по дъската. За миг Матийо се обърна към бюрото, за да хвърли изгасналата си мокра угарка: тогава откри, че Чавес си прави записки.
	Давай напред, помисли си той.
	Обърна се отново към дъската. При вида на колегата си Матийо се върна към реалността в най-невзрачния й вид; почувства се уморен и гладен. Реши да работи още час, защото усещаше онова предварително вътрешно напрежение — знак, че не бе изчерпал напълно силите си.
	Отстъпи няколко крачки назад, за да обхване с поглед символите на дъската, отметна назад кичура мокра коса, който се бе залепил за лицето му — и точно тогава забеляза: беше тук, точно зад последния написан знак, безспорно възможна, едва на дванайсет или петнайсет хода върху шахматната дъска, видима, сигурна.
	Държеше я. Жертвата все още се опитваше да се отдалечи и да побегне към леговището си, но вече не можеше да му избяга.
	Изведнъж устата и гърлото му пресъхнаха и сърцето му заби сякаш искаше да изскочи и да избяга, както това искаше пленената и подчинена сила, която задвижваше малката седефена топка.
	Остана неподвижен, връщайки се към действителността и с тебешир в ръка — малко парче тебешир, за което сега можеше да се каже, че е едновременно и най-малкото и най-голямото в цялата преходна история на тебешира.
	Вдигна ръка, за да разчете движенията.
	После се сети за Чавес. Сведе очи и изтри ръце. Опияняващата музика продължаваше вътре в него, неуморимо подемана, до финалната нота, но той отказваше да я предаде на този натрапник. Не обичаше този начин да се налагаш и да преписваш.
	Хвърли още един поглед към дъската и си представи мислено целия път отвъд това, което беше написано, много отвъд написаното, за да достигне до последната нота, която толкова ясно бе чул.
	А после…
	_После, внезапно, се появи още една нота_.
	Сякаш идваше отникъде. Не бе просто продължение на това, което стоеше преди нея. Изведнъж я чу да идва след онова, което само допреди няколко минути бе помислил за последната нота.
	Не! Не бе невъзможно! Не! _Не съм искал това_. Отивай си, не те искам!
	Кръвта се оттегли от лицето му.
	_Отивай, си. Не е вярно. Лъжеш. Отивай си. Не те искам. Това е невъзможно_.
	Опита се да превърне в тишина тази нова финална нота, да я убие, да я прогони от мислите си, но тя упорито и безпощадно стоеше в главата му, триумфираща, независима.
	Уловената плячка се беше дотътрила малко по-нататък — но само за да може на свой ред да го улови по-здраво.
	— Не съм искал това — промълви той.
	Усети ръката на Чавес.
	— Браво, приятелю. Днес имаш особено вдъхновение. Свърши страхотна работа. Прекрасно. Наричам това гений… Да, веднъж завинаги не бих се въздържал да ти го кажа: просто гений…
	— За бога — каза Матийо. — За бога… вече е възможно… И дори…
	— Какво има, приятелю?
	Матийо го изгледа. Не. Не той. Не трябва да знае. Никой. Никога. Беше тук, в съзнанието му, разбира се, но щеше да го прогони и при нужда да си завърже камък на шията и да удави във водата виновната си глава.
	— Но всъщност, Марк, какво става?
	— Нищо…
	Повърна. После загуби съзнание.
	Когато дойде на себе си, за миг го обзе надежда. _Помисли, че е забравил_. После си спомни станалото с почти цинична отчетливост и като израз на отмъщение и отново припадна.


>>	XVII

	Първо бяха Мадрид и музеят Прадо, после Бейрут и Залцбург, Венеция, Рим и отново Венеция. Преди всичко музика, Сполет и този независим свидетел, какъвто беше Флоренция. Виж, тогава, приятелю, какво си направил, този дъх, който те задвижва, не е само престъпен. Матийо се нуждаеше от неопровержими алибита.
	От нощта, прекарана пред черната дъска, когато възможното занапред го бе връхлетяло със своята чудовищност, оттогава цялата му воля бе насочена към една цел: _да забрави_. Отказваше да отстъпи пред проклятието, което тегнеше над науката: изкушението на възможното. Това беше бунт, който подкопаваше всичко съкровено в него.
	Ако не обичаше толкова да се люби, той би си изпратил куршум в главата. Но да се откажеш от живота е едно, а да се откажеш от сексуален живот — съвсем друго.
	Питаше се дали Чавес, като него, не бе предугадил възможността. _Тази, която не бе върху дъската_. Която се намираше отвъд, много отвъд последното движение, от последната нота на неговата вдъхновена математическа симфония. Бе малко вероятно. Чавес не бе истински творец. Той бе използвач. Експлоататор, _приложник_. Хора като него превръщаха чистата наука в нещо, подвластно на принципа: „Което може да се реализира, _трябва_ да се реализира“. Той не спираше да повтаря, че целта му е да създава идеи, които „не снасят яйца. Науката бе крава, която трябва да се дои“.
	Не му се вярваше Чавес да е разбрал, нито пък да е предусетил. Това представляваше умствен скок, който далеч надминаваше прочетеното от него на дъската.
	Те слязоха в „Даниели“ над лагуната. Измежду туристите веднага разпознаха няколко лица, неизменно същите. Тайните служби на всички ядрени сили по всяка вероятност се бяха поболели от тревога през последните три месеца, откакто Матийо бе напуснал Франция. Потенциално „излязъл извън строя“ — всеки психиатър би могъл да постави тази диагноза. Типичен пример за невротично състояние. Алкохол. Секс. Омраза. Натрапливи състояния.
	Пиеше много. Всеки път, когато започваше да кънти в главата му последната нота — едно „най-добро в доброто“, _което се прибавяше към това, което в момента_ бе постижимо и реализуемо — и докато под затворените му устни маршируваше белият кортеж от знаци и символи, Матийо се напиваше.
	На Мей й се струваше, че той пие, защото не беше успял, и се чувстваше като затворена книга, един неудачник.
	— Знаех много добре, че Бог не би разрешил това.
	— Какво по-точно?
	— О, знаеш прекрасно. Падението. Затова трябваше да откажеш.
	Поклати глава с възхищение.
	— Мей, тази твоя крайна сляпа вяра в Бога трябва да е фантастичен източник на енергия!
	— Да. По този начин ние, другите, християните, преместваме планини.
	— На планините не им е останало нищо друго, освен да нарастват, след като вие сте започнали да ги местите. Явно това е добре за тях. Прави ги по-високи и по-големи.
	Никога преди не бе така красива. Усмихната и щастлива, тя се опияняваше от италианска светлина, която сякаш бе откраднала ореолите им от всичките светци на света. Тя беше единственото му скривалище, единствената му бърлога. В прегръдката й чувстваше да го обзема нещо като животинско спокойствие. Всеки миг от тази нежност, която вкусваше, беше като жалко поражение на милионите светлинни години, сразени напълно от няколко секунди, и поемата на Хафиз напускаше старите персийски камъни, върху които бе издълбана, и се смесваше с нейния дъх: „_Когато те чувам да въздишаш така, скъпа моя, падат хиляди царства, които никога нищо не са направили… Ще има и занапред, разбира се, учени енциклопедии, в хиляди томове, защото трябва да се твърди, че има и друго нещо, освен ръцете ти на врата ми, докато устните ми бродят по бедрата ти, берейки слънца…_“
	— Марк…
	— Да?
	— Има ли моменти, когато те правя нещастен? Кажи ми.
	— Защо ме питаш?
	— Защото ако има моменти, когато те правя нещастен, значи, ти ме обичаш наистина.
	— Кофти логика!
	— Не съвсем. Всяко сношение може да направи един мъж щастлив. Ти си имал много жени. Колко от тях са те правили нещастен?
	— Никоя, освен теб.
	Тя се зарадва.
	— Тогава ти ме обичаш истински.
	Сините очи, откритият поглед, тази руса коса, която падаше от небето и се стичаше по раменете й, устните, някак натежали, където чувствеността и нежността играеха весело, цялото това високо тяло, едновременно щедро и детско в своята спонтанност и доверчиво отдаване… Животът, твърдяха те, животът, сякаш в тази дума имаше бог знае какъв въпрос без отговор, някакво тайнство, докато нищо не дава по-ясно и просто смисъла на живота от тази усмивка, това движение на ханша, тази женска светлина.
	_Истинска радост. Истинска радост_. Няма го вече неизвестното, няма го преследването, имаш отговор на всичко.
	На втори август те се возеха в своята „Албер“ из маслиновите горички и лозята около Перуджа. Мей се присмиваше на миналите си притеснения. Знаеше, че става въпрос само за добрата стара ядрена енергия. Що се отнася до името „Албер“, дадено на колата, то бе жест на приятелство към паметта на стария участник в Съпротивата, който не искаше да се подчини.
	Мей шофираше. Преустроеният ситроен в момента се движеше много леко. Матийо си казваше, че това изглежда се дължи на четирийсетгодишния опит на Албер като шофьор на такси. Никога не бе имал неизправност по колата, нито някакви удряния: тази кола наистина бе върхът на успеха на Кръга „Еразъм“ до този момент. Загубата на гориво от компресорите бе незначителна. По всичко личеше, че храбрият Албер се беше подчинил. Беше се приспособил, бе поел своята отговорност, както се казва. Впрочем, най-накрая левицата бе спечелила на изборите и свършеното от него не отиваше вече за капиталистите.
	Матийо се смееше. Разбира се, това, което разказваха за индивидуализма на французите, за техния т.нар. непреклонен дух, си беше чиста проба шега.
	— Какво му е смешното, Марк?
	— Колко е забавно, знаеш ли, всички метафори, създадени от хората в края на краищата се превръщат в реалности. Едип цар, Прометей, Сизиф… всичко, започнало като притча, мит, басня, метафора… рано или късно се материализира. Понякога се питам дали действителната цел на науката не е потвърждаване на метафорите…
	На четвърти август те за последен път посетиха околностите на Перуджа, старите маслинови дървета, старите камъни и вечния италиански параклис, сякаш случайно захвърлен сред цветята.
	На следващия ден се завърнаха във Венеция, където наеха една от онези гондоли с кабина, наречени amore, „любовни“, покрити с черно-златен гюрук за влюбените, които искаха да го направят както е било през XVIII век. След обяда в Торчело Матийо реши да слезе в лодката, когато Мей докосна леко ръката му.
	Стар бе седнал под гюрука, облечен с ужасния си военен шлифер в спаначено зелен цвят, и в момента ядеше фъстъци. Лицето му бе придобило цялата приветливост на стиснат юмрук. Очите му бяха толкова бледосини и блестяха като че ли в знак на съперничество с шедьоврите на известното стъкло от Мурано.
	Първата реакция на Матийо бе порив на симпатия. Ценеше хората, които го мразеха така искрено. Винаги е приятно да имаш нещо общо с другите.
	Мей се облегна на ръката му. Гондолата се полюшваше леко. Един vaporetto* премина с надписа си: „Спасете Венеция от потъване!“ Виж ти, помисли си Матийо. Защо само Венеция?
	[* Речен автобус (ит.). — Б.пр.]
	Стар чупеше обвивката на един фъстък.
	— Мога ли да взема един? — попита Матийо.
	Стар му подаде чантата си.
	— Вижте какво, професоре. Днес Франция, Америка, Русия и Китай имат, кажи-речи двайсет агенти, които са се посветили изцяло на това да ви следят. Така че малката ви обиколка из Италия струва на един американски данъкоплатец около петдесет хиляди долара. Същевременно вие сте и потенциален риск. Няма никакво средство, чрез което да разберем какво ще направите сега и за кого. До момента вие държахте всички големи сили в течение на работата си. Отлично. Наричам го инстинкт за съхранение. А сега изведнъж спирате да ни предавате резултата от вашите изследвания и кроите нещо. Не знаем за какво става въпрос, но цялото ви напрегнато поведение го издава: познаваме се не от днес. Предполагаме, че сте близо до нещо много значимо. Рано или късно най-добрите ни физици ще успеят да ви настигнат, но в момента страната, за която ще решите да работите, ще постигне огромен напредък спрямо останалите. Това ще наклони веднага везните на силата — „равновесие на страха“, както се казва — в полза на Запада или Изтока съобразно вашето благоволение… Никой от нас не може да скръсти ръце и да чака… _Вие сте успели да изолирате дъха, професоре_. Убедени сме в това.
	— Къде отиваме, per piacere*? — чу се гласа на гондолиера.
	[* Моля (ит.). — Б.пр.]
	Стар схруска нов фъстък. Матийо почувства ръката на Мей да изстива в неговата. Погледна я: имаше вид на удавник. Какъв мръсник, помисли си той, толкова добре бе успял да успокои „метафизичните й страхове“, а сега…
	— Мей — промърмори той.
	— Добре съм — каза тя. — Нямам нужда от морална подкрепа. Нашият приятел тук изглежда има още какво да ти каже…
	— И още как! — отвърна Стар.
	Той се изправи от мястото си, покрито с тъмночервен велур.
	Не знам дали продължавате да информирате руснаците или китайците, но аз съм тук, за да ви говоря открито. Ако _сега_ не изберете своя лагер, господин професор — а вие имате интерес да направите добрия избор — без съмнение ще бъдете ликвидиран. Нито Франция, нито Русия, нито Китай, нито ние, другите, американците, не можем да приемем рисковете, които ни крои непредвидимият ви характер. За да сме пределно откровени, ние всички бихме искали да ви видим по-скоро мъртъв, отколкото да зависим от невротичните ви вдъхновения! Можете да заложите вашия… дъх, приятелю, че непознатият фактор, какъвто представлява вашият мозък, ще бъде елиминиран, така че да се съхрани световното равновесие, колкото и несигурно да е то. Освен това има голям риск да бъдете отвлечен. Западът и Изтокът ви наблюдават и се наблюдават взаимно като хищни птици, но това е игра, която не може да продължава вечно. Не знам кой от нас ще ви унищожи — все още не съм получавал подобна инструкция — но имам на разположение самолет, който чака, и ако имате и грам здрав разум, ще приемете официалната покана, която нося, да продължите работата си в някое тихо и приятно място, например в Калифорния, на слънце…
	— Накъде, per piacere? — повтори гондолиерът.
	— Връщаме се в „Даниели“ — отвърна Матийо. — Впрочем, за ваша лична информация, подполковник, направих нещо повече от разпада на елемента. _Направих крачка отвъд_.
	Стар стисна зъби.
	— И какво точно постигнахте този път?
	— Вие сте войник, подполковник. Нещо като Пентагон, нещо повече. Ще можете да се досетите. Боде очите. Сбогом, подполковник. Знаете ли, всеки път, когато ви видя, ми се иска да ви попитам едно нещо: тази мутра, която имате, плод на естетическа хирургия ли е, или преди е било още по-зле?
	Разделиха се със Стар около моста „Риалто“, оставяйки го както преди, прав да хрупа фъстъците си на фона на вековно артистично богатство.


>>	XVIII

	На шести и седми август те отново обиколиха Умбрия. Това бе любимата част от Италия на Матийо. Светлината и земята бяха белязани от весела и щастлива красота сякаш природата бе избрала тази област, за да й повери съобщение, съдържащо единствено щастие.
	Спряха в Albergo Gozzi за нощувка. Както винаги, бяха следвани и следени, „закриляни“, като с някои от телохранителите си бяха достигнали почти до ситуация любезно да се поздравяват. На Матийо му се стори, че забелязва един-двама новаци със средиземноморски черти: може би израелци. Евреите решително се бяха противопоставили срещу едно второ Разпъване на кръста.
	На осми август потеглиха за Асизи.
	В шест часа вечерта на девети август Матийо остави Мей сама в стаята и излезе да купи френски вестници. Той тъкмо бе пресякъл улицата и отиваше към отсрещния тротоар, когато чу експлозия в същия миг, в който дъхът му го простря на земята; всички прозорци на хотела излетяха на парчета; част от стената на етажа, на който бяха настанени, липсваше: от зеещата дупка той погледна към стаята, която бяха наели, изкрещя, затича се, падна, стана пак, изкачи стълбите сред развалините: намери Мей да лежи неподвижно и в безсъзнание до прекатуреното легло: белият й пеньоар бе покрит с кръв.
	По-късно си спомни за воя на сирените на полицията, за линейката и неясните сконфузени лица, измежду които му се стори, че разпознава това на Стар: спомни си, също, че се беше бил и някой го беше задържал с ръце; под въздействието на шока, на престъплението, на чудовищността емоционалните отпадъци, които бяха повлияли на психиката му, се възобновиха с такава сила и яркост, непознати за него досега; видя лицето на Еразъм, покрито с кал и гледащо окървавените му ръце; видя Христос с отпадъците, които му тикаха в устата, а неговият Кръст се извисяваше над купчина изсъхнали трупове от Аушвиц, които бяха разкъсвани от кучета с човешки лица и хора с кучешки муцуни — което беше едно и също — докато Монтен се отдаваше на содомия насред международно събрание на учени в Пудвач, които си разменяха научна информация относно най-добрия начин да се усъвършенства Гулаг, за да може неговият добив да продължава и след жертвите, паднали тук, с цел да се избегне пилеенето на енергия. Параноя, параноя! Лудостта на величията, безспорно, защото си представяше, че е нечовешко, а не „просто човешко“. Бе обзет от такава омраза, че тъкмо в този момент, без съмнение, както Стар щеше да го опише по-късно в доклада си, той взе решение; немските терористи работели на малък обсег, безсилието им се виждало в малкото на брой убийства; престъпленията им, предизвикани от ревност, се нуждаели от средства; нещата, криминалните прояви не се дължали единствено на обществото, а на самата природа на човека, душата му била тази, която трябвало да бъде поправена. Той крещеше всичко това в пристъп на лудост и Стар не изпускаше и дума, въпреки своето объркване, защото не можеше по никакъв начин да разбере коя от Силите бе опитала да премахне Матийо, за да предотврати накланянето на везните на прогреса и ядреното равновесие да се осъществи, под въздействието на някакво гениално хрумване на този непредвидим умопобъркан, в посоката на противника, на който той е избрал да служи.
	Съвзе се в коридорите на болницата в обкръжението на мъже и жени в бяло, слушайки учуден техните кротки гласове, белязани от спокойствието на професионализма; отново усети някаква празнина, каучукови ръкавици, плазма, бутилки с кръв, редица празни столове и някой, който го хвана за ръката, разтърси го и му каза:
	— Елате. Тя иска да ви види.
	Влезе и се надвеси над нея, държейки ръката си на сантиметри от бузата й, без да смее да я докосне. Тогава именно видя изражението на ужас в широко отворените й очи; устните й помръднаха и тя направи опит да проговори:
	— _Колата… колата…_
	Изгледа я неразбиращо.
	— _Колата… Моля те… Отдалечи я… Колата… Чувствам, че… че тя е тук. Не искам…_
	Изкрещя внезапно със сподавен глас и побягна навън; бе оставил колата в паркинга на болницата на _разстояние, по-малко от седемдесет и пет метра_; скочи на волана, включи мотора, потегли, поглеждайки стрелката на бензина на каптажното устройство. Тя бе винаги на числото едно. _Жива. Тя бе жива_. Все още имаше време… Спасена. Изобщо не си даваше сметка за значението на тази дума, на архаичния й смисъл, абсурден, изхабен с течение на времето. Подкара колата бясно и я изостави до реката. Стрелката на бензина бе както обикновено неподвижна. _Спасена_.
	Тя оживя.
	Тези, които седмици и месеци имаха задачата да съставят доклади до шефове на тайни служби, за да обясняват основанията, накарали Матийо да дезертира в полза на най-неочакваната измежду всички страни, единодушно твърдяха, че тази постъпка се дължи на опита за убийство, който бе направен над него, но който засегна жената, която обичаше страстно и която стана жертва на това покушение. Що се отнася до Стар, той имаше по-точни обяснения по въпроса. „Мисля, че Матийо не можа да устои да стигне до края на _възможното_, както това направиха Опенхаймер, Ферми, Нилс Бор, Телер, които бяха негови предшественици. Може би е опитал да се съпротивлява, да се откаже дори, както вече бе направил веднъж по времето на френската термоядрена бомба, но «свещеният огън», както се казва, тази неустоима нужда да се изместват непрестанно границите на възможното, бе намерила в опита за убийство извинение и му позволяваше да се оправдае в собствените си очи. Имаше и още нещо — неприятният спомен, омразата към големите сили, които искаше «да накаже», но същинската мотивация, както при всички големи изследователи, бе поривът към съвършенство. В заключение бих си позволил една забележка, която има много малко общо с военните. Ако, все пак някога светът бъде разрушен, това ще бъде от някой създател.“


	Мей прекара месец за възстановяване на брега на езерото Комо. Тя отказа да говори със Стар. Присъедини се към Матийо в Триест на 2 ноември. Според първите резултати в началото на издирването, проведено след изчезването на двойката на 23 ноември, те бяха наели корабче за разходка до далматинското крайбрежие. Три дни по-късно уплашени рибари разказаха на полицията, че на трийсет мили от Триест двамата им пътници били качени на борда от тежковъоръжен екипаж, принадлежащ на албански рибарски кораб.


	Осемнайсет месеца по-късно първите съоръжения започнаха да се появяват върху снимките на руските и американски сателити на север от Тирана в Долината на орлите.


>	Втора част
>	Долината на орлите

>>	XIX

	Откакто Джон Кариган, студент от Университета Бъркли, след като бе изработил ядрена граната в малката си стая в кампуса и бе вдигнал на крак Белия дом в знак на протест срещу неутронната бомба, всички офиси, обитаеми площи и апартаменти на Президента и на сътрудниците му се помещаваха на трийсет метра под земята, защитени от оловен панел с дебелина десет метра. Беше нещо като „стена на срама“, подобно на тази в Берлин и като нея разделяше високите стремежи на човешкия гений от това, в което те се превръщаха на повърхността на земята, вън от музеите, канцелариите и библиотеките.
	Президентът се наведе над „прасето“ с израз на пределно отвращение. Коренът му идваше от потомствени фермери и той бе възмутен от името на кодовото име, което военните бяха избрали за тази нова технологична гадост: името бе обида за всички смели прасета навсякъде по света.
	— На човек му се иска да си запуши носа — измърмори той. — Някои от „постиженията“ ни би трябвало да се замислят като продукти, излъчващи миризмата на това, на което те са прототипи. Нашите, вашите.
	Преди половин час се бе разделил с лидерите на Конгреса, бе провел нова конференция с руснаците и сега стоеше в сектора с Командната зала, където се определяха евентуалните приоритетни цели за всички страни, както на съюзниците, така и на другите, както и местата за изстрелване, ядрените бази, експерименталните заводи и лабораториите по биология и химия. От шест седмици албанското „прасе“ се намираше начело на приоритетните цели, в позиция „яркочервено“ най-отгоре на електронното табло, което правеше оценка на рисковете, съобразно набраната информация, прогреса на науката и технологиите, общата стратегия и политическата ситуация в отделните страни. Тези приоритети бяха определяни от компютъра О. О. — Общи Оценки — който бе по-скоро познат под името Джо Ег*. Президентът никога не си лягаше, без да хвърли едно око на таблото с работните приоритети, които бяха с променящо се и своенравно настроение.
	[* Игра на думи от Estimations Generales, „общи оценки“, обърнато обратно (фр.). — Б.пр.]
	Преди няколко месеца, малко след избирането му, Президентът бе получил правото на една хубава изненада: бе се оказал лице в лице с една „потенциално опасна приоритетна цел“, намираща се на територията на самите Съединени американски щати. Ставаше дума за департамента по биология към Университета в Станфорд, където се правеха опити с гени, чиито последици, дори по мнението на учените, работещи там, бяха непредсказуеми и рискуваха да предизвикат неограничени епидемии в резултат от случайното създаване на нови микроби.
	Повече от шест седмици албанското „прасе“ нагло стоеше на позицията „абсолютен приоритет“. Често, когато не можеше да заспи, Президентът слизаше в Командната зала и тръпнеше в очакване. „Прасето“ обаче не помръдваше, а все така си стоеше начело на списъка от приоритети.
	— Питам се, какво ли би си помислил американският народ, ако знаеше, че в този кризисен момент — „часът X“, мисля, беше точният израз — цялата енергия на техния Президент е насочена към една-единствена цел: да не посегне към цигарата, защото неговият лекар му е забранил да пуши…
	Личният му асистент, Ръсел Елкът, и генерал Френкър, повече известен като „Джобния Пентагон“ на висшия магистрат на САЩ, се усмихнаха едновременно. При Елкът това бе по-скоро спонтанно, докато у генерала тази усмивка се съпътстваше от мъчителната мисъл, че като се имат предвид обстоятелствата, това е единственият незначителен принос, който армията можеше да направи за историята.
	Професорите Скарбински и Каплан, генерал Френкър, Ръсел Елкът, Гарднър, първият чернокож начело на тайните служби, и Роден, шефът на Пентагона, гледаха заедно с Президента умаления модел, който властно бе окупирал масата. „Прасето“ представляваше ниско обемисто здание, увенчано със седефен купол и стъпило предизвикателно върху здрави дебели крака.
	— Никога не съм виждал подобна гадост — каза Президентът. — Докъде стигнахме с нашето собствено „прасе“?
	— Малко сме изостанали от руснаците — каза Каплан. — Не е нужно да рискуваме, което винаги означава забавяне. Руснаците един бог знае колко шпиони имат в Албания.
	— А ние кого имаме там?
	— Едно американско момиче — каза Ръсел Елкът — приятелката на Матийо.
	— Благословен да е малкият й задник — каза Президентът.
	— Както и ежедневните въздушни разузнавателни полети, сателитите и самолетите — каза Френкър.
	— Благословен да е и твоят — отвърна Президентът.
	— Липсват ни само няколко детайла — отбеляза Каплан. — Не можем да определим със сигурност последиците от разпада на нуклеона. От една страна, както това показаха катастрофите в Мърчантаун, може да се получи… дехуманизация.
	Не обичаше тази дума, бе твърде литературна.
	— … Да, ако така ви харесва, всъщност това е унищожаване на човешките характеристики на психиката. По-точно казано, разпадът би могъл да се прояви като неутронна бомба, която не убива, а по-скоро заличава всички духовни качества.
	— Мислех, че по принцип този тип резултати се постигат чрез идеологически методи — каза почти злобно Президентът. — Дойде ми на ум, представете си, господин Хитлер. Сталин също се справяше много добре. Знаете ли какво, приятели? Да се използва науката и технологията за унищожаване на човешкото у народите е равнозначно на признаване на провала на политиката в тази област.
	— Има още една възможност — каза Каплан.
	Професор Каплан беше все още млад човек. Слаб, със ситно къдрави и разчорлени коси, а очите му, скрити зад очила, имаха замечтан поглед, който трудно се съчетаваше с научните му титли: през 1977-а той бе осъществил преобразуването на лазера на Кастлер в лъч, способен да „изгаря“ сателити на всякакво разстояние.
	— Друга възможност? Хайде, драги мой — каза Президентът. — Предпочитам я, дори без да знам за какво става въпрос.
	— Възможно е отделянето на дъха да има като резултат насочена експлозия, чийто обсег и граници могат да се изчислят. Трябва само да създадем нов компютър.
	Президентът седна тежко на един стол.
	— Радвам се, че Джими Картър не може да чуе това — каза той. — Ако беше научил, че човешката душа е способна да сведе всички ни до животинско състояние и да се разкрие като мощна разрушителна сила, той може би би спрял да слуша Бах и Хендел, както е обичал да прави всеки божи ден. Но, продължавайте, продължавайте. Искам цялата истина, дори ако тя крие в себе си проблем, който не е от моя ресор. С това искам да кажа, че…
	Той въздъхна и разтри клепачи.
	— Проблемът с… истинската природа на човешката душа, от това се направи голям проблем, нали знаете, до момента.
	Избягваха да го гледат. Изборът на този фермер от Небраска, както писа за това _Вашингтон поуст_, се дължеше на голямата потребност от простота от страна на американския народ. „Избирателите изглежда разбраха, че изправени срещу сложността на световните проблеми, се нуждаят от президент на САЩ, който да не е сложен човек.“
	Президентът съзерцаваше краката си. От няколко десетилетия — от чудото Хари Труман — се смяташе за изстрадано правило, че когато се упражнява върховна власт в страната, „функцията прави човека“. В малкия промеждутък от време, в който той бе на власт, си бе изработил малко по-различна представа по въпроса: функцията прави Президента, безспорно е така, но човек се променя и дори се загубва изцяло в процеса. Резултатът е, че хората рискуват да се окажат с президент, който, с течение на времето, става все по-различен от този, за когото са гласували.
	Той вдигна очи.
	— Струва ми се, че нямаме друг избор, нали?
	На Каплан му се искаше да каже: „Не, Господин Президент“, но се овладя навреме. Президентът бе отправил въпроса към себе си. Никой тук нямаше необходимата власт, за да даде съвет, натежал от толкова много последствия.
	— С колко време разполагаме?
	— Според това, което знаем, албанците смятат да осъществят своята „технологична премиера“ след около два месеца — каза Френкър. — Обаче забележете, Господин Президент…
	Той се приближи до картата на Албания, която заемаше цяла стена.
	— „Прасето“ се намира в центъра на гъсто населен район. Жилища, болници, старчески домове… всички те са екипирани с колектори, с което се решава въпроса за енергийните доставки. Бихме могли да се запитаме как, по дяволите, могат да постигнат такова унищожаване на дъх в толкова населен район, без да се саморазрушат? Ако разсъждаваме така, значи, че вървим по логиката на _конвенционалната_ термоядрена бомба. Припомням ви, Господин Президент, че силата е възходяща. Аналогична е на лазерен лъч, така че цялата освободена мощност излита в космоса с невероятна скорост…
	— Не казвайте, че албанците са се прицелили в добрия дядо Господ — промърмори Президентът.
	Генерал Френкър се изсмя. Останалите също. Това разведрява малко атмосферата, помисли Елкът, на когото му се гадеше.
	— Забележете, че тази така наречена термоядрена бомба от конвенционален тип, се цели в добрия Господ, независимо дали го искаме или не. Картър много добре го каза.
	— Мисля, че човечеството трябва да почака още малко, ако иска да предизвика такъв тип щети — прибави Френкър.
	— Слава богу.
	— Това обяснява защо опитът може да се прави в толкова населен район. Опасността е в това, че те могат да насочат освободената мощ в друга посока. Според вкуса си, разбира се. Ако погледнете картата, ще забележите, че няма нищо между местоположението на „прасето“ и югославската граница — и не е нужно да ви припомням, че Албания на Имир Джума мрази югославските „изменници“ почти колкото мрази и руснаците. Голямата неизвестна е: дали наистина са стигнали до насочване на контрола? Защото ако отговорът е положителен, както всичко показва… вижте…
	Той разходи пръст по картата.
	— Ако продължите по този вектор, снопът ще измете Европа и ще дойде право към нас… Ако изходим от работите на нашия приятел, професор Каплан относно лазера, лъчът, който се разширява, ще се превърне в сноп и ще покрие около една пета от Щатите…
	— Благодаря — каза Президентът. — По всичко личи, че ми предстои още една прекрасна нощ!
	— Това е само работна хипотеза — каза Каплан.
	Президентът го изгледа с известна антипатия.
	— Без _хипотези_, ако обичате. Искам сигурност. Кога това ново лайно ще започне да мирише?
	— В непрекъснат контакт сме с нашия агент в Албания.
	Президентът остана още няколко секунди с поглед, втренчен в „прасето“ с изражение на крайно отвращение.
	— Добре, нека влезе народът…
	„Народът“ бе предпочитаният му израз, когато говореше за членовете на Конгреса.
	Беше ги държал в течение през всеки изминал ден, но този път реши да стреля директно. Чувстваше се несигурен, объркан и самият той не успяваше да осмисли мащаба на случващото се и да вземе решение. Въпреки това се опита да изглежда спокоен, уверен в себе си и решителен. Ръсел Елкът мислено го оприличи на стар продавач от малък град в Средния Запад, застанал прав, с ръце в джобовете си пред своя магазин. Помисли си още как ли биха видели бъдещето на тези хора, облечени в костюми със сака, с рогови очила и прозаични лица някакви джоттовци и мазачовци, ако предположим, разбира се, че би бил възможен Ренесанс…
	Излезе и се запъти към залата за записи, където срещна уморения и празен поглед на звуковия инженер. Всяка дума се записваше и всички знаеха това: никой от тях не би могъл да заобиколи своята отговорност пред историята. Този път Писанието нямаше да почива само върху чутото, върху устната традиция, а щеше да бъде подготвено от неоспорими думи на живо, грижливо записани и поставени на сто метра под силозите за ядрени ракети.
	Ръсел Елкът седна в един ъгъл и надяна слушалките.
	Разпозна гласа на сенатор Боланд от Юта.
	— По дяволите научния брътвеж, професоре. Вие искате да ни кажете всъщност, че човешката душа е опустошително оръжие с неограничена разрушителна сила…
	— Няма нищо ново тук, сенаторе — обади се Каплан. — Знаехме го много преди Хирошима. Ролята ми не е да се отдавам на философски разсъждения, стари колкото Каин. Обръщам се към вас в качеството ви на учен. Аз говоря на езика на квантите.
	— Ако разрешите?
	Тед Килан от Мичиган, помисли Елкът. Най-големият реакционист републиканец от Сената.
	— Ето докъде ни доведоха четирийсет години малодушие и бягство от комунизма! Изтеглянето от Виетнам, от Корея, Хелзинки… Избягахме от отговорностите си! В резултат: една незначителна страна, най-ожесточената и крайно сталинистка при това, страдаща от комплекс за малоценност и от мания за преследване, се оказва, че притежава най-мощното оръжие, с каквото не сме способни да се снабдим поради късогледство и поради факта че винаги сме орязвали средствата си за военни цели…
	Ръсел Елкът свали слушалките си. Херметически затворени кутии с магнитни ленти се търкаляха по земята.
	— Слушайте, Берт, напомням ви, че тези записи трябва да бъдат изпращани към хранилищата на всеки половин час. Не ви ли казаха?
	Звуковият инженер вдигна очи.
	— Защо? Какво очаквате? Краят на света ли? Това вече се е случвало преди много време. Този свят тук е един нов свят.
	— Следващите хора ще се нуждаят от всички възможни свидетелства, драги мой.
	— Имаш предвид изследователи, които идват от други галактики и правят разкопки, за да видят какво се е случило и как сме стигнали до това положение ли?
	— Ще има от какво да се заинтересуват следващите векове, Берт. Можете да заложите на това.
	Отново постави слушалките. Президентът говореше.
	— Сенатор Боланд, не можем да изтрием цяла страна от картата, каквито и легитимни… предчувствия да имаме.
	— Предчувствия! Това е _сигурно_!
	— И аз съм загрижен за нашето духовно оцеляване. Да се предизвика тотално разгромяване на технологическата цивилизация, както това желаят някои по-млади, предполага да се принесе твърде голяма изкупителна жертва. Типът аргументи, които биха отвели до заличаване на три четвърти от човечеството, за да се позволи на оставащата една четвърт шанса да тръгне в нова посока. Разрушаване на цивилизацията в името на духовното оцеляване на човека… Единственото притеснение относно този тип мислене е, че стотици милиони мъртъвци ще са цената на духовното оцеляване на човека, което означава духовна смърт на човека…
	Ръсел Елкът слушаше. Разпознаваше всеки глас и същевременно познаваше всеки от говорещите: честни хора, които правеха всичко по силите си, но просто _не бяха програмирани за целта_. Бяха „конвенционални“ хора в същия смисъл, в който се говори за „конвенционално оръжие“. Управата не следваше главозамайващия скок на науката. Етиката и всичко, което в психиката трябва да бди над чистата интелектуална функция, тази функция, която не се интересува нито от морал, нито от „душа“, бяха изостанали доста назад.
	— А Китай, господин Президент? В крайна сметка, Албания е само едно разклонение на Китай в Европа!
	— Държах ви в течение на усилията ми относно Китай, сенаторе. Те се свеждат до един и същи рефрен: Албания е суверенна и независима и т.н. и т.н… Ненамеса във вътрешните работи на друга страна и други подобни. Истината е, че Пекин има всички шансове за успех в тази работа. Или опитът ще успее и те ще разполагат с „абсолютно“ оръжие, или пък руснаците, или ние ще се намесим, за да ги спрем, и ще бъдем дискредитирани и представени в очите на народите като „империалистически агресори“… Мисля, също така, че те не оценяват напълно последиците от тази работа. Впрочем, както и ние. _Не знаем_. Ето защо, за пореден път ще помоля генерал Френкър да ни запознае с позицията на военните…
	— Добре го казахте, господин Президент. _Ние не знаем_. Трябва да ви запознаем със следния извод: _Познатото е достатъчно обезпокоително, за да ни накара да избегнем риска от непознатото_.
	Настъпи мълчание, после прозвуча гласът на сенатор Еклунд от Орегон:
	— Това разсъждение сякаш е направено от компютър, генерале.
	— Така е, сенаторе. Има нещо, типично само за компютрите: _те рядко грешат_.
	Ръсел Елкът стана. Инженерът по звука приближи към автомата за напитки и си наля чаша кафе.
	— Мисля, че ще отида да изгледам един порнофилм тази вечер — каза той. — Имам потребност от нещо чисто, за да сменя обстановката.


	Бяха повторно призовани в Командната зала в два часа посред нощ. Завариха Президента да седи пред „прасето“ по пижама и пантофи, с чаша мляко в ръка.
	— Извинявайте, че ви събуждам — каза той. — Скапана професия, нали?
	Те чакаха.
	— Става въпрос за това албанско нещо…
	Президентът отпи от млякото.
	— Искам да бъде зачеркнато от картата до пет седмици.
	— Да, господине — отвърна Френкър.
	Беше пребледнял.
	— Говорих пак с Пекин. Те не искат и да чуят. Тогава… Как го казахте, генерале? _Познатото е достатъчно ужасяващо, за да ни накара да избегнем риска от непознатото…_
	— Да, господине.
	— Пет седмици. Приемаме предложението на руснаците. Военно подразделение от командоси, както те ни подсказаха. Саботаж. Ако се направи много дискретно… всъщност, „дискретно“ тук е относително понятие… толкова по-добре. Ако операцията се провали… ние ще изтрием целия сектор, ще го зачеркнем от лицето на земята. Ще го унищожим. Инцидент с ядрена ракета, която се е отклонила от траекторията си. Каквото и да е.
	— Да, господине.
	— Още нещо…
	Те чакаха.
	— Ще се наложи да вземем мерки относно науката — каза Президентът. — Не можем повече да я задържаме: тя е, която ни задържа. Нуждаем се от ново поколение компютри, нещо от типа на _духовен_ компютър, който вашият Президент ще поглежда всяка вечер, преди да си легне, така че да може да определи с един-единствен поглед дали върви редом с Юда или с Христос, така да се каже, когато става въпрос за човешките работи.
	През уморения му, помръкнал поглед премина лъч светлина и устните му очертаха усмивка.
	— В този случай май че става дума за втори шанс, даден на Юда: този път, за да спаси Христос. Извинете ме. Изглежда това нещо тук има странни последици. Лека нощ. И не забравяйте: давам ви пет седмици срок.


>>	XX

	Долината на орлите: такова бе името, което турците й дадоха преди десет века, но от построяването на новите свръх генератори, на централите за преработка и създаването на „пълния цикъл“ посредством контролираща система, която изключваше напълно всякаква загуба и пилеене на енергия, с хилядите си колектори, захранвани от дъха на албанските работници, името бе променено в „Долината на Народа“.
	Матийо седеше на малкия дървен балкон, който заобикаляше къщата. Наблюдаваше местоположението на енергийния комплекс и останалата тук-там гола земя между заводите и захранващите станции.
	Гледката бе невероятна. Планините се извисяваха над това човешко творение от двете му страни, обрасли с гори, чиито птици бяха изчезнали. Орлите, на които долината дължеше старото си име, я бяха напуснали. Бяха се скрили някъде по върховете на околните планини.
	Само с един поглед Матийо можеше да обгърне всичко, което бе направил. Това, че една от най-малките и от техническа гледна точка най-изостаналите в света страни, но чиято идеологическа закалка бе, може би, „най-истинска и здрава“ измежду всички системи, обърнати към бъдещето, за три години бе успяла да повдигне технологическото си равнище до това на идеологията си, говореше красноречиво за онова, което можеше да извърши волята на управляващите, когато е поставена в служба на народните маси.
	Все пак имаше някои проблеми за разрешаване. Дребни, но неприятни.
	Така например, извънчовешкият материал, който му предоставиха, се оказа посредствен. Добивът от албанския народ обаче се оказа с превъзходно качество: неговият дъх имаше изключително голяма сила и необходимата чистота, което позволяваше горивото да се преработва лесно. В това отношение резултатът бе дело на трийсет и пет годишна идеологическа подготовка. Някои материали даваха дефект и „сталинитът“, както бяха сложили прякор на сместа, която задържаше душите затворени, страдаше от недостатъчна еластичност. Беше „мръсен“ и вътрешното налягане даваше странични ефекти, доста по-неприятни от нормалното. Дъхът се просмукваше и изтичаше, сякаш пълзеше, изпаднал в немилост, така че отпадъците загубваха всякакъв остатък от вертикалната сила. Процентът на умствени заболявания и нервни депресии бе висок и ефектът от вълните бе особено вреден. Местният културен комитет на Партията постоянно се оплакваше на полицията и сигнализираше, че „някой в жилищата свири буржоазна музика от упадъчни западни композитори, като Бах и Хендел“. Бдителността трябва да се засили, защото е извън съмнение, че някои работници слушат радиостанции от империалистическите страни. Разбира се, никой не свиреше музика и радиоточките нямаха никаква вина за случилото се, но никой не оспорваше, че такава музика се чуваше около енергийните централи, от които тя се измъкваше незабелязано. Партийните отговорници заплашваха Матийо, който бе безсилен — никой не можеше да направи нищо, ставащото бе плод на природата на елемента и се изискваше много време и усилия, за да се предотврати тази нейна черта. Неколцина възрастни православни селяни се оплакаха, че им се привиждат „ходещи икони“ в долината и дори предадоха в полицията имената на двамата светци — Свети Кирил и Свети Филарет, които те бяха взели за преоблечени американски агенти. В пиковите за централите часове цветовете наоколо и над тях светеха по особен начин. Всичко заблестяваше в долината, обливайки се в светлина, едновременно мека и дразнеща — небесната синева ставаше толкова наситена, че с просто око бе почти невъзможно да се гледа. Матийо обясняваше на представителите на комитета, че става въпрос за оптически илюзии, но че този ефект, колкото и неприятен да изглежда, няма опасни последици за организма; той щеше да изчезне с привикването, имунитетът за момента не можеше да се постигне с научни средства; засега най-доброто средство срещу тази интоксикация оставаше засилената идеологическа подготовка в училищата, университетите и клетките на Партията.
	Един от техническите проблеми, които оставаха на този етап, бе този за границата на захранване на колекторите. Помощни улавящи устройства можеха да се построят, но се оказваха неконтролируеми. Ето защо те бяха принуждавани да поставят улавящи устройства на по-малко от седемдесет и пет метра от евентуалните източници на захранване. Всяко ново жилище или завод от долината бяха автоматично снабдявани с енергийни колектори, както и с водосточна система. Хората се научиха да сядат до тези белеещи се, зеещи тръби, както някога около огнището.
	Над сто сгради, разположени по склоновете на планината, даваха подслон на старите пенсионирани работници, довеждани тук от други области. Те разполагаха с клубове, библиотеки, така, че чакайки, да могат да се забавляват.
	Основният свръх генератор вече достигаше мощност от сто и двайсет хиляди човекодъха, събрани в четири компресора, където се осъществяваше концентрацията, това ставаше дори и на самото място, на което някой „вземеше, че пукнеше“.
	С наближаването на уречения час китайските технически лица, които контролираха подготвителната дейност, ставаха все по-нервни. Упрекваха Матийо, че прави безкрайни заседания пред черната дъска. Бяха неспособни да го следват. Трябваше им време и нови компютри. Време, обаче, нямаше, защото американците и руснаците работеха здраво, а нови компютри все още не бяха създадени.
	Когато се разбра за решението на „албанския Сталин“, маршал Имир Джума, да измести напред датата за опита, Матийо проведе изпитателна работна среща с двамата китайски учени, дошли от Пекин за едно последно свиждане с него. Бяха известните братя Мунг, американски граждани, завърнали се обратно в Китай през 1962 година. Братя Мунг бяха близнаци. На Матийо му се стори, че това ги прави да изглеждат повече комунисти, отколкото просто природно еднакви. Бе невъзможно да ги различиш един от друг.
	Имаше нещо наистина нечистоплътно в това човек да слуша китайските близнаци комунисти да му говорят с ясно изразен американски акцент.
	— Господин Матийо, не можем да ви следваме. Има понятие, което ни се изплъзва, една неизвестна величина. Казано направо, струва ни се, че не ни давате всички данни. Мнението ни е, че е добре да се провери на компютъра теорията ви за ограничените насочени въздействия — всъщност, цялата ви теория за конвергенцията. Дори не сме сигурни, че реакцията, чрез която един нуклеон е отделен от основното ядро и се пренасочва към ново ядро, може да се практикува, без да се наблюдава така нареченият ефект на разпространение. Според нас съществува риск от неконтролирано освобождаване, чиито последици биха били непредвидими. При степента на компресиране и концентрация, които достигаме, разпадът може да предизвика експлозия, чиято разрушителна сила е трудно да се предвиди. Не съществува нито физик, нито математик, който да може, като се базира на вашето изказване и без да разполага с компютър, да изчисли с точност критичната маса. На какво разстояние започва разпространението на лъча под формата на сноп? Какво е границата, до която може да се сгъсти енергията? Освен това, трябва ли да се боим от верижна реакция?
	— По време на „Пражката пролет“ успяхме да избегнем верижна реакция — каза Матийо.
	— Господин Матийо, моля ви, този тип шеги… нуждаем се от разяснение по въпроса.
	— Ами добре, идете тогава при Партията. Тя има отговор за всичко.
	Две уморени, търпеливи полуусмивки. Наистина приличаха на две стари сбръчкани ябълки.
	— Ами тогава, откажете се. Оставете американците и руснаците да напреднат, както те искат. Изостанете. Разпадането на елемента е условие, без което не е възможен успехът на двете системи, капиталистическата и марксистката. Ще докладвам на маршал Джума за вашия опит за възражение. След смъртта на Мао отношенията между Албания и Китай не са вече предишните. Може би сте изпратени, за да… „си оберете крушите“.
	Две болезнени, изкривени усмивки.
	Матийо пожела нова среща с представители на Партията. По дяволите, помисли той, в крайна сметка биологът Лисенко бе доказал една глупава, напълно погрешна научна теория — и всичко това поради идеологически основания.
	Той прекара седем часа пред черната дъска.
	Близнаците и останалите експерти, седнали тук, пред очите на висшите политически представители, дошли специално от Тирана, направиха това, което винаги са правели, когато Партията ги следеше. Взеха идеологическо, а не научно решение. Те изготвиха и представиха един оптимистичен доклад.
	Матийо получи зелена светлина за работата си.


	Внезапно бликналата розова светлина озари вътрешността на къщата, след което засия с всички цветове на спектъра, преди да изчезне.
	— Не прави това, за бога! — изкрещя той.
	Матийо скочи от стола и забърза към дневната.
	Започваше пак, глупачката му с глупачка.
	Мей стоеше права, видимо много доволна от себе си. На масата трите портативни колектора, които той бе донесъл у дома за ежедневни нужди, все още съхраняваха част от отпадъците, и в един миг заблестяха с нежнорозов цвят, по-нежен и от розовото по лицето на Мадоната на Рафаело.
	— Не можеш да направиш това тук, скапанячка такава! Ами ако полицията го види? Даваш ли си сметка какво означава да освободиш един дъх тук и сега? Саботаж! Антисоциално поведение, месиански уклони, влияние на буржоазни упадъчни идеи… Може да те пратят за три години в затвора или, в по-добрия случай — въдворяване в психиатрична клиника! Оставяш да се изпарят свободно енергийните ресурси на албанския народ, разрушаваш обществена собственост и бог знае още какви обвинения!
	— Да, само Бог знае!
	— Просто начин на изразяване, нещастна глупачке!
	Тя бе скръстила ръце и го гледаше предизвикателно.
	— Ти си велик човек, Матийо. Доказа, че Бог съществува и че човешката душа не е едно метанещо.
	— Не е метафора, ама че си невежа.
	Той се успокои. Децата са си деца, ами да. При тази твърдоглавка трябваше да се признае непорочността и дълбоката наивност, типични за децата. Тя бе много впечатляващ случай на психологически упадък.
	— Защо правиш това, Мей?
	— Обичам цветовете, като начало. Толкова са красиви, когато то се освобождава. В тях има нещо много артистично, не намираш ли? Можеш ли да си представиш какво би направил от тези цветове един велик художник?…
	— Ренесансът вече го е направил. Успокой се. Съседите ще те издадат.
	Нямаше никаква надежда. Матийо си имаше работа със същество, чиято наивност бе непобедима. Нещо като Митничаря Русо* на християнската вяра.
	[* Анри Жулиен Феликс Русо (1844–1919), наричан Митничаря Русо — самоук френски живописец, наивист, примитивист. — Б.пр.]
	— Не можеш да направиш това тук. Тези хора наоколо се опитват да построят нещо. Това, което позволи да се измъкне, би могло да послужи за работата на вечен булдозер, който ще работи до износване на частите. Тези хора имат нужда от всичките си ресурси.
	— Screw them. Да вървят по дяволите.
	— Представи си, че човечецът, който е вътре, би искал само да даде максимума от себе си за изграждането на социализма. Може би по този начин сриваш мечтата на един живот.
	— Не ми пука какво мисли той, скъпи. Знам какво е добро за него.
	— Може би е бил член на Партията. Не мислиш ли, че е тъпо да причиниш това на един войник на Партията?
	— Той наистина би бил щастлив да излезе навън и на свобода, в противен случай не би произвел такива красиви цветове. Розово, оранжево, синьо, бяло… Почти го чувам да ми благодари.
	— Това е напълно естествен процес. Цветовете на спектъра.
	— Свободата също е естествен процес.
	— Моля те, не започвай пак. Ще те влачат по народни съдилища.
	— Не ми пука в какво ще ме обвинят _тук_, скъпи. Там, горе, ще ме благославят за това.
	— Ето че ставаш светица! — промърмори Матийо. — Само това ни липсваше! Една нова американска светица, Света Мей Албанска! От тук виждам иконата!
	Тя прибра назад косите си, като се усмихна на себе си в огледалото.
	— На каква ще приличам на иконата?
	— На нещо, което трябва да се целува.
	— Защо на иконите никога няма руси жени?
	— Не знам. Внимавай, Мей. Онзи ден отиде зад болницата да освободиш един акумулатор от 30 човекодъха. Полицията прибра цяла дузина младежи; това, както в Русия, се нарича хулиганство.
	— Марк, беше толкова красиво! Толкова красиво! И знаеш ли какво? Те се издигаха към небето с песни.
	— И какво пееха тези глупаци?
	— Ave Maria. Чух го ясно.
	— Естествено, това е единственото парче класическа музика, което познаваш.
	— Беше прекрасно.
	— Слушай, малка артистична скапанячке, нямаш право на мнение на гърба на тези хора!
	— Ами ти! _Ти_ правиш точно това. Изразяваш се по научному за сметка на хората. Изобщо не ти пука за последиците. Виж тези стари уморени работници, които седят в очакване на своя край пред зеещите тръби! Това е непочтено! Някой трябва да им го каже!
	Слава богу, че тя все още не говореше албански. Обаче вече беше започнала да се занимава с този език и прекарваше часове да го изучава, както и историята на страната, вековете робство и борба на този народ срещу турците.
	— Колко време ще останем тук, Марк?
	— Нямам никакво понятие. Идната сряда Имир Джума ще бъде тук с цялото правителство и албанския генерален щаб. Знаме, речи и такива ми ти неща.
	— И какво ще последва, когато Имир натисне копчето? Загуба на човешките черти ли?
	— Именно, кажи ми за избиването на бебета тюлени в Норвегия или в Канада или за слоновете в Африка. Припомни ми броя на кучетата, които французите оставят да пукнат всеки път, когато излизат във ваканция. Преди много време… А, да, също и китовете! Пропуснах изтребването на китовете! Или петте милиона евреи, превърнати в пушек… Хайде, разкажи ми за необратимите последици от замърсяването на морската среда! Какво очакваш! Дехуманизация, казваш! Дехуманизацията — това е нещо хуманно!
	Той спря. Необичайното във всичко това бе, че натрупаните доказателства не потвърждаваха нищо. Лиричната илюзия оставаше, сякаш човекът не можеше да сложи край на вярата си, без да сложи край на самия себе си.
	— Това е само опит за разпад с малък обсег на действие, Мей. Всички ние искаме да знаем докъде точно сме стигнали, преди да продължим напред. Не се измъчвай. Това е то ядрената работа. Разбира се, и малкият разпад всъщност си е разпад, но тук ние отново навлизаме в сферата на метафорите.
	Той забеляза бяла, едва забележима пътека в небето. Разузнавателните самолети на американците вече не се смущаваха да прелитат над долината по два пъти на ден.
	— Виж — каза той. — Сянката на вечерта.
	Тя не вдигна очи.
	— Обещай ми никога да не ме намразиш — обади се сломено едва доловимият й глас.


>>	XXI

	Тренировъчният лагер бе разположен в съветската република Латвия на няколко километра от Балтийско море.
	Стар обожаваше мястото. Морският бриз между боровете, разлюляната трева в дюните, пейзажът, оформен от пясък, гори, вълни, прелитането на диви патици и ята, бягащи към някаква шумна сбирка, далечната сирена на старо руско корабче, което неуморно следваше своя ход на север…
	Стар бе изгубил всякаква прашинка предчувствие. Вярваше в развързването на духа, сякаш в тайната му природа имаше нещо, което носеше в себе си сигурността на победата.
	Бяха седмина и „тренировката“ се състоеше най-вече в това да се опознаят. Канадецът, носещ странното име „Бог-го-иска-Колек“ бе специалист по саботажите, доказал себе си по време на големите уж случайни експлозии на петролни кладенци в Либия. Той бе слаб и корав човек, с доказана издръжливост във всякакви условия. Имаше мрачни и спокойни очи, къса, добре поддържана брада „испански тип“ и с вид на леко високомерен, дистанциран човек, понякога обхващан от внезапен пристъп на хумор. Показа им миниатюрна камера, по-дребна и от малкия пръст, която можеше да изпраща зърна цианид на разстояние двайсет метра и в същото време да заснема.
	— Не виждам смисъла от вашето нещо — каза му Стар. — За какво ви е подобен лукс?
	— Много е удобно, когато трябва да се действа бързо — обясни Колек. — Снимката ви позволява да сверите след това дали сте убили точно човека, когото е трябвало, или сте се заблудили по време на стрелбата. Никога не се вземат достатъчно предпазни мерки.
	Майор Григоров, единият от двамата руснаци, имаше красиво розово лице, къдрави руси коси и сини очи. Идеалното лице за убиец, помисли си Стар, открита, искрена и весела физиономия, вдъхваща доверие и симпатия.
	Югославянинът Станко бе сръбски планинец, висок и с широки рамене. Имаше огромни ръце, нос като клюн на хищна птица, дебели вежди, които се сключваха, и очи като бойници. Безгрижен и много разговорлив, обичащ да пие и да се смее, той бе започнал бойна кариера на четиринайсет години като партизанин в планините на Босна, и се бе издигнал до висок и отговорен пост в югославските военни сили. На седемнайсет години бе станал член на елитен взвод, който бе убил противника на Тито, генерал Михайлович.
	Стар си казваше, че членовете на отряда са избрани не само защото са най-добрите подходящи хора за удара, но и защото са представителни. Той не се мъчеше да разбере какво точно означава „представителни“. Можеше да се стигне до там да започнеш да се питаш дали Хитлер или Сталин наистина са били „чудовища“, или, напротив, и те са били „представителни“.
	Всичките тези ненавременни размишления издаваха присъствието на остатъчни вълни от дъха. Последиците изглежда имаха почти неограничено влияние. Те пораждаха състояние на съмнение и на натрапливо усещане за поставяне под въпрос на съвестта, малко сходно с липсата на колебание и на изискани скрупули, една необходима липса, ако човек иска да спаси цивилизацията.
	Другият руснак, Комаров, бе сибиряк. С плоско кръгло лице и сплескан нос, с дръпнати очи и без мигли, това бе човек, в който веднага се разпознаваше татарска кръв. Стар знаеше наизуст досието му, включително убийството на двама американски агенти, единият от които Джон Велик, бе най-добрият изпълнител, който Стар някога бе имал в качеството си на командир. Погледнато от професионална гледна точка, беше добре да имаш в редиците си толкова компетентно лице.
	Говореха помежду си на английски, а Григоров имаше отлично английско произношение, така, че в съзнанието на Стар не остана и нотка от съмнение относно идентичността на този съветски агент, работещ в САЩ, когото никога не успяха да закопчеят.
	Най-мъчителният факт бе, че не можеха да се напиват. Трябваше да останат във форма, за да дадат най-доброто от себе си.
	Най-странният тип в групата безспорно бе полякът. Казваше се Мнишек и това бе много стара аристократична фамилия от Полша. След едно от дългите им плувания в Балтийско море, когато се подаваха над гигантските вълни, заливащи дюните, Стар сръга Колек с лакът:
	— Кажи ми… виждаш ли това, което виждам аз?
	Капитан Мнишек беше клекнал на пясъка и сушеше с кърпа косата си.
	Верижка с кръст от злато висеше на врата му.
	— Добре, но за един стопроцентов марксист… — промълви Стар.
	Колек повдигна рамене.
	— О, поляците са сложни хора, това е всеизвестно!
	Стар се опита да смели чутото.
	— Знаеш ли, миналата нощ го видях през прозореца. И знаеш ли какво правеше? Бе коленичил с броеница в ръка и се молеше. Да… _молеше се_.
	Канадецът се забавляваше като целеше лулата си, поставена пред него.
	— Е, и, какво от това? Ако мислим за операцията, която ни предстои и за природата на целта за разрушаване…
	— Няма да го разрушим — каза Стар сухо. — Ще го _освободим_. Ще разрушим само съоръженията… Гулага, в известен смисъл. Обзалагам се, че този Мнишек е крил вярата си цял живот. Вярващ. И въпреки това е един висококвалифициран комунистически агент по саботажите. Поляците ни казаха, че ни дават най-добрия си човек, а излиза, че си имаме работа с аристократ и вярващ! Не разбирам. Имаме да вършим важна работа. Трябва да формираме екип. Което означава да се опознаем и да приемем другия. Ето защо са ни събрали тук.
	— Защо не му кажем всичко това? Иди да му го кажеш.
	Стар това и направи.
	Капитан Мнишек имаше издължено и тясно лице, тънък мустак над едва доловима усмивка и спокоен, директен поглед на човек, сигурен в себе си. Той изслуша въпроса на Стар и не изглеждаше учуден или раздразнен от бруталната му откровеност.
	— Така е, произхождам от стар католически род, който е силно религиозен. Аз самият съм практикуващ католик.
	— Едно любопитно практикуване на вярата у човек, доказал себе си в служба на…
	Трябваше да каже „на разрушението“. Стар навик.
	— … в служба на марксизма-ленинизма — измъкна се любезно Стар.
	Полякът вдигна красивата си аристократична ръка.
	— Ами да. Става въпрос за уреждане на сметки, скъпи приятелю. САЩ и Англия предадоха католическа Полша в Ялта. Продадоха я, предадоха я, както Юда предаде Христос. По това време бях дванайсетгодишен и от тогава досега съм предан служител на комунизма. Работих усърдно за победата на комунизма над Запада. Партията знае добре това. Дадох им… о! толкова много доказателства за _старание_, без които не бих се оказал тук, както се досещате. Надявам се, че това обяснение напълно ви задоволява. Цигара?
	Отвори позлатения калъф на кутията си за цигари и го подаде на Стар.
	— Мерси — каза последният и излезе малко смутен от стаята.
	Седмият член на групата, Лавро, наближаваше шейсетте: бе огромен, истинска кула, плешив, но с гъста дълга брада, леко прошарена. Загадъчен и дистанциран, мълчалив човек, той приличаше на монах от планината Атос. Бе човек под разпореждане на македонския коминтерн и бе ръководил партизаните в битка срещу немците и устатите под името Владиката, превърнало се в легенда. След скъсването на Тито със Сталин отношенията му с водача на Югославия имаха възходи и спадове. Той познаваше по-добре от всеки друг планината от Албания до Босна, от Солун до Загреб. Във външността му имаше нещо старовремско и Стар си го представи много добре върху иконите на бъдещето, където един ден щяха да присъстват всички те, когато признателността и народната вяра щяха да възнаградят тези професионалисти, спасили човешката душа от най-страшната опасност, тази, която учените от конференцията в Истанбул от двайсети септември 1977 година много умело се правеха, че не забелязват, твърдейки, че „ядрената енергия сама не може да произведе и петдесет процента от световните нужди от енергия, считано отсега до 2020 година, без да се прибегне до някои от циклите на _горивото на бъдещето_“. Стар никога не забравяше този красив израз. „_Гориво на бъдещето_“ бе чудесен пример за обновяване на речника. Понятия като _свръх генератор_ и _преработка_ изглеждаха като бледи копия в сравнение с техните подобия от света на концентрационните лагери.
	На 17 август те бяха отведени със самолет до Англия и изпратени в лагер в страната на Галите. Тук в течение на шест дни те нямаха нито тренировки, нито заповеди, и Стар много ясно си представяше напреженията, разочарованията и последните колебания, които изглежда възникваха на най-високото ниво на отговорните лица в навечерието на решение, многократно надминаващо по важност и последици това, което САЩ бяха опитали да направят по време на операцията в „Залива на свинете“, замислена от американските тайни служби и одобрена от Айзенхауер и Кенеди. За първи път тогава американските тайни служби и КГБ действаха заедно, което явно поставяше един етичен проблем, чието историческо значение не можеше да се прецени: в това дело се виждаше сближаване на две сили, които най-после показаха дълбоко взаимно разбиране.
	Бе осиновил едно куче, огромен помияр, с дълги гъсти косми, плод на дълги случайни кръстоски, и Стар бе обзет от силно приятелско чувство към него. Чувстваше се по-малко самотен.
	На седмия ден един строг и неумолим подполковник, който явно не бе в течение на нищо, но считаше ставащото за не по-малко заслужаващо порицание, дойде да ги вземе с една камионетка и ги отведе до малка постройка, охранявана от подразделение на местните сили. Прие ги цивилен англичанин с вид, твърде малко напомнящ на цивилен, от физика Каплан, от един американски генерал и двама руски офицери със съзвездия от отличия. Въведоха ги в заседателна зала, където ги поканиха да седнат. Цивилният англичанин се приближи до една черна дъска и ги изгледа втренчено. Имаше рижави коси, къс засукан мустак като четка и стъклено сини очи. Кожата на лицето му редуваше участъци с червени и с бели петна, в които Стар откри безспорните следи от експлозията на петролните кладенци в Саудитска Арабия, саботаж, който беше успешно реализиран през 1976-а. Присъстваше прословутият майор Литъл, който в течение на двайсет и пет години с дейността си на наемник във всички горещи точки на земното кълбо бе запълнил носталгичната празнина, оставена в английската душа заради падането на империята, края на британската сила и изчезването на Лоурънс Арабски. Най-интересният момент от индивидуалността му бяха неговите уши: брилянтна работа на нечий нож, издаваща изискан вкус, върху меката част на ухото, сякаш избродирана от артист дадаист.
	Прав между картата на Албания и черната дъска, човекът, който повече от всеки друг от присъстващите професионалисти заслужаваше епитета „легендарен“, ги изгледа мълчаливо и продължително, един по един. Стоеше много изправен, с ръце в джобовете на тясното си сако, с лакти, прибрани около хълбоците и с леко повдигнато рамо, държейки под мишница стик на английски офицер така, че ако не притежаваше онзи фанатичен поглед, почти убийствен с блясъка на неподвижно синия си леден поглед, както и нещо смущаващо, идващо от физическото му излъчване и видимата му скованост, породена от удар с нож върху сънната артерия, бихте го взели за един от онези комични образи, които британската армия в Индия бе изоставила по бреговете на историята, когато се оттегляше от нея.
	— Извинете ме, господа, че ви оглеждам така, няма нищо мелодраматично, разбирате ли — това не е в моя стил — но аз съм част от експедицията и дори… Хм… Б-р-р… Апчих…
	Той се закашля смутено, с ръка на устата…
	— Да ви го кажа още в началото: аз издавам заповедите. Поемам командването. Потвърждението е в този плик, подписано от вашите началници… Става дума да се опознаем малко, духът на екипа и всичко това… Естествено, познавам досиетата ви… Прекрасно… прекрасно… Нищо не може да се каже… Безупречни са… Знам отлично, че всеки от вас би могъл да има претенция за командването на тази единица… Съжалявам, но се оказва, че аз… Хм… Б-р-р… Апчих…
	Сумтеше, прочистваше си гърлото, покашляйки, но Стар познаваше твърде добре човека, за да се подведе по мимиките. Литъл беше добре известен сред тайните служби на големите сили като един от най-надеждните изпълнители в професията. Бе изчезнал за известно време в резултат на разкрития на английската преса относно набирането на наемници за Ангола точно в момента на екзекуцията на дванайсет от тях след пристигането на кубинците. Не ставаше въпрос да се оспорват неговите заслуги, но по време на следващите дни Стар все пак бомбардира началниците си със съобщения, за които може да се каже само, че бяха заредени с гняв. Надяваше се на отличия, бляскави поне толкова, колкото тези на Литъл в случая, и не приемаше да бъде лишен от командването, което му бе обещано.
	Майор Литъл изглеждаше безкрайно смутен.
	— Да, знам. Разбирам чувствата ви — съответстващи на заслугите и военните ви степени. Но какво да кажем, изглежда малко шумничко са спорили на върха относно избора на този от нас, който трябва да поеме командването. И както виждате, са се спрели на мен. Бях избран като компромисно решение. Не точно това, което бих нарекъл „най-добрия за работата“, ха-ха-ха…
	Цялата тази малка сценка, тази показна стеснителност си беше чиста провокация, помисли си Стар. Англичанинът целеше да го предизвика. Малко лично отмъщение срещу това, което САЩ и СССР заедно представляваха, но вече не и Великобритания. Бе достатъчно да срещнеш студените му, леко присмехулни очи, в които смъртта се чувстваше като у дома си, послушна и опитомена.
	— Професор Каплан, който е тук, ще ви изнесе малко лекции, необходими заради предстоящото, т.е. ще погледне на операцията от научна гледна точка. На мен тази част ми идва малко в повече. Ще изучаваме терена малко по-късно. Да започнем с първоначален преглед на целта. Ако благоволите да следвате мисълта ми…
	Те станаха шумно и нетърпеливо, сред бъркотия от разбутани столове, като последваха майора в съседната стая.
	— Какво им е на тези уши? — каза Колек като се обърна към Стар шепнешком.
	— Негърско изкуство — промърмори Стар. — Много търсено.
	„Прасето“ седеше величествено в средата на макет от планини, с бели села с червени покриви — една невисока и обемиста, застанала на лапите си сграда, покрита със сферичен купол.
	Майор Литъл за миг изгледа втренчено целта с видимо отвращение, сякаш за да засвидетелства, че никога по-рано не е имал работа с нещо така далечно от всичко английско. Този кучи син явно иска да си достави удоволствие, помисли си Стар. Това е то щастието за него. Сигурно го е чакал и се е надявал на него цял живот.
	— Както професор Каплан детайлно ще ви обясни, господа, става въпрос за нов скок на науката напред. Няма да ви правя историческа справка: плутоний, разпад, преработка, размножаване, пълен цикъл… всичко това в днешно време вече е част от общата култура и аз няма да се разпростирам върху него. Същността на операцията, доколкото разбрах, се състои в това, което физиците наричат „гориво на бъдещето“ и в една технологическа премиера, която може да надмине и най-оптимистичните предвиждания на учените, и която ние трябва да възпрепятстваме на всяка цена. Става дума за „лъч“ с насочено възпламеняване съобразно желаната посока или според нуждите и идеологическото хрумване. Триста и шейсет градуса, всички посоки: като лазера… Накратко, ново оръжие с тотална разрушителна сила… Хм, а-а-а-апч-иху…
	Той прочисти гласа си с наслада.
	— Нещата стават все по-категорични с всеки изминал ден. Ще изучим всичко това на воля в идните дни. Предавам ви веднага нашата мисия в резюме: а) проникване вътре в средството и стоене там за определено време, за да съберем максималната информация, която ни е необходима, б) освобождаване на натрупаната енергия, намираща се в лапите на „прасето“, което виждате тук… Тази енергия, както ви е известно, е измерена, както при термоядрената бомба, в единици „дъх“ или, на жаргона на тези господа…
	Той протегна стика си към професор Каплан:
	— … в „души“, поради, предполагам, силата на разрушението… Ъ-ъ-ъ-пчи-пчих…
	Този мръсник пак започва, помисли си Стар. Никога по-рано не бе виждал някой по-щастлив от ставащото пред себе си. Основание за цял един живот.
	— Накрая ние трябва: в) да извадим „прасето“ от състояние да предизвиква опасност и да се приберем… живи. Винаги е за предпочитане.
	— Искам да задам един въпрос — намеси се Колек.
	Литъл го изгледа с развеселен вид.
	— Все същия стар въпрос, предполагам. От известно време го задават. Опасявам се, че не е в рамките на моята компетентност, но — давайте.
	— Искам просто да попитам за какво ни трябва да освобождаваме това албанско устройство от енергията му и дори да разрушим цялата система? Те ще си построят нова, абсолютно същата.
	— Първо, за да съберем на място информацията, която ни липсва, но най-вече, за да спечелим време. Това ще позволи съответно на нашите страни да си построят свое собствено „прасе“. Едно „прасе с обратен знак“, така да се каже. А-а-а-пч… Или, ако предпочитате, едно антипрасе. Продължавам. Ще се върнем на това отново по-късно. Както ви казах, става въпрос просто да се запознаем…
	Той свали купола на сферата.
	Вътре нямаше нищо.
	— Нищо не се вижда, разбира се. Нематериално е. Енергия. Да слезем…
	Той бутна едната стена с края на стика си.
	— В това е геният на въпросното нещо.
	Вътрешността на „прасето“ имаше вид на електронни прорези, преплитане, извити аеродинамични тръби, измъчени на вид, прилични на зяпнали уста, кръвожадни като муцуни на акули. Отдолу имаше друга табловидна плетеница в червен и зелен цвят, притискаща стотици блестящи седефенобели сфери, които представляваха миниатюрни копия на сферичната глава, която увенчаваше цялото тяло.
	— Хр… хр… Гр-р-р… Контролните уреди се намират тук, в централния сектор, там, където виждате всички тези стенни часовници и ето тези лостове. Явно това електрическо оборудване идва от Китай. Техническите им лица са дошли на място. Както вече ви казах, трябва да проникнем във вътрешността на сектора за контрол и да освободим тази „народна“ енергия… там всичко е „народно“. Хр-р-р… Хм-хм… Х-р-р… Акцията по освобождаване се състои от седемдесет и две операции. Това е началният етап на мисията ни. Оттук нататък нещата се усложняват. Професор Каплан ще ви обясни сега какво предстои, но акумулираната енергия в главата на „прасето“ не може да бъде освободена. Не бихме могли да контролираме освобождаването й и това е ужасното. Следователно се налага да я „убием“, термин и едновременно с това добре познато ни средство, който означава превръщането на енергията в материя. Позволете ми да ви представя въпроса с две думи, както вчера професор Каплан ми обясни сам нещата, и то по забележителен начин, господине, ако позволите да изразя собствена позиция…
	Каплан сведе леко глава в знак на благодарност.
	— Става въпрос за инверсионно средство. Извън това… Матийо, нашите ядрени експерти все още не са успели да отделят новия елемент, но неуморните им усилия да го преобразуват в нежива материя се увенчаха с успех. Това вече се прави по цял свят. Ето защо най-важната част от мисията ни, финалната й част, се състои в това да убием „душата“ на това нещо, т.е. дъха, който не може да бъде освободен и чака там, в главата на „прасето“ момента на своето отделяне. По този повод, малко пояснение… Хр-р-р…
	Той погали замислено мустака си с леко докосване на пръстите, гледайки в краката си.
	— Поради основание, което изобщо не познавам, е препоръчително, доколкото е възможно да не се оставяте да ви убият във вътрешността в радиус от седемдесет и пет метра от краката на „прасето“ и около тези малки каптажи за… Ъп-п-п-чих… горивото на бъдещето, които виждате тук в момента.
	Той посочи със стика си краката на „прасето“ и стълбовете, които се издигаха почти навсякъде в областта, в селата, около красивите къщи с покриви от червени керемиди.
	— Видимо това би било доста неприятно за края на един джентълмен и офицер. Следователно, запомнете: не се оставяйте да ви убият в радиус от седемдесет и пет метра. Дистанцията се счита за особено вредна.
	— Момент — прекъсна раздразнено речта Станко. — Какво, по дяволите, искате да кажете? Какво е особено опасно? Да ни убият ли? И това ако е нещо ново!
	Той започна да се смее, като удряше с ръце по бедрата си. Стар си даде сметка, че руснаците и югославяните не знаеха, нямаше как да узнаят. Това бе триумф на целокупния историческия материализъм. Психиката им бе тотално блиндирана срещу всякакво въздействие на духовните вълни, въоръжена срещу всякакви понятия от типа на трансцендентност и „душевно зареждане“. Имунизирана срещу метафорите. Те бяха по-добре подготвени и екипирани от всеки друг за тази работа.
	Погледна към поляка Мнишек. Със скръстени ръце и цигаре от слонова кост, забодено в края на пръстите, той сякаш се забавляваше. Бе невъзможно да отгатнеш какво мисли и чувства. В края на краищата, последните трийсет и пет години бяха доказали, че няма несъвместимост между християнска вяра и термоядрена бомба.
	— Опасността не е само в това да те убият, последното е въпрос на рутина — каза англичанинът. — Доколкото правилно съм разбрал, този, който се остави да бъде убит на разстояние, по-малко от седемдесет и пет метра от тези каптажи за гориво, рискува да има проблеми… посмъртни… Ъ-ъ-ъ-п-чи-х, хм-хм, хр-р! Извинете ме. Това, което искам да кажа, е, че може да се появи допълнително страдание с особена продължителност, в случай че се оставиш да те убият отблизо. Следователно, припомням ви: седемдесет и пет метра. В такъв случай, внимавайте.
	— Мерси — каза югославянинът. — Това се казва съвет!
	— Всъщност, никой от нас не трябва да бъде убит — продължи Литъл. — Ще разполагаме с щит при всички случаи. С щит, който, впрочем, има за цел не само да ни защитава, но и да осигури успеха на операцията. Ще ви поговоря върху това повече след известно време. Това е само начален преглед… и първо запознаване, от което аз лично съм очарован. Познавах някои от вас от създадената им репутация, разбира се, затова ми е особено приятно и да ви видя. Забравих да ви кажа, че разполагаме с ценна помощ на място, в самата Албания. Мисля, че подполковник Стар, тук присъстващ, знае всичко относно тази уважаема личност. Непрекъснато получаваме информация, карти, планове и микрофилми, които ще проучим внимателно, естествено.
	Имаха на разположение три седмици за инструктаж: теоретични и практически аспекти на обезвреждането. Професор Каплан се постара да представи проблема достъпно и да му придаде човешки вид, така да се каже. Огромното черно куче помияр, чиято козина бе покрита с кал, следваше неотклонно Стар и спеше до него. Една вечер Стар, който бе извикан в Лондон, помоли Комаров да храни кучето по време на отсъствието му.
	Руснакът остана изненадан.
	— Какво куче? Никога не съм виждал куче тук.
	Стар не настоя повече. Усети със сигурност, че някой бе изопнал силно моралната му струна.
	Транспортираха ги в Югославия на 6 септември и веднага ги отведоха с военен камион в Двига, на двайсет километра от албанската граница, където получиха екипировката си. Спаха в камион и Стар сънува нещо, което определи като „гръко-православен“ сън, изпълнен с убийци, с брадати светци с маслиненозелени лица, с надписи на кирилица над техните ореоли: всички те приличаха на Лавро. Този, когото всички нарекоха „патриарха“, бе приятелски настроен към Стар и му говореше за планините на Македония с нежността на влюбен. Говореше така сякаш бе пребродил всички пътеки из Балканите от векове и познаваше всяко тяхно камъче. Мрачен на вид, див, сякаш прояден отвътре от страст, приличаше на човек, който привлича вълци и орли.
	В четири сутринта те навлязоха в Албания сред самотни скалисти местности на изток от Стопив, в индианска нишка зад Лавро, вървейки към междинната спирка на шест километра навътре във вражеската територия, откъдето трябваше да получат последната информация от радиото в Белград. Вървяха един след друг сред хаотично струпани скали, които приличаха на причудливи небесни руини. Стар изпитваше странното усещане, че се намират хиляда години назад във времето и че отрядът трябваше отдавна да е изпълнил мисията си някъде из маслиновите гори на Юдея. Всеки носеше екипировка от трийсет килограма на гърба си, но при този терен трудността идваше по-скоро от това да запазиш равновесие, отколкото да носиш тежък товар. Професор Каплан се справяше чудесно и Стар за първи път си даде сметка, че ученият изглежда бе поне с десет години по-млад от всички тях, като изключим Григоров. Няколко орли непрекъснато кръжаха в небето, или може би беше един и същ, който ги следваше. На юг планината понякога се отваряше към спокойната синева на морето, после отново се затваряше — светлината бе вече тази на Гърция, но близките руини, които ги обграждаха, нямаха нищо общо с изчезването на цивилизациите и бяха творение на природата. Понякога в дъното на низините се виждаха гори като тъмнозелени петна, както и от време на време по-дълбоко зеленото на някое езеро. Лавро не бе разгръщал карта, откакто тръгнаха. Вървеше смело, без да търси пътя, и Стар бе впечатлен от щастливия вид, който се излъчваше от него — щастие от завръщането в родината. Напредваха прекалено бързо и трябваше да спрат за десет минути, за да се вместят в предвидения график. По причина, която за момента му се изплъзваше, но в която по-късно откри съдбовен знак, Стар не можеше да откъсне очи от лицето на патриарха — забелязваше нетърпение, гордост и някаква следа от жесток и присмехулен хумор, а понякога и изражение на триумф, което го обезпокои. Пазеше се от онзи тип професионалисти, които открито показваха задоволство от свършената работа — подобна стъпка криеше риска да станеш невнимателен. Първите отблясъци на слънцето бяха поставили жълто-червеникави петна по брадата му. Сходството му със старите византийски икони бе така явна, че Стар с изненада забеляза как започва да търси златни и сребърни светещи звезди около лицето му.
	— Какво има? — попита Колек, чувайки го да се смее.
	— Влизаме директно в историята, в митологията, легендата, и кой знае, може би в някаква Библия на бъдещето — му каза американецът. — Ако успеем, фактът, че всички сме професионални убийци, ще бъде удавен в потока на обич и вечна признателност.
	За момента единственият ореол около главата им бе този от светлината на утрото. Във всички църкви на бъдещето щяха да направят места за онези, които са спасили християнството. Стар изгледа своите спътници, питайки се в каква поза на тялото щяха да ги обезсмъртят.
	Капитан Мнишек белеше банан. За изненада на Стар, той откъсна бялата част на плода, за да изяде само черната, изгнилата. В края на краищата, защо не — каза си Стар, и аз правя същото, когато ям сирене.
	Станко си подсвиркваше, като оглеждаше небето за хищни птици, опитвайки се да различи орлите от ястребите.
	Григоров, с русата си разчорлена коса, която падаше върху лицето му, оглеждаше изпитателно дулото на своя „Калашников“, гледайки го с нежна усмивка, като че ли виждаше вътре лицето на майка си. Колек бе легнал по гръб с ръце под тила и стръкче трева в устата. Майор Литъл си _почиваше_. Правеше го съзнателно и усърдно, за да трупа сили за задачата, която предстоеше.
	Що се отнася до Стар, той бе много зает с омразата, която изпитваше към майора. Този изкуствен, отгледан оксфордски акцент, старателно поддържан, под който обаче понякога изричаше cockney* акцентът от лондонското предградие, имитацията, стигаща до карикатура на офицера, създаден в елитната част на Нейно Величество кралицата, тези мърморения, прочиствания на гърлото и всички клишета на типично британското поведение имаха върху американската същност на Стар почти същия ефект като драскането на нож върху стъклена плочка. Много добре, скъпа приятелко, много добре, мислеше си той. Познаваме те. Сигурно досието ти у нас е грижливо съхранявано, защото професионалист като теб заслужава да бъде внимателно наблюдаван. Ти си от маята, не идваш от Итън и от Сандхърст и си син на ефрейтор и курва от Падингтън, от тези за трийсет шилинга на сеанс. Получил си офицерската си степен в Малайзия, благодарение на Темплар, който те забелязва по време на битката срещу комунистическата горила там, после си обръгнал в преследванията на бунтовниците от Мау-Мау в Кения от периода преди независимостта й, където оръжието ти е бил ножът. Би трябвало да знаеш, че ние знаем, и да не се стараеш толкова с твоето „ддд-обре“ и посредствения начин, по който показваш, че стоиш над всички ни. Много добре знам, че всеки човек има идеал в живота си и че твоят е Лоурънс Арабски, но единственото, което те сближава с него, е хомосексуалността. В такъв случай, откажи се. Можеш от време на време да казваш по някое „_Окей_“.
	[* Простонароден английски (англ.). — Б.пр.]
	И наистина, Стар не грешеше в предчувствието си. Човекът бе впечатляващ, защото, може би никой, като изключим наемника Ги Чапман, не олицетворяваше по-добре от майора последните трийсет години от световната история. Наистина, нужен бе един син на курва, за да издържи толкова ярък характер. Тези уши, грижливо изваяни като дантела, бяха достатъчни сами по себе си, за да напомнят за Африка на Амин, Бокаса и Нгема от Екваториална Африка и за забавленията на властта. С втренчен и безцветен поглед, с пронизващ блясък, това бе поглед на фанатик от _Екзекуцията_. Каква ли дълбока злоба, каква ли незаличима и скрита рана на психиката бяха подтикнали този човек да бъде навсякъде, където жестокостта и звярът в нас излизаха наяве в служба на „свещени каузи“? Че майка му е била курва, не е достатъчно обяснение, мислеше си Стар: в края на краищата, всички сме деца на нашата майка цивилизация.
	Професор Каплан с интересната си електрическа коса в стил „Харпо Маркс-Артур Рубинщайн-Айнщайн“, обикновено наежена вертикално нагоре върху главата му — явно влиянието на планината — смучеше празната си лула, любувайки се на пейзажа.
	Комаров бе седнал и имаше много зает вид, изписан на татарската му физиономия, сякаш бе човек, изгубил коня си.
	Лавро ядеше парче козе сирене с нож в ръка.
	— Много съм се губил там — каза той, сочейки с ножа си скалите наоколо. — Стотина устати, наемни убийци при Анте Павелич се мотаеха из това място, за да ни търсят! И намериха това, което търсеха, може да се каже! Но ние не им изтръгнахме очите, както те правеха на нашите. Оставихме тази работа на ястребите. Изглежда Анте Павелич е живял охолно в Щатите до смъртта си. Как си обяснявате това, подполковник Стар?
	— Животът в САЩ е много приятен, ето как си го обяснявам — каза Стар. — Радвам се, че вие, другите, комунистите, започвате да си давате сметка за това.
	Те се засмяха. Отново професионален хумор.
	— Иска ли някой парче козе сирене?
	Стар прие.
	Отново се отправиха на път. След поредното половинчасово изкачване те забелязаха последния помощен пункт и петте силуета, които ги чакаха. Тук бе югославският генерал Попович в компанията на един генерал, един капитан, натоварен със свръзката, един младеж със симпатична външност и един неопределен цивилен с мека шапка и градски обувки, който би могъл да принадлежи на всяко гестапо по света. Всички бяха въоръжени, с изключение на генерала. Бяха се свързали с Белград преди десет минути: от там бяха потвърдили заповедта операцията да се продължи. Метеорологичната прогноза бе чудесна; последните доклади от агентите на тайните служби не споменаваха за промяна на военния състав в сектора на „прасето“. Наведоха се над картите и заспориха за известно време. Албанските предни постове и първите патрули се намираха на трийсет и пет километра на изток в планинската верига на Брада.
	Стар не забеляза никакво напрежение във въздуха, не усети никакво предчувствие и за пореден път шестото му чувство изневери. Същото се отнасяше и за Лавро. Току-що се бяха разделили с групата посрещачи и Лавро бе оглавил колоната, когато автоматът в ръцете на цивилния внезапно изтрещя. Лавро се обърна с неподвижен поглед, остана за миг прав, а кръвожадните му очи поразяваха стрелеца с омразата си — после падна по очи на земята.
	Никой не помръдна. Литъл се прокашля одобрително.
	— Не се съмнявам, че имате достатъчно основание да го направите, господине — каза той — но не мисля, че е много разумно да се стреля тук. Планините, лекият въздух… ехото, нали знаете…
	— Няма никой в радиус от десетки километри около нас — каза генералът. — Нямахме друг избор.
	Изгледа тялото на Лавро и повдигна рамене.
	— Пекинският човек — каза рязко той.
	Странен израз, помисли си Стар. Пекинският човек, истинският, бе сред предците на човешкия род на възраст от около петдесет хиляди години, и неговите вкаменени кости бяха изровени от Тейар дьо Шарден близо до Пекин през трийсетте години.
	— Беше албански агент — каза Попович. — Обърнахме се за последна справка към агентите ни в Тирана; те току-що го бяха разкрили. Бил ли си сталинист, си оставаш сталинист.
	— Ако ние, другите, американците, не можем вече да се доверим на един смел комунист — каза Стар — тогава накъде вървим?
	Генералът нямаше вид на човек, който искаше да подеме закачката.
	— Както ви е добре известно, подполковник, понастоящем има известни смущения — всички те с временен характер — в лоното на комунистическия свят — почувства се задължен да уточни той.
	— Късате ми сърцето — отвърна му Стар.
	— Щеше да ви предаде на албанците още при навлизането в долината. Слава богу, хванахме го навреме.
	„Слава богу“ бе формулата в случая, помисли си Стар. Би било интересно да се узнае какво мисли за случилото се заинтересованото лице.
	Изгледа за последен път старата счупена византийска икона, която издъхваше на земята. Видя мислено Лавро, който, докато режеше козе сирене с ножа си, погледна часовника си и каза, че ще бъдат по-рано на срещата. Стар се надяваше козето сирене да е било добро, както се надяваше и това да е било най-доброто козе сирене, което някога е ял старецът.
	— Този младеж ще заеме мястото му — каза Попович. — Той познава добре планината.
	Литъл изгледа втренчено момчето.
	— И какво още знае?
	— Да изпълнява заповедите ви.
	— Съжалявам, генерале, но това не е достатъчно. Хората ми бяха подбрани старателно, преминаха ускорено обучение, включващо разясняване и на най-дребния детайл по операцията. Това са доказали се професионалисти, най-добрите в света. Невъзможно е да поверим част от отговорността за операцията, която трябва да се върши прецизно, на човек, който идва в последния момент и смята само да „изпълнява заповедите“.
	— Не можете да се лишите от водач тук — каза Попович.
	Очите на младежа се смееха. Симпатично момче — каза си Стар, едно от онези сериозни и мъжки момчета от региона. Косата му бе черна и къдрава, лицето сурово, а уверената усмивка бе на човек, който все още не е изпробвал себе си в истинско изпитание. Той бе смъкнал електронния комбинезон от тялото на Лавро и в момента го обличаше. Стоеше му добре: окървавените дупки заеха място точно над сърцето му.
	— Отлично — каза той на английски език, като привършваше с преобличането си.
	Лицето на Литъл изразяваше ледено неодобрение.
	— Това е импровизация — каза той. — Мисля, че не е достатъчно за подобен тип дейност. Трябва ми потвърждение от генералния щаб.
	— Невъзможно, не разполагаме с време.
	Югославският генерал изглеждаше ядосан.
	— Поемам отговорността за тази замяна — каза той. — Бил е там много пъти. Говори албански. Майка му е албанка. Това е синът ми.
	— Много добре — каза Литъл. — Предполагам, че ще е полезен като първия човек, когото трябва да свалим в долината. Това ще намали загубите ни!
	Той поздрави сухо Попович и посочи хоризонта с пръчката си.
	— Така е добре, да вървим.
	— Направете ми една услуга, майоре — каза Стар, след като потеглиха набързо. — Бих искал да ви чувам да казвате понякога „Окей“, само от чувство за истинско приятелство и заради любезния тон, вместо „много добре“ или „добре“. Знаете ли кой бе човекът, който някога превъзходно олицетворяваше английския джентълмен на екрана, както и на сцената?
	— Истинският английски джентълмен от екрана и на сцената не съществува — отвърна му Литъл. — Всички те са актьори. Има несъвместимост, както знаете.
	— Лесли Хауърт, един унгарски евреин. А Вие самият от кой дявол сте се пръкнал, за да се правите на такъв англичанин? Баща ирландец и майка румънка ли?
	За първи път откакто се познаваха по лицето на Литъл пробяга следа от хумор.
	— Окей — каза той, — да вървим!
	Те се изкачваха в продължение на три часа и този път това бе истинско катерене. Ако някоя планинска коза би живяла по тези места, си каза Стар, би умряла от глад още преди сто хиляди години. Невероятен хаос, геологическа пустош, която не се забравя за цял живот. Оставаха им още две долини и две планински вериги, като последната трябваше да бъде преминавана нощем, за да се избегнат предните албански постове. Светлината беше оскъдна, а въздухът миришеше на нагорещена скала. Нямаше и метър равно място под краката им, и с този товар на гърба те се чувстваха неуютно и като в чужди тела, стремейки се да се приспособят към товара и да постигнат отново усещане за равновесие.
	Достигнаха до върха на веригата Горо по обяд и изчакаха залеза.
	Звукозасичащото им устройство и инфрачервеното „око“, по-съвършено от използваното във Виетнам, им осигуряваха максимум сигурност на движението в мрака. Виждаха и най-малката подробност в радиус от километър. Нощта бе червена: червени бяха и планините, небето и луната. Освен това можеха да уловят всички шумове в диаметър от два километра. По време на тренировъчния лагер в Англия се бяха научили да улавят всяка въздишка на двойка, правеща любов в храстите на повече от два километра от мястото, на което се намираха. В слуховите им апарати собствените им стъпки отекваха като трясъка на гръмотевица; търкулващ се камък, вик на планинска коза в долината, свистене на насекомо изведнъж придобиваха чудовищна звукова сила. Природата им се разкриваше в най-съкровените си дейности. За несвикналите им уши шумовете отекваха като безумна музика, като симфония на страха без мелодия и смисъл. В един момент всички чуха разкъсващо душата стенание сякаш някакво малко чудовище, остатък от предисторията, изведнъж бе въздъхнало в някакъв глух кът на земята. Беше само орле, което бълнуваше в гнездото си. Тъй като бързаха, за да разгърнат картата — имаше преден албански пост и патрули на два километра на изток — те изведнъж доловиха поредица от всяващи ужас въздишки, после цялата земя започна да скимти и реве.
	— Албански часовой, който се смее — им обясни Литъл. — Тези уреди са много чувствителни.
	Стар намали силата на звука и смехът стана човешки.
	Те продължиха хода си под звездите, които сякаш плуваха по повърхността на червен океан, подобно на безброй водни цветя, надвесени над един погълнат свят, чието скалисто дъно тези осем безсмъртни удавници щяха да претърсят по силата на бог знае какво чудо.


>>	XXII

	Масата за официалния обяд, предвидена за двайсет и трима души, бе поставена в новите помещения на седалището на Партията, построени набързо в близост до централата, и бе приютена под сянката, хвърляна дружно от албанските и китайските знамена. Мястото все още миришеше на цимент и на пресен гипс, макар че парното беше включено през последните дни. Албанското правителство за втори път слизаше в долината. Матийо наблюдаваше внимателно гордите черти на тези „ръководители“ със строги и безплътни лица. Маршал Джума бе седнал на края на дългата дървена маса — вечната селска маса — сякаш идваща от времето на Първата вечеря и сякаш оттогава той не бе пропуснал нито една. Матийо седеше от лявата страна на маршала, а от дясната страна на държавния глава стоеше генерал Чен Ли, командващ китайските военни части и техническите подразделения, разположени в долината.
	Силната миризма на пресен гипс се просмукваше в храната. Топлината идваше от новия завод, който функционираше вече повече от шест месеца. Дъхът на албанския народ даваше всичко от себе си в борбата срещу влажността и за да стопли краката и задниците на ръководителите на Партията. Матийо бе убеден, че лозунгът, изписан върху лентите, полюшващи се в долината между албанските знамена, казваха истината: „Искаме да се посветим изцяло на строителството на социализма и на Партията на Ленин, Сталин и Имир Джума.“
	Хип-хип — ура!
	Успехът на системата бе пълен.
	Единствените, които в долината не искаха да бъдат подчинени, бяха орлите, но често ги откриваха мъртви, убити от разсейващия се дъх.
	В долината построиха болници и жилища за всички възрастни работници от страната, които идваха тук, за да свършат дните си. Енергийният им добив бе улавян непрекъснато и в момента се съдържаше във всеки сантиметър метална тръба, във всяка канализационна система, насочван към определени цели в цялата страна; вносът на петрол бе в незначително количество и бе обект на завист от капиталистическите режими, където трябваше „да се бърза бавно“ след протестите на четирийсет хиляди недоволни от Супер — Феникса в Германия на 24 септември 1977 година и централата от Крей-Малвил във Франция. Излишъкът от албански дъх бе натрупван в релетата на свръхгенераторите, които Матийо наричаше „кошери“ — стотици съоръжения от по единайсет метра, които служеха и за колектори на енергия. Приличаха на седефени фосфоресциращи обелиски: през нощта те светеха поради пулсирането на вътрешната светлина, което бе истинска радост за окото.
	На конференцията в Истанбул, провела се преди няколко години и събрала всички млади и стари звезди в ядрената сфера, учените бяха намерили чудесно извинение, за да оправдаят използването в централите на „горивото на бъдещето“, обяснявайки, че днес вече можем да създаваме термоядрени оръжия на базата на обикновен уран. Нямаше, следователно, никакво основание за смущение.
	Хип-хип — ура!
	Омразата: това е нещото, което Матийо най-трудно контролираше и не умееше да прикрива. Непрекъснатият рев на недоволство, което заливаше вените му с неизмерим гняв. Тъй като бе едно от главните отговорни лица, той бе доволен, че е тук. Най-после беше на мястото си, сред себеподобни.
	Дойде в Албания, защото искаше да се измъкне веднъж завинаги от червея Еразъм в себе си, този стар червей на хуманизма, който го гризеше така болезнено. За да скъса с всичко, което в него напомняше на човешка нежност. Червеят Еразъм изглеждаше също така мощен като самия дъх и в настоящия момент късаше от живата му плът.
	Обърна се към Мей, търсейки помощ, после притихна, успокоен, защото имаше още едно основание да съществува, още една щастлива връзка с живота. Обичаше начина, по който сега тя носеше косите си, прибрани в слънчев кок. Тя му се усмихна и му изпрати целувка, дискретен жест, който каменните статуи, които ги заобикаляха, бяха неспособни да разчетат. Беше твърде нежно. Хората около тях имаха очи само за стоманата и гранита.
	От прозорците се откриваше приятна гледка към селото: минаре, извисяващо се над покривите и, съвсем близо, отдясно руините на гръцки православен параклис. Джамията бе превърната в антирелигиозен музей. Последните къщи се редяха от двете страни на реката, опасани от редове бодлива тел; военни пътища идваха от всички посоки към опитния център, отстоящ на три километра северно високо над долината, и стотици каптажи осейваха местността.
	Матийо предложи да боядисат ужасните гигантски съоръжения в традиционните цветове на Албания. Искаше да придаде фолклорен, весел и оптимистичен вид на народната енергия, която бе концентрирана на това място. Партията счете идеята за необоснована и не я прие. Задоволиха се само с поставянето на червена звезда и портрет на Карл Маркс върху всяко каптиращо съоръжение.
	Той проследи с очи един селянин, който обикаляше постовете с магарето си, на главата си носеше червено-жълто кепе на бекташ и дълга бяла брада. Трудно бе да се въздържиш и да не употребиш едно клише: старият свят среща новия. Цялата долина бе нещо като лабиринт от тръби и предавателни кабели, които насочваха енергията към централата: ниската обемиста сграда, седнала тромаво на крака, ясно се очертаваше на хоризонта между двата склона на планината, като изрязана в небето. Отсъствието на каквато и да било естетическа концепция бе потискащо. Гледката на каптиращата и захранващата система предизвикваше усещането, че това е по-скоро отходна тръба за изхвърляне на отпадъци, отколкото, че е нещо, което е извело човечеството до такива върхове и което обещаваше и занапред да води към нови върхове.
	Държавният глава обръщаше една след друга чашите с водка с видима устойчивост на последиците от алкохола и така опровергаваше слуха, че Джума страда от остро заболяване на бъбреците. За случая маршалът бе облякъл обикновена сива военна куртка без почетни отличия. Чертите му, макар и безизразни, бяха донякъде хубави под сивеещите коси, грижливо сресани назад; устните му бяха дебели и чувствени; турският му произход издаваха високите скули и бадемовите очи, чиято мрачна твърдост странно контрастираше с дълги, почти женствени мигли; имаше жълтеникави петна около зениците и цялото му лице напомняше на Матийо прочутия стих от Жорж Фуре, изречен от Химена: „Какъв красив младеж е убиецът на баща ми!“. Той бе „най-преданият и с твърда ръка диктатор“ от комунистическия свят, яростен враг на „ревизионистка“ Югославия, мразен от руснаците и подкрепян напълно от китайците. Албания бе единствената военна база, с която Пекин разполагаше на запад. Джума бе учил в Париж и говореше свободно френски. Обърна се към Матийо с няколко конкретни въпроса: беше едновременно леко притеснен и силно заинтригуван от проекта. Искаше да узнае дали опитът можеше да се осъществи след седмица, както това му бе обещал Матийо. Китайските технически лица като че ли се препъваха в някои теоретични проблеми. Ядреният „спусък“ ги безпокоеше и отделянето на дъха ставаше „по желание“ на самия дъх, както се знаеше открай време, така че в този процес се криеше огромна сила, която трябваше да се управлява умело, когато ставаше въпрос за насоченото й действие.
	В доклада, който маршалът получи още на другата сутрин, те молеха за нова отсрочка, за да размислят.
	— Искат да са сигурни, че няма да има опасност за местното население — каза Имир. — Подобен опит, както знаете, се проведе преди няколко години в Китай, и последиците бяха катастрофални.
	— Оттогава сме напреднали много — успокои ги Матийо. — Японците произведоха експлозив във вътрешността на рубин, благодарение на лазера. Възпламеняването е с ясна насоченост и „се изкачва“, в известен смисъл, по вертикал… както душите на нашите предци. В легендите винаги има известна доза истина.
	Маршалът се опитваше да набучи мазните грахови зърна на вилицата си. Матийо никога не успя да разбере това: колкото по-бедна е една страна, толкова повече храната й плува в мазнина и олио.
	— Кажете ми, защо решихте да работите точно за нас, господин Матийо? — попита Джума. — Вие не сте марксист.
	За да се освободя от червея Еразъм, си каза наум Матийо.
	— Обичам вашия реалистичен и рационален начин, по който строите нова цивилизация. Една истинска цивилизация, без грим и камуфлаж. Освен това сте малка страна, а на мен ми писна от големите сили.
	Маршалът се заинтересува и от бързината, с която американците можеха да преустроят индустрията си съобразно новото гориво.
	— Необходима е деликатна психологическа подготовка — обясни Матийо. — Медиите работят по въпроса и учените вече успяха да преодолеят почти суеверните предразсъдъци, които се проявяват по принцип, когато се работи с плутония и ядрения заряд. Те са длъжни да напредват внимателно и да убеждават, така да се каже, на всяка крачка. Напредък обаче има. Всъщност, разполагам с малка скорошна извадка. Дадоха ми я приятели и съм щастлив, че мога да ви я покажа.
	Той взе пакета от земята и го отвори. Респектът на комунистическите водачи от Изтока към американските джаджи винаги го забавляваше. Очите им започваха да блестят пред добре замислената и добре направена машинка, подобно на хората от Ренесанса, застанали пред Мадоната на Рафаело. Лицето на Имир Джума се оживи, когато Матийо му подаде предмета. Това бе портативна машинка за лъскане на обувки, продавана в САЩ за петнайсет долара и деветдесет и девет цента.
	Маршалът отмести стола си назад, наведе се и започна да лъска обувките си с четката. Тя заработи с приятно бръмчене, приятелско, съвсем по американски. Албанският държавен ръководител се усмихваше самодоволно.
	— Все още не е на пазара — обясни Матийо. — Това е изобретение на Кръга „Еразъм“, което един ден в крайна сметка ще се продава.
	Той взе машинката за лъскане, отвори я и извади фосфоресциращата батерия, малко по-голяма от главичка на карфица.
	— Служи за всякаква употреба, разбира се… Можеш да поискаш всичко от нея.
	Маршалът оглеждаше внимателно батерията.
	— Вътре е чернокож, нали? — попита той.
	Матийо не разбра веднага въпроса.
	— Чернокож или виетнамец, нали? — настоя Имир.
	— Не, не съвсем — каза Матийо с добродушна усмивка. — Това е дъхът на бял американец с перфектен произход. От елита. Наричат ги _WASP_ (White Anglo-Saxon Protestant), което означава бял-англосаксонец-протестант. Висша класа.
	Матийо включи машинката за лъскане и маршалът започна да чисти обувките си с видимо задоволство.


>>	XXIII

	Руснаците се появиха на екрана към 14:30 часа американско време, когато президентът си почиваше. Нямаше никакво предварително предупреждение за критичност на ситуацията от страна на Москва или на Югославия. Работният команден щаб се намираше в Белград и връзката се осъществяваше по план в нормални условия. Всичко явно се развиваше според предвижданията и отговорниците по съобщенията вече бяха свикнали с работата си. Операцията имаше всички шансове да успее. В случай на провал бяха предвидени два резервни варианта: въздушна атака върху „прасето“ като резултат от „инцидент“ с междуконтинентална ракета, която се е отклонила от траекторията си — ето такива неща се случват — или самолетна бомбардировка, идваща от американските бази в Гърция — проблем, който после щеше да се уреди от ООН, които затова са тук. Упоритият отказ на албанците да отложат собствения си експеримент, който щеше да се осъществи в близките десет дни, не оставяше друг избор пред тези, които искаха да спасят човечеството от безпрецедентно опустошение, в една история, сама изградена от прецеденти. Подробно и добре аргументирано от научна гледна точка описание бе подготвено от американските и руските специалисти. За първи път „инцидентите“ в Мърчантаун и Уан-Сиян бяха представени на общественото внимание. Досега всички разпространявани от еколозите слухове относно инцидентите не бяха нито потвърдени, нито отречени. Екологичните среди са, както е общоизвестно, безотговорни. Тяхната „невроза“ от плутония ги поставяше редом с онези секти, които не спираха да предричат края на света. Опитът им да поставят въпроса за „горивото на бъдещето“ на базата на човешките права и начинът, по който говореха за преработката на отпадъците и за „пълния цикъл“ — сякаш можеше да се премине от научната страна на въпроса към каквато и да било етична и дори философска страна — отдавна ги бяха дискредитирали.
	Световната дипломатическа ситуация бе благоприятна. Нов въоръжен конфликт между Египет и Либия и цяла Африка, обляна в кръв и огън в името на уточняване на старите колониални граници. Нова битка за властта бе започната между армията и бюрокрацията в Партията на Китай.
	— Какво ново? — попита Президентът все още сънен.
	Ръсел Елкът бе с помръкнало лице и вече не броеше безсънните си нощи.
	— Все още не знаем какво е новото, господин Президент. Руснаците изглеждат напълно объркани. Първите десет минути ни бомбардираха със сигнала „особена важност — непосредствено решение“, а сега вече са тук.
	Първата мисъл, дошла в съзнанието на Президента, бе, че любимият му дакел Чък, е умрял. Малко вероятно обаче бе тази новина да е подлудила до такава степен руснаците. Изправи се за миг и седна на ръба на леглото с натежала глава.
	— Китай, по всяка вероятност…
	„Излъчи“ тази хипотеза почти с надеждата, че… Световните дела бяха достигнали до такава точка, че той имаше нужда от нещо простичко и предвидимо. Възможна война между Китай и Русия отдавна беше заложена в работната програма, начело на „възможните сценарии“, изготвени от Пентагона.
	— Надали, господин Президент — каза Елкът. — Разузнавателните ни сателити не са предали никакво обозначение от подобен род. Китайците са прекалено заети с вътрешните си проблеми.
	— Добре, но е възможно армията им да търси някаква диверсия навън, за да сплоти нацията — каза Президентът. — Нали?
	Търси нещо обнадеждаващо, помисли Елкът.
	— Руският сигнал гласи: „непосредствена крайна опасност“.
	— Shit!* — каза президентът и си нахлузи пантофите.
	[* Глупости, дрън-дрън, лайна (англ.). — Б.пр.]
	Командната зала беше настроена на девет, съобразно сключеното споразумение с руснаците в началото на албанската операция. Предадени по сателитен път, лицата им вече стояха върху екрана и синкавата светлина им придаваше вид на удавници.
	Президентът трябваше да направи усилие, за да си припомни, че руснаците също го виждаха, и се укори, че е по пижама. Сякаш достойнството му бе намаляло. В крайна сметка, помисли си той, да вървят по дяволите, след което бе обхванат от депресиращо чувство.
	До него стоеше екип от няколко души. Генерал Френкър бе в Белград. Асистентът му по въпросите на националната сигурност бе приет в болницата заради сърдечна криза. Автоматичните призиви на кода за тревога продължаваха да се разпространяват във всички посоки. Повечето от лидерите в Конгреса бяха на предизборни обиколки. Присъстваха професор Скарбински, генерал Халок, главнокомандващ генералния щаб, ръководителите на Пентагона и на секретните служби Роден и Гарднър, главните отговарящи за всички служби за тревога, и Ханк Едуард, който нямаше никаква официална функция и не бе експерт по нищо, като изключим — по приятелство и по лоялност. Бе най-близкият човек до президента от трийсет години. Членовете на правителството пристигнаха един по един и му налагаше да се здрависа с много ръце.
	Щом забеляза руснаците на екрана, Президентът изпита чувство на облекчение, сякаш най-сетне се намираше сред стари приятели. Това чувство бе ново за него и го обхвана толкова неочаквано, а в очите му то изглеждаше и непочтено, така че няколко мига трябваше да се бори с него, за да достигне в крайна сметка до своята естествена враждебност и недоверие към тези хора. Не беше нужно да търси някакво успокоение в тяхното присъствие. Силата и сигурността му се намираха тук, сред наобиколилите го. Те бяха американският народ.
	Обърна се към своите: повече от шестдесет души, отговорници за всяка жизнена артерия на страната, както и техническите лица от сектора за предаване, превод и запис, и на пряка връзка с всяка от три хиляди и четиристотин американски бази и площадки за изстрелване на ядрени ракети по света. Достатъчно бе да се набере заповед чрез код върху неговата „черна кутия“, за да се превърне в прах всяка точка от земята. През 1977 година времето, необходимо за този мълниеносен „отговор“ се оценяваше на четиринайсет минути. Днес вече се равняваше на девет минути и половина. Антиракетните установки бяха „автоматично активирани“ от всеки малък „събрат по оръжие“, който решеше да полети по посока на САЩ. Времето, предвидено, за да вземе Президентът решение, се равняваше на пет минути. В такъв контекст всяка операция, свързана с „горивото на бъдещето“ се превръщаше в излишно повторение, и извикваше на дневен ред една даденост, чийто научен и етически принцип отдавна беше усвоен. От 1977-а лазерът можеше да прекъсне и да изгори всеки разузнавателен сателит или такъв, натоварен с ядрени мултинасочващи се ракети за време, което се изчисляваше на секунди. Китай и СССР можеха да бъдат „_извадени от строя_“ — триста милиона убити в Китай и две трети от съветското население — всичко това само с една десета от американската ударна сила. За да унищожат изцяло САЩ, Съветите се нуждаеха от време, превишаващо с три минути американското, което бе необходимо, за да се унищожи съветският народ. Тези три минути бяха наречени „граница на сигурност“ от Пентагона и за да ги поддържат на всяка цена, държавите разполагаха с военен бюджет, достатъчен да нахрани всички бедстващи по цялата земя в течение на век. За щастие, създаването на неутронната бомба позволяваше вече да се ограничат щетите, като се изтребва само населението и се оставят непокътнати и годни за използване материалните постижения на цивилизацията.
	Президентът внезапно почувства, че „прасето“ е тук, пред него, и че той го оглежда с усмивка, издаваща явно отвращение, една мръсна историческа усмивка. За бога, помисли си той. Не е време да се отдаваш на настроенията си. Нямаше право на подобен лукс. Трябва да живее с „прасето“ и да го „гледа право в очите“. То бе тук и никой не можеше да промени този факт. Единственото възможно отношение към неговото безспорно присъствие бе да се опита да го превърне в свой съюзник.
	Само един поглед към лицата на руснаците, които заемаха шест от седемте екрана бе достатъчен, за да разбере, че „прасето“ е направило необходимото. Изражението на лицето на маршал Крапов, например, бе на човек, който е изял собственото си куче и който страда едновременно от стомашно разстройство и от угризения. Устните на Ушаков бяха опнати от стискане, а Романов бе зяпнал сякаш му липсваше въздух. Останалите присъстващи членове на „управителния съвет на училището“ видимо толкова се мъчеха да запазят хладнокръвие, че да ти се прииска да им поднесеш близалки.
	— Господин Президент…
	Пресекващият глас на Ушаков бе сменен от този на преводачката, което бе добре предвид запазване на престижа му на председател на Президиума.
	— … Успяхме преди няколко минути да изчислим с точност възможните последици от албанската насочена експлозия…
	Отдясно, върху шестия екран, Президентът забеляза шесто лице, това на много млад човек. Седмият екран на телевизора беше празен.
	— Професор Анатолий Крапица, който е сред нас…
	— Момент, господин Ушаков.
	Президентът премина на вътрешната линия, така че затвори тази с руснаците, след което се обърна към Скарбински.
	— Кой пък е този?
	— Племенникът на Петър Кра…
	— Много важно чий племенник е!
	— Физикът, начело на съветското „прасе“, един от най-големите експерти в ядрената сфера…
	Президентът се върна към външната линия.
	— Добре, господин Кац…
	— Капица — подсказа Скарбински.
	— Добре, господин Капица, слушам ви.
	— Не става дума само за контролирано насочване на разпада, господин Президент, а за една _верижна реакция_…
	Президентът започваше да губи търпение.
	— Господин… Ъ-ъ-ъ… Съжалявам, но аз все още се числя към поколението на модела „Форд Т“, ако това ви говори нещо… това е нещо доста примитивно, професоре, с четири колела… всъщност, няма значение. Можем ли да говорим с по-простички понятия?
	— Ако разрешите, господин Президент…
	Скарбински говори със съветския си колега над десет минути. Президентът не слушаше, а гледаше лицето на Скарбински, което направи завой към сиво: това бе всичко, от което се нуждаеше. Този език му беше ясен и го разбираше веднага.
	— Зле ли е, синко, а? И до каква степен?
	— По всичко личи, че това ще е верижна реакция, господин Президент — заеквайки каза физикът.
	— Да, разбрах. И какво означава това, по дяволите?
	— Анихилация — каза тихо Скарбински. — Не физичната анихилация, а психологическата, умствената, духов…
	— Знам — прекъсна го президентът. — Дехуманизацията, нали? Ама че работа! Когато не е едното, ще е другото!
	Обърна се към руснаците.
	— Е, господин Ушаков, не виждам какво ви безпокои в тази работа. Вие по-добре от друг знаете, че дехуманизацията никога не е била пречка за просперитета на една страна. Човешките права… всъщност, извинете ме. Признавам, че не съм склонен да тичам навсякъде, където дехуманизацията е заплаха. Предшествениците ни вече се споразумяха за това в Хелзинки. Решихме да осуетим албанския ядрен опит, защото техните „целенасочени уверения“ не ни изглеждат убедителни — съвсем не са убедителни. В момента, в който те са способни да насочат своята „стрела“, ние вече не можем да сме сигурни в нищо. Това, което ни е известно в ядрената област, е достатъчно, за да решим да не рискуваме там, където нещата не са ясни. Винаги сме знаели, че отделянето на един елемент от горивото на бъдещето крие в себе си огромна разрушителна сила. Албанците твърдят, че могат да я контролират и дори да я насочват… както правим това с лазерния лъч. Сега ми заявявате, че последиците от албанския експеримент са и научно потвърдени и че вероятно предизвикват психическа, духовна… всъщност, морална анихилация за населението от областта, както това се случи в Китай. Признавам, че не се чувствам особено засегнат от… действията на който и да било комунистически режим… или друг… към собствения му народ. Придържам се към нашето споразумение от Хелзинки, валидно понастоящем, а именно: никаква намеса във вътрешните работи на страните. Ако режимът на Имир Джума иска да поеме риска да сведе населението около „прасето“ до състояние на „обезчовечаване“, това не ни засяга. Този въпрос засяга човешките права, но над него стои принципът за ненамеса… както ви е известно. Ние няма да се намесим в… албанския „Гулаг“… или в който и да било друг. Предлагам тогава незабавно да се сложи край на настоящата операция ако това все още е възможно, защото вече ни е известно, че „дехуманизиращите“ последици засягат само местното население…
	Скарбински докосна ръката му.
	— Това не е местен въпрос, господин Президент. Това е реакция с… _неограничено_ разпространение, от единия до другия край на планетата… Според последните данни, получени от албанските руснаци… изглежда, че става въпрос за някаква основна, първична единица… Искам да кажа, че не може да се отдели дъхът, без да се предизвика раздвижване на дъха навсякъде, където той съществува…
	Президентът стисна зъби.
	— Това си е идеология, синко — каза той.
	— Не, господин Президент. Това е наука. Изглежда тук наистина има нещо като цялост, единица и…
	— Остави това „изглежда“, синко.
	— Китайските технически лица, или по-вероятно самият Матийо, са сгрешили в изчисленията. Невъзможно е да се отдели един-единствен нуклеон от горивото на бъдещето, без да се предизвика дехуманизация у всички носители…
	— Носителите, така ли? — повтори президентът. — Все пак, учудващо е, че са били нужни цели две хиляди години, за да се стигне до подобен извод… Учените изглежда не четат подходящите книги…
	Руснаците губеха търпение.
	— Господин Президент…
	— Един момент, господин Ушаков.
	Стисна юмруци и ги пъхна в джобовете на пижамата си.
	— Не вярвам във вашето нещо.
	— Според изчисленията, направени от нашия компютър, нещата са абсолютно сигурни.
	Президентът сведе глава. С разкрачени крака и ръце в джобовете на пижамата си той бе застанал пред руснаците, гледайки ги предизвикателно и ядосано.
	— _Вашият_ компютър, така ли? — неволно изрече той. — Скарбински, докъде сме с _нашия_ компютър? Най-малкото, той е християнски, слаба богу!
	Скарбински го изгледа смаяно.
	— Повтарям — изкрещя президентът. — Докъде сме с нашия компютър? Нали бяхме решили да работим къртовски по въпроса?
	— Все още не е готов, господине — каза Скарбински.
	— Ще е интересно да чуем какво има да казва, когато е готов — изкрещя президентът — и най-вече, да чуем на кого ще го каже. Ако правилно ви разбирам, тогава вече няма да сме в състояние да разбираме. Професоре, имам нужда от ясен отговор. Хората ще бъдат превърнати в „ядящи изпражненията си“, така ли да ви разбирам?
	— Не мисля, господине, не съвсем…
	— Да или не? — прозвуча фалцетът на президента.
	Скарбински се облегна на масата.
	— Не съвсем, господин Президент. Мисля, че само емоционалните способности ще бъдат засегнати. Може би чисто интелектуалните способности ще останат непокътнати.
	— Което означава, че науката, технологиите и идеологията ще могат най-после да напреднат, без да са смущавани от емоционални съображения, а?
	— Това е нещо като… пълна деморализация — смънка Скарбински.
	— _Нещо като_, като какво всъщност?
	— В Мърчантаун…
	— Господин Президент…
	— Ако позволите, господин Ушаков, „прасето“ няма да загуби нищо, ако почака, имате моите уверения. Забележете обаче, може би то вече е задействано отдавна, без някой от нас да знае това…
	Постави ръка на рамото на Скарбински.
	— Искам да имам информация за приблизителния обхват на възможните щети, синко.
	— Трудно е да се определи степента на дехуманизация, господине. Това зависи от критериите…
	— Критерии, а? — повтори Президентът.
	— Например, видимо е, че нашите критерии в това отношение не са съвсем същите като тези на СССР… Ние имаме само два прецедента — инцидентът в Мърчантаун у нас и този в колектора с неограничена всмукателна способност на китайците преди девет години… Никоя от жертвите не е загубила живота си, но…
	— Странна е тази надежда, която ми даваш, синко — каза Президентът. — Ако не ми изневерява паметта, жертвите бяха намерени да пълзят на четири крака и да се тъпчат със собствените си…
	Чувството за безсилие изведнъж премина в недоволство и той бе обхванат от толкова силен гняв, че започна да потропва с крак.
	— Това, което искам да знам, е защо _нашият_ компютър не е готов! — извика гневно Президентът. — Давате ли си сметка, смотаняци такива, че съм принуден да се доверя на казаното от един шибан комунистически компютър?
	Дори не си направи труда да прекъсне външната линия. Гласът на преводача се изгуби и настъпи тишина, докато той търсеше някаква смекчена версия на превода.
	— Добре се справихте с работата си, щом успяхте да поставите американския президент в ситуация, в която е принуден да се довери сляпо на една скапана комунистическа компютърна система — извинете ме, господин Ушаков, не е лично — която поставя на карта — поправете ме, ако греша — проблема за съществуването на нашата християнска душа… ъ-ъ-ъ… и еврейска. Което при това струва на американския данъкоплатец милиони долари! Страхотен резултат, няма що?! Ще изискам анкетна комисия!
	— Господин Президент — отговори Ушаков с глас, който видимо трепереше. — Става въпрос за чисто научен и технологичен проблем, а не за идеологически. Компютрите не са настроени да мислят идеологически.
	Президентът го изгледа втренчено.
	— Господин Ушаков, вашият компютър вярва ли в Бог? Искам да кажа, дали сте го накарали да преглътне подобна информация?
	Настана мъртва тишина, по време на която руските икони заприличаха на хора, които напразно се опитваха да установят контакт с жителите на друга планета.
	— Добре тогава, господин Ушаков — поде Президентът — нашият американски компютър вярва в Бог. Или по-точно, ще вярва. Ще го накараме да погълне това парченце информация. Поради което дали ще ми каже нещо, или няма да ми каже нищо, е едно и също. Ето защо аз не вярвам на заключенията на вашия компютър. Един ограничен и зле информиран компютър не е този, който ще ми съобщи, че човек е способен да преработи душата, защото душата принадлежи на Бога. Според мен вашият компютър няма представа за какво става въпрос, защото вашите учени са го лишили от най-важната информация. Не са се осмелили да го накарат да смели най-значимата и надеждна информация в цялата тази работа, информацията за „прасето“, и ние трябва да държим сметка за този факт, когато се работи за отделянето на нашия безсмъртен дъх, и фактът, който му липсва, е Бог — за ваше лично сведение и за сведение на вашите учени думата се пише БОГ!
	Руснаците говореха бързо помежду си на вътрешната си линия.
	Президентът имаше силното усещане, че ги е зачеркнал от картата. Изпитваше задоволство, което имаше чисто морален характер, но предвид обстоятелствата, това чувство помагаше.
	Точно в този момент Ханк Едуардс, който винаги имаше усет за „това, за което ставаше въпрос в момента“, влезе с поднос с кафе и сандвичи, и за пореден път руснаците останаха учудени. Президентът седна, взе чашата кафе и се опари. Обърна се с лице към екраните.
	— Господа, съжалявам, че не мога да ви предложа чаша кафе и сандвичи. Изглежда все още има ограничения пред това, което науката може да направи за нас.
	Той взе отново чашата си и отпи глътка. Скарбински се консултираше с четиримата си колеги от Масачузетския технологичен институт и с тези от „Калтек“.
	— Господин Президент, за нас няма съмнение, че най-опасното в тази работа е, че…
	— Да, да, знам, синко. Ти ми обрисува картината, не е необходимо да ми го натякваш.
	Погледна към екраните.
	— Господин Ушаков, не вярвам и на дума от всичко това.
	— Господин Президент, компютърът…
	Президентът остави чашата си.
	— Да върви по дяволите компютърът — каза той, след което от единия до другия край на света настъпи мъртва тишина.
	Президентът се успокои. Стори му се, че току-що изрече нещо, което страната му искаше да чуе.
	— Някъде има грешка — промълви той.
	— Разбира се, китайските технически лица и този… френски учен са я допуснали — каза Ушаков.
	— Не говоря за китайските, албанските или някакви други учени — прекъсна го Президентът. — Говоря за някогашна грешка, ваша, на всички нас… не знам кога е била допусната и от кого, но е значима, господа…
	Руснаците се спогледаха. Бяха им казали, че новият американски президент е малко ексцентричен и че към него трябва да се проявява търпение.
	— От три часа сме в постоянен контакт с албанците — каза Ушаков. — Ще се опитаме да им покажем на колко възлиза грешката, допусната от тях. Те не желаят и да чуят за грешка. Отказват да дадат „заден“. Твърдят, че са работили с най-големия специалист от настоящата ядрена епоха. Освен това ни дават всички гаранции за сигурност, по техните думи. Убедени са, че отделянето на дъха подлежи на контрол и че процесът е насочен, без да има странични последици, освен по движение нагоре, по вертикал. Казват още, че душата излита като „стрела“ или като вектор, и че образува сноп с обсег от хиляда километра над земната повърхност. Те изслушаха всичко, което имахме да им казваме, след което ясно заявиха, че няма да се откажат въпреки нашия „опит за сплашване“.
	Президентът дъвчеше сандвича си.
	— Не ме оставихте да завърша, господин Ушаков. Още от началото на тази операция за „прасето“ се споразумяхме за едно правило. Аз го нарекох „правило за оцеляване“. Спомнете си, то гласеше: _Като се има предвид това, което ни е известно достатъчно добре, да не си позволяваме да рискуваме с непознатото_. Ето защо ще дам заповед незабавно да се бомбардира тази гадост. Което може да стане, да речем за…
	Той се обърна към генерал Халок.
	— … двайсет и две минути — отвърна той. — Нашите бази са в код на повишена готовност.
	— Не съм сигурен, че можем да поемем подобен риск — каза маршал Крапов.
	— И това пък защо? ООН ще се заемат с последиците след нас, нали са създадени именно с тази мисия?
	— Има известен риск, господин Президент — повтори Крапов. — Още щом бомбардировачите бъдат засечени от албанските радари, ще последват ответни удари от албанска страна.
	Президентът изведнъж осъзна, че има и седми екран. Той беше празен.
	Учуди се, че го гледа втренчено и че… _очаква_ нещо. И че изобщо не би се изненадал, ако лично Бог се появеше на него, за да му подскаже правилното решение.
	Екранът обаче оставаше пуст, с една почти безпощадна и красноречива празнота.
	Няма как да ми се яви Бог, помисли си президентът, защото ако това наистина се случеше, екранът нямаше да остане празен, не и в такъв момент.
	— С колко време разполагаме, за да заредим нашите междуконтинентални ракети с неутронни бомби?
	— Не е възможно — каза Халок — те не са пригодени за това.
	Президентът му хвърли бърз поглед и генералът усети, че започва да губи звездите на пагоните си.
	— С колко време разполагаме?
	— Господин Президент, не мисля, че в настоящия момент можем да си играем с времето — каза Халок. — Нашият агент в Албания ни съобщи, че „церемонията“ трябва да се състои след седмица. Те обаче могат да изместят датата напред. От друга страна — което пък ми казаха нашите специалисти — изключено е албанците да са в състояние да започнат операцията в следващите минути, всъщност те са три, минутите, с които разполагат, считано от момента, в който нашите самолети ще се появят на радарите им. Ако се абстрахираме от техническите указания и предварителните ни изчисления, това ми изглежда напълно противоречащо на бюрократичния дух на…
	Щеше да каже „комунистическите режими“, но се усети навреме.
	— Изненадващият ефект на операцията ще работи в наш интерес. Имам желание незабавно да хвърлим бомбите.
	— Не мисля, че имаме кой знае какъв избор — каза Президентът.
	Изведнъж съвсем отчетливо му се стори, че празният екран го гледа. Той обаче бе избраният Президент на САЩ и не можеше да си позволи да разчита на някого другиго, освен на себе си.
	— Господин Ушаков, невъзможно е да поверим всичко в ръцете само на едно формирование от командоси. Би било неразумно. Залогът е твърде голям. Прекалено много „неизвестни“ има, ако позволите да го кажа, което впрочем означава същото. Предлагам ви решението, което ние предварително бяхме обмислили. Една „грешка“ на съветска ракета, отклонила се от траекторията си вследствие на неизправност в работата на системите.
	Ушаков придоби измъчен вид. Всички руснаци изглеждаха възмутени.
	— Не можем да приемем това, господин Президент. Въпросът е принципен. Ще се опетни доброто име на нашата технология. Материалът ни е сочен за най-добрия в света и съвсем основателно. Този вариант, без да ви обиждам, господин Президент, цели да дискредитира съветската технология и армия. Никога няма да приемем този ход. Ако трябва да бъде направена „грешка“, то тя ще е направена само от американска ракета. Предупредих ви още в началото. Когато предвиждахме тази алтернатива, ставаше въпрос за лошо функциониране на една от _вашите_ ракети. Не сме съгласни да петним просто ей така честта на съветската наука и технология. Не мога да направя компромис в този пункт.
	Президентът беше пребледнял.
	— А честта и надеждността на американската наука и технология, какво ще направите с тях?
	— Дайте ми няколко минути да размисля — заяви Ушаков.
	Руснаците изчезнаха от екрана.
	Президентът бе вън от кожата си.
	— Искат да им се кланяме! Още в началото се договорихме, че отговорностите ще се поделят поравно, и аз не съм съгласен да бъде другояче!
	Когато руснаците се появиха отново на екрана, държанието им бе видимо омекнало. Възможно разрушаване на „прасето“ вследствие на ракетна „грешка“ им изглеждаше неприемливо от етическа гледна точка. Надяваха се да спечелят, ако се появяха пред световната общественост с открити карти, като се има предвид създалите се историческите обстоятелства. При провал на операцията на командосите те предлагаха незабавно нахлуване, което определиха като „искрено и честно“, както някога бяха поели отговорността в Чехословакия в името на свещения интерес на народите от целия свят, и като се отчита фактът, че албанците се бяха отказали да се вслушат в езика на разума, поемайки по пътя на едно престъпно безумие. Веднъж завинаги щеше да се сложи край на умножаването на термоядреното оръжие, така че нация, която се опиташе да произведе бомба, щеше веднага да бъде изхвърлена от човечеството в задния двор. Цялата отговорност щеше да се поеме от САЩ и СССР по време на извънредната асамблея на ООН в двайсет и четирите часа след „спасителната акция“.
	Атмосферата в Командната зала се разведри значително. Съветските и американските технически лица бяха постигнали съгласие — албанците щяха да се изправят пред невъзможността да освободят товара на „прасето“ в промеждутъка от време, с което разполагаха между появата на бомбардировачите върху радара и достигането им до целта. Те не разполагаха с много съвършени радари — все пак това бяха радари, намиращи се на албанската територия.
	Президентът бе отегчен. Бе поставен в ситуация на по-нискостоящ от руснаците и тайно им завиждаше. Не можеше да даде окончателно съгласие относно предложението им, без да се допита до лидерите на Конгреса. Повечето от тях бяха все още на път, връщайки се от избирателните си райони, и Ръсел Елкът бе увиснал на телефона. Що се отнася до руснаците, те нямаха нужда да се консултират с никого. Демокрацията започваше да създава почти неразрешими проблеми пред тези, които бяха най-много загрижени за нейното съхраняване.
	— Принципно погледнато съм съгласен, но с някои резерви. Бомбардировачите ще потеглят веднага, но е ясно, че те трябва да останат извън обсега на албанските радари, и това е просто малко повече предпазливост при евентуален провал на командосите. Не бих могъл да взема окончателно решение, без да се допитам до американския народ…
	Преводачката замести автоматично „народ“ с „лидерите на Конгреса“.
	— Отрядът от командоси ще пристигне на място, точно кога?
	— В шест часа местно време — отвърна Халок. — Двайсет и четири часа американско време.
	— Възможно ли е да влезем във връзка с тях?
	— Да, разбира се, господин Президент, с посредничеството на Белград.
	— Бих искал да говоря с тях — каза Президентът. — Що за хора са те?
	— Всички са професионалисти. Най-добрите. Елитът в професията.
	— Не виждам друго решение, освен да разчитаме на тях… и да запазим другото решение за резерва, като се имат предвид обстоятелствата, които уточних — обясни Ушаков.
	— Предлагам да останем в постоянна връзка до приключването на тази операция, господин Президент — поде Ушаков.
	— Мога да ви уверя, че нямам никакво намерение да напускам тази зала. Ако не възразявате, искам да се свържа незабавно с тези хора…
	— Нямаме пряка връзка с тях — отвърна Халок. — Хората ни в Белград ще запишат вашите думи и ще им ги предадат веднага.
	Президентът продиктува съобщението си до командосите, след което Ушаков прибави няколко думи, свързани с руснаците. Беше 20:18 американско време.


>>	XXIV

	Глухо, дълбоко и постоянно чукане изпълваше долината. Понякога му се струваше, че това е собственото му сърце. Случваше му се, слушайки го, да се поддаде на безпокойството — или надеждата — не можеше да каже точно на какво. Концентрацията на енергията и вътрешното напрежение бяха такива, че бе почти невъзможно, въпреки съвършенството на системата за контрол, дъхът да остане пленник и да не се освободи сам навсякъде, където беше „преработен“.
	— Моля те, Матийо, загаси осветлението…
	Той я послуша.
	— Не мога да понасям тази светлина.
	— Защо? Това е просто работна ръка. Manpower. И то от най-евтината.
	— Все още ми е трудно да свикна, знаеш това много добре.
	— Не може да се построи социализма, без да се дадат жертви, Мей. Нямаш представа какъв ентусиазъм влагат хората им в желанието си да дадат най-доброто от себе си.
	Протегна ръка и запали лампата.
	— Прекрасен пламък, изтъкан от вяра и преданост. Мислиш ли, че това нещо би светило с такъв блясък, ако нямаше радост там, вътре, и щастие, че служи на велика кауза? А скоро ще имат и демократичното право да избират какво точно да вършат. Знам, че в СССР им трябват четири години, за да направят автомобил с това гориво, но все още става въпрос за кола в пробен период. Скандалното е, че се говори за „свобода“, когато това става в Америка, и за „експлоатация на човека от човека“, когато се случва в народните демокрации. Цялата история на цивилизациите е била история на енергийни доставки в интерес на Силата, а днес, най-сетне, достигнахме кулминацията, кулминацията на…
	Той млъкна. Защо ли? Не съществуваше човешки глас, способен да говори в името на човека. Нужно бе съвсем друг вид недоволство, съвсем различно ръмжене.
	Може би поради ограничените възможности на контролната система ефектът от вълните бе особено зловреден в равнината. Гените му също изглеждаха заразени и към огромните количества отпадъци, на които той бе изложен продължително време, се прибавяха и тези, натрупани от историята в колективното несъзнавано на вида. Още предишната вечер, докато се разхождаше в планините наоколо, той получи халюцинации. На един завой на пътя му се привидя някакъв индивид, полускрит зад храстите, който прикриваше голотата си под окървавен чаршаф. Беше ужасяващо слаб и изглеждаше смутен.
	— А, вие ли сте? — каза той на Матийо, който бе много учуден, че разбира еврейски език. — Продължавайте. Обещавам ви, този път няма да се намеся.
	Имаше рани по цялото тяло, от челото му течеше кръв, а в погледа му се четеше страдание и възмущение едновременно — един поглед, който най-големите шедьоври през Ренесанса бяха запечатали и който все още би могъл да е полезен на изкуството.
	— Нямате ли дрехи да ми услужите? — попита той. — Един ден ще ви ги върна стократно.
	— Какво правите тук гол? Идвате да позирате на някой художник или какво?
	Онзи въздъхна.
	— Не споменавайте за това! От векове ме чакат, а сега, като ме видяха, ми организираха комитет за посрещане!
	Кървеше отвсякъде.
	— Портретът ми е във всички музеи, нямам никакъв шанс да избягам. Не трябваше да се връщам. Не ме закачайте, просто бях любопитен да узная какво ще се случи след две хиляди години. Казвах си, че двайсет века са достатъчни, за да се променят.
	Матийо бе обзет от състрадание.
	Онзи пак въздъхна.
	— И, представете си, не са се променили. Дори е станало по-зле. Ако можех да предвидя всичко това, щях да остана евреин.
	Избърса една сълза.
	— Жалко за труда. Нищо не се е променило.
	— Точно тук не съм съгласен — отвърна Матийо. — Ако ви нямаше, не биха се появили нито италианските наивисти, нито романът или готическият стил. Все пак си е струвало усилието, нали? Дори само за да я има Сикстинската капела…
	— Вижте, господин Матийо…
	— Познавате ли ме?
	— Явно. С вас и с другите… как бяха, Опенхаймер, Ферми, Бор, Сахаров, Телер… но при вас нещата придобиха научен вид.
	— Моля? Какво придоби научен вид?
	— Разпъването на кръста. Пообиколих малко, нали знаете — Чехословакия, Африка, Америка, Совето, по малко навсякъде… Има го навсякъде. Никога не съм предполагал, че разпъването на кръста ще стане част от нравите на хората. Никой вече дори не забелязва това.
	— Нищо ли не означава за вас, че сте първият? Нещо като предтеча. Имахте честта да направите „духовната премиера“. Но, кажете ми, как стана така, че този път им се изплъзнахте?
	— Представете си, все още имам своите начини. Направих го, воден от справедливост. Като ме видяха да идвам, веднага извадиха огромен кръст, сякаш го държаха готов за моето пристигане… За малко да се откажа, Павловият рефлекс, знаете, но после си казах, не, каквото и да се получи от идването ми, все пак ще има няколко нови експоната за музеите.
	— Сгрешили сте. Днес живописта печели астрономически цифри.
	Лицето на другия помръкна. Бе сурово, строго, много красиво в архаичната си твърдост лице, същото, което се срещаше във византийската и гръцката икона от късната античност, преди да попадне в ръцете на италианците.
	— Има ваш портрет от Мазачо, който се продаде за един милион лири в Лондон — каза Матийо. — Не можете да се оплачете.
	Другият го изгледа малко накриво.
	— Как върви бомбата?
	— Добре, надявам се.
	— Внимавайте, все пак… това е…
	Поколеба се за миг.
	— … тя работи с „горивото на бъдещето“, да, така е — отвърна му Матийо.
	Избягваха да се гледат.
	— И какво смятат да правят след това, а? — попита другият.
	— Когато свършат да ядат собствените си лайна, искате да кажете, нали? Не знам.
	— Какво смятат да правят след това? Да започнат отново ли? С _какво_? И с _кого_? Не и с мен, във всеки случай.
	— А вие? Какво ще стане с вас?
	— Ще намеря цивилни дрехи и ще се скрия в Полинезия. Чух, че Полинезия била земният рай, тогава, представете си, никому не би хрумнала идеята да ме търси там… било е преди моето време. Хайде, довиждане и на добър час!
	Матийо остана неподвижен.
	— _На добър час_ ли казахте? Точно вие ли ми пожелавате успех?
	За първи път по лицето на другия премина бегла усмивка.
	— Казах ви: _довиждане_ и на добър час… вашето дело все още е възможно да се провали, което означава, че все още може да успее…
	— Пак Талмуда, а? Пожелавате ми да се проваля или да успея?
	— Желая ви да се провалите, за да успеете, а не да успеете, за да се провалите… Ето затова ви казвам: _довиждане_…
	Той почти изчезна…
	— Чакайте! — извика Матийо. — Защо дойдохте тук?
	Другият се обърна към него и този път в погледа му проблесна нещо искрено, което бе типично за стария еврейски хумор.
	— Не носехте ли един тежък кръст? — попита той. — Без него не съм това, което съм. Казах си: още една ядрена свинщина, те трябва да са наясно, че…
	Обърна му гръб и в същия миг Матийо дочу откъм храстите шум от приглушен и развълнуван шепот. Другият също ги беше дочул и изглежда се досещаше какво става, защото лицето му придоби ядосано изражение, и за пореден път на Матийо му се стори такъв, какъвто го знаеха от началото на християнската вяра, застанал в цялата си първична мъжественост. Изкрещя нещо на арамейски и се наведе да събере шепа камъни. Храстите се разтвориха и Матийо видя да се появяват главите на Микеланджело, Цимабю, Леонардо, Рафаело и tutti frutti*, тръпнещи от вълнение и с готови за рисуване четки в ръка. Онзи веднага започна да хвърля камъни по тях, Микеланджело бе улучен право в лицето, Рафаело — в очите, а Леонардо захвърли четката си и започна да танцува на място, държейки крака си. Онзи хвърли още няколко камъка по тях, докато те изтичаха и се скриха зад храстите, но продължаваха да рисуват и да го молят да остане да им позира само още един час, защото имат поръчки, в името на културата…
	[* Всички заедно (ит.). — Б.пр.]
	Той се нуждаеше от тези спасителни психодрами, за да се отпусне: вътрешното кипене утихваше и тежкото боботене на цивилизацията наоколо не му се струваше така напрегнато. Това обаче бе само една отсрочка: щом недоволството се уталожеше, винаги имаше някакво ехо от света, което осигуряваше ново зареждане. „_Човекът_, бе написал френският философ Мишел Фуко, _е едно изобретение, чието начало, посочено от археологията на нашата мисъл, се намира в настоящия момент. Където е и може би скорошната му гибел_.“ Това бе мисъл, която вече загатваше за началото на края. Спомни си отново единодушното становище на колегите си по време на небезизвестния конгрес за ядрената енергия в Истанбул през септември 1977-а. „Като изключим горивото на бъдещето, поздравления.“ Можеше да се каже и по-кратко: „Поздравления“. Според изчисленията на американците Робърт Еър и Алън Нийз изхвърлянето на настоящата енергия, _като се изключи_ ядрената, беше от порядъка вече на една петнайсетохилядна от погълнатия слънчев поток. Ако степента на разпространение продължаваше със същото темпо, то изхвърлянето щеше да достигне сто процента от погълнатия слънчев поток за двеста и петдесет години. От което следваше, че температурата на земното кълбо щеше да се повиши с около _петдесет градуса_ — което би направило човешкия живот на Земята невъзможен.
	— Марк…
	Гледаше това тяло, все още толкова близко до първата прегръдка, тези бедра, гърди и корем, които му напомняха пищността на майчинството, което никога нямаше да се осъществи, и раждането, което никога нямаше да се случи.
	— Защо си усмихнат, Марк? Какво става?
	— Нищо. Търся лицето, което имах преди началото на света, нищо друго.
	— Какво означава това?
	— Ти.
	Не познаваше друго спокойствие, друг отговор, освен този на нежността, която приемаше материалната форма на устните: нереалното ставаше реалност и този дъх, който се смесваше с неговия, бе завършек на всички търсения. Още няколко секунди, остани така, не мърдай, задръж очите си отворени, докато разбера откъде идвам, кой съм и от какво живея.
	Тя загаси светлината.
	— Марк…
	— Да.
	— За утре е, нали?
	— Знаеш добре, че е за утре, Мей. Знаеш всичко. Правиш снимки на най-дребното парченце хартия, на всяка диаграма, която нарочно оставям някъде ей така… Трябваше да те наблюдавам през цялото време и да улесня задачата ти, в противен случай албанските служби за сигурност щяха да те приберат. Дори намерих предавател в една от обувките ти.
	Усети как цялото й тяло се стегна в тъмнината. Целуна я.
	— Много добре се получи, Света Мей Албанска — й каза той. — Всъщност не ме предаваше, а ми помагаше. Исках да знаят всичко, което правя. Исках да ги изправя пред стената. Всичко, което направих, бе с надеждата да им отворя очите. Гласът ми не е единственият, те са превъзходно информирани, и то отдавна, но ще продължат и ще стигнат до края. Утре сутринта ще дойдат, за да сметат цялата област с помощта на ядрените бомби. Никога не се е случвало в историята Силата да не стигне до собственото си унищожаване.
	Едва чуваше гласа си, съвсем слаб, почти по детски, в тъмното.
	— Успях да изпратя съобщение до Папата с помощта на италианското посолство преди няколко дни… може би…
	Матийо се засмя.


>>	XXV

	Светият Отец се намираше в маслиновата горичка на резиденцията си в крепостта Гандолфо. Бе особено привлечен от момента на залеза, когато луната, звездите и последните отблясъци на деня се смесваха, за да успокоят уморените му очи, и когато земята изпращаше последния си топъл дъх преди нощната хладина. Първосвещеникът се разхождаше в компанията на кардинал Залт и професор Гаетано, който пристигна, за да разговаря с него относно протестните движения, които не спираха да разлюляват Италия, откакто се случи трагедията в Севесо.
	— Страхуват се от подобен инцидент, но с много по-големи мащаби поради свръхгенераторите и преработката на плутония, което ние наричаме „гориво на бъдещето“. В Германия се наблюдава истински народен бунт… Разбира се, това се дължи и на непознаването на ситуацията, но принос в нея имат и учените във връзка с това, което ги засяга…
	Вече повече от час Светият Отец обикаляше алеите и движението напред-назад на бялото расо между сенките в очите на градинаря Масимо изглеждаше като вълнение, което издаваше единствено ново страдание някъде по света. Той си свали шапката.
	Светият Отец вдигна очи към небето, което се смрачаваше.
	— Когато пристигнахме вчера с колата, усетих, че шофьорът е нервен — каза им той. — Попитах го защо, а той ми отговори, че най-опасният час е на мръкване, ни рак, ни риба, когато нощта все още не е настъпила, а денят все още не се е стопил напълно, така че тъмнината не е покрила всичко. Светлината не е достатъчна, за да виждаш без фарове, но е вярно и че е все още твърде рано за фарове. Това е и най-опасният момент в науката, в който светлината й все още не е достатъчна, за да освети колкото е необходимо…
	Чуха стъпки зад себе си и забелязаха голяма бяла измършавяла птица, пърхаща с криле, да се насочва към тях: това бе Монсеньор Домани.
	— Човек би помислил, че този млад мъж не може вече да върви — каза Светият Отец. — Той лети. Малко е раничко. Какво има, синко?


>>	XXVI

	Току-що бяха спрели за почивка до скалите, изчаквайки мрака, за да започнат последния етап, който щеше да ги отведе до мястото на целта. В това време гласът на Президента на САЩ, предаван чрез посредничеството на Белград, се чу в техните предаватели, последван от този на Ушаков. Изслушаха ги учудено, защото това последно напомняне за значимостта на мисията им, която Президентът окачестви като „свещена“, а ръководителят на съветската държава нарече „историческа“, имаше върху тях въздействие, подобно на гъдел. Единственото свещено нещо в мисията бе спасяването на собствената им кожа. Освен това Президентът се почувства задължен да ги сравни с „орли“, а Ушаков ги нарече „герои“, което можеше да означава само, че нещата не вървят добре там горе, и тези, които издават заповедите, започват да губят почва под краката си.
	— Вашето момче май се развълнува — каза Комаров добронамерено на американския си колега. — Може би да очакваме награда или нещо подобно.
	Стар си бе свалил ботушите и си разтриваше краката. Крака, които заслужават да се разхождат из коридорите на генералния щаб, помисли мрачно той.
	— Няма ли и вие да ни изнесете реч за обстоятелствата, майоре? — попита той, обръщайки се към английския си колега. — Имате вид на човек, загрижен за морала ни. Хайде, слушаме ви.
	Литъл погали невзрачния си мустак.
	— Това ще е нашият звезден час — каза той.
	— Браво, очаквах нещо в стил Чърчил. За първи път срещам човек, така привързан към карикатурата.
	Майорът му хвърли студен поглед.
	— Подполковник Стар, нека сме наясно. Ние с вас сме нещо като многонационален отбор от негодници, които имам честта да командвам. За да вървят нещата, трябва всеки от нас да може да разчита на останалите, и тъй като не ни достигна време, за да се опознаем истински, по-добре е да се придържаме към изпитани и добре познати формули. Що се отнася до мен, предлагам ви модела на типичния офицер на Нейно Кралско Величество, и то в неговия твърде британски вариант с лоялността си по време на всяко изпитание, с надеждността си, с чувството си за дълг, с глуповатия си вид, който прикрива забележителна тактическа интелигентност — говоря за себе си — както и известна привързаност към традициите на жертвоготовността и честта, без да пропускаме свещения страх от американците, тактично прикриван, но все пак забележим. Нямам нищо общо с този образ, но ще го възприема до края, за да знаете какво може да очаквате от мен във всеки момент, и така, в операцията няма да има засечка. Ясен ли съм?
	— Извинете ме, господине — каза Стар искрено.
	— Представям ви образа на истинския английски военен, доказал себе си, така че вие можете напълно да разчитате на него, продължи англичанинът. Единственото, което никога няма да ме чуете да казвам, е изразът „опитен войник“. Знам, че очаквате да го чуете от мен, но всичко си има граници. Относно кратките речи, които смятам за неприятни и които току-що изслушахме с всичките им превземки относно „разпадането на човешката душа“, „престъплението, което чрез верижна реакция ще сведе всички ни до животинско състояние“ или до „смазването и унищожаването на безсмъртния дух на човека“, и понеже искате да чуете мнението ми, използвам случая, за да ви припомня, че политиката не ни засяга.
	Всички изгледаха англичанина с известна изненада. Дори руснаците имаха учудено изражение. Може би никога не бяха чували историята за Гулаг, помисли си Стар. В края на краищата, шейсет милиона немци никога не бяха чували да се говори за лагерите, за унищожаване на хора през войната. Такива работи се случваха.
	— _Политиката_ ли? — осведоми се любезно Колек. — Извинете, но питам само от любопитство… Да се докарат човешки същества до животинско състояние и да се разрушат човешките им характеристики, това ли наричате политика?
	— Да, господине, отлично, точно това наричам политика, ако ви интересува мнението ми — изкрещя разпалено майорът, оставяйки зад себе си всякакво желание да говори с оксфордски акцент, като премина на своя роден cockney. — Те казваха същото и за нацистите, японците, руснаците, за Сталин, за американците във Виетнам, за фашистите и комунистите! Политиката ли, господине, няма да позволя да се прави политика, докато аз командвам! Имаме пред себе си цел, която трябва да унищожим, преди тя самата да започне да прави политика, точно това ще направим, преди да се изпарим от тук по най-бързия начин! Дойдохме, за да вдигнем във въздуха една шибана ядрена цел, а не някаква шибана метафора!
	Той крещеше с най-ясния възможен cockney акцент, като поглъщаше х-тата, а жълтият му мустак се бе наежил от възмущение. Бледосините му очи бяха стъклени и приличаха на очите на куче от станфордски порцелан.
	— А Христос? — попита капитан Мнишек. — Президентът на САЩ ни каза, че трябва да избегнем ситуация, която е равнозначна на ново разпъване на кръста…
	Лицето на Литъл стана аленочервено.
	— Не ме интересува случващото се в местната политика, станало преди две хиляди години в една зле управлявана колония — изкрещя той.
	Изгледаха го, силно впечатлени и с известно страхопочитание.
	Югославянинът Станко отпи голяма глътка сливовица, пое дълбоко въздух и стана.
	— М-м-м — произнесе той — в качеството ми на ваш другар като офицер, разрешете да кажа, че в думите, които току-що изрекохте, има нещо велико.
	Отдаде чест в знак на поздрав. Литъл се изправи и му отвърна със същото.
	— Благодаря. Почивка.
	Двамата руснаци спореха помежду си върху съобщението, изпратено им от Ушаков. Стар долови израза „нова свинщина“. Ушаков явно се бе позовал на старата реторика на Хрушчов.
	Канадецът Колек посрещна окуражаващите новини, дошли от Вашингтон, с радостна нотка в кафявите си очи.
	— Ало, ало, цивилизацията вика отряда, SOS, ало, ало, отрядът вика цивилизацията! _Тук ли сте още_?
	За Стар най-интересната реакция бе тази на професор Каплан. Ученият, показал забележителна твърдост и физическа подвижност по време на изкачването, по време на емоционалното излияние на Президента продължи спокойно да пуши лулата си, но когато изказването приключи, видът му издаваше силно задоволство, едва ли не триумф. Човек би казал, че той току-що бе получил най-добрата новина в живота си, и нищо друго не би му доставило такова удоволствие. В течение на няколко секунди Стар не успя да разбере какво бе предизвикало тази радост, след което в съзнанието му изникна едно възможно обяснение: физикът с наслада вкусваше факта, че колега от ранга на Матийо е допуснал толкова сериозна грешка.
	— Професоре, ако не греша, колегата ви Матийо не е толкова известен в средите, където проповядват големите имена в науката…
	Каплан се съгласи.
	— Има много отблъскващ имидж — отвърна той. — Това е типът човек демагог, който живее живота си в протести срещу последиците от собствените си открития. Неговите псевдохуманни и псевдоморализаторски разбирания, изказани под прикритието на научния му авторитет, упражниха негативно въздействие в областта на водещите изследвания в енергетиката. Заблуди цяло едно младо поколение. От един научен и технологически проблем направи етичен въпрос. Това е недопустимо смесване на нещата.
	— Какво е мнението ви за грешката му?
	Каплан запали лулата си.
	— Мисля, че ще бъде коригирана от други с времето си.
	Гласът на Стар се изгуби.
	— Което означава?
	— Бомба, захранвана с „дъха“ и напълно контролирана и насочвана, както и със строго определено въздействие, може да бъде създадена. Матийо и китайските технически лица са направили лоша бомба.
	— _Лоша_… бомба ли? — изфъфли Стар.
	— Дефектна бомба. След като грешката е открита и коригирана, ние ще можем да направим една добра бомба.
	— Една… _една добра_ бомба ли? — повтори Стар.
	— Една надеждна бомба.
	— _Надеждна_…
	— Разбира се, ако намесата ни се провали и верижната реакция започне, няма да има повече бомби, защото няма да има и цивилизация.
	— … повече бомби, защото повече цивилизация… — като ехо, малко глуповато, отекна гласът на Стар.
	— Ако ударните вълни предизвикат психическо разстройство, тогава няма вече да има наука, и за известно време ще царува животинското.
	— Няма повече да има животинско царство… значи и наука — повтори отново Стар, малко объркан, и започна да надява ботушите си.
	Станко се бе изтегнал по гръб и съзерцаваше небето с вид на много зает човек. Изведнъж стана.
	— Вижте, момчета — започна той със своя английски, в който р-тата се търкаляха като камъчета върху гласните му струни. Приятели, чуйте ме, размислих.
	Литъл се възмути.
	— Само това не, господине — помоли го той. — Не желаем повече неприятности, отколкото можем да понесем.
	И наистина, под борещите се къдрави коси мрачното циганско лице на югославянина носеше белега на дълбоко вътрешно объркване.
	— Какво означават всичките тези надути фрази, които току-що чухме? Че можем да спасим света ли?
	— Ние няма да решаваме дали да се спаси света или не — успокои го със строг тон майорът. — Длъжни сме да го спасим при каквито и да е обстоятелства.
	— Окей, съгласен — продължи Станко, който видимо бе в плен на силно интелектуално вдъхновение. — Ще повикаме Президента. Ще му кажем: окей, ще спасим света, но в замяна искаме осем милиона долара в швейцарска банка, става ли?
	Всички погледи се насочиха към него. Настъпи пълно мълчание.
	— Осем милиона долара — повтори Станко.
	— Струва повече — отбеляза Стар.
	— Мислите ли? Какво мислите, майоре?
	— Невъзможно — каза Литъл сухо.
	— И защо?
	— Not cricket*, защото няма финес — заяви Литъл. — Военната чест и всичко останало…
	[* Не е честно (англ.). — Б.пр.]
	Стар бе принуден да признае, че англичанинът държеше на думата си и че можеха да се доверят на образа на офицера на Нейно Величество и на джентълмена, който той олицетворяваше.
	Особено го обърка реакцията на поляка на въпросното съобщение. Стар не беше наясно какво се случва — Мнишек му бе доверил, че е практикуващ католик, и все пак, откакто му бяха съобщили, че всичко, олицетворявано от Христос, е застрашено от унищожаване и ще изчезне и че тази дехуманизация е част от същината на горивото на бъдещето — това на плутония и на ядрените оръжия — само при споменаването на факта за тяхното натрупване и количествено увеличаване, полякът даваше воля на своето задоволство като човек, чиито съкровени желания бяха най-после осъществени. Трудно бе да си представим подобно съчетание у човек — от една страна, обич към създателя, от друга — омраза към творението му.
	Стар отдавна си мислеше, че е добре да държи под око поляка. Не се доверяваше на онези, които бяха управлявани от емоциите и чиито действия винаги бяха непредвидими.
	Денят преваляше и звездите започваха своя кръг, и от слънцето останаха само няколко червенеещи се кръга по тъмните скали. Капитан Мнишек стана, изглеждаше строен и висок в електронния си комбинезон, после направи няколко крачки, отделяйки се от групата. Стар го виждаше в гръб да се откроява на фона на небето. Онзи сведе глава и сплете пръсти. Полякът се молеше.
	Стар сръга с лакът майора.
	— Да, знам — каза англичанинът. — Трябва да го наблюдаваме.
	Младочето албанец подсвиркваше леко, докато седеше на една скала с ръце около коленете си. След получаването на съобщението той постави няколко въпроса на командващия отряда. Литъл му обясни, че всичките тези големи думи по повод на душата, моралното и духовното разпадане и т.н. и т.н. винаги са били използвани, когато изпращаха на смърт хора във Виетнам или другаде. Това бяха така наречените „метафори“. Относно „верижната реакция“ това си беше просто едно „размножаване“. Сега това ядрено размножаване бе достигнало до Албания и трябваше да се спре опитът на тази страна в ядрената сфера, опит, чиито последици бяха непредвидими. Това бе всичко. Останалото бе въпрос на опаковка.
	Момчето се замисли за миг. Усмивката му бе нещо като петно, заредено със светлина на фона на този мрачен силует. Литъл искрено се надяваше да го види в по-благоприятни обстоятелства.
	— Ако това е вярно, тогава е достатъчно да се говори с народа — каза младият мъж. — Той ще се разбунтува и няма да позволи да се извърши подобно нещо. Познавам собствения си народ — това са орли.
	— _Всички_ народи са орли — обясни му Литъл. — Това е част от реториката. Колкото повече ги карат да пълзят, толкова повече им обясняват, че летят и че са орли. Наистина ли не се страхуваш?
	Младият мъж се засмя.
	— А, не, не! Вижте, командире, моята душа съм я оставил другаде. В Белград е. Тя е прекрасна — очи като тези звезди там горе, бедра, гърди…
	Литъл усети лека погнуса и се отдалечи.
	Изминаха последните двайсет километра от прехода, вървейки извън пътя, проправян от луната, наредени зад младия албанец, който ги водеше, а очите на нощта ги следваха със своите погледи, направени от милиарди години празнота и отсъствие.
	Скоро доловиха в слушалките си гласовете на албанските войници, както и разни усилени шумове — жужене на насекоми, камъни, които се търкаляха, и птици, които очакваха зората — както и шумове от собствените си стъпки, всичко това изпълваше света наоколо със свличания, внезапни приливи и земетресения. Когато сваляха слушалките, тишината ги потапяше в тотална глухота.
	Погледната през очилата им, земята приличаше на червена планета, сякаш бяха вървели към целта си, тъпчейки по земя, напоена с цялата кръв на историята, цялата тази кръв, която бе изтекла, само и само _това_ тук да стане възможно.
	В един часа през нощта Стар чу в слушалките си разкъсващ тишината рев, който го накара да подскочи и да изпсува от изненада: пееше петел. След половин час път видяха ярките отблясъци на звездите в краката си, там долу, на нивото на земята: това бе село Зив. Продължиха по хребета на юг и изведнъж цялата равнина се изправи пред тях със стотиците си гигантски стълбове, които контрастираха на нощта с фосфоресциращата си белота.
	— Двайсет минути почивка — нареди Литъл.
	Стар се изтегна по гръб и затвори очи; усети как много нежни пръсти галят челото му. Събуди се: беше утринният бриз. Нощта все още разгръщаше около него своите блестящи пространства и изтегнат така, в течение на няколко секунди, с очи, загледани в звездата на Бергер, американецът с изненада откри, че си представя следното: ако преди две хиляди години в Юдея имаше няколко много добре подготвени хора, никога нямаше да се стигне дотук.


>>	XXVII

	Пътеката, която следваха, свършваше в каменен хаос на дванайсет хиляди метра надморска височина над почти вертикална стена от двеста метра: това бе най-опасният достъп до низината, но единственият, който оставаше извън обсега на прожекторите, бягащи неуморно по всяка педя скала.
	Първо свалиха екипировката си, после преминаха Григоров и албанецът, но когато останалите от отряда се появиха на площадката по средата на пътя, завариха руснака сам. Албанецът бе изчезнал. Носът на Григоров кървеше и той лежеше свит на земята като разтриваше пръстите си.
	— Кучи син — промърмори той.
	— Къде отиде? — изрева Литъл. — Какво стана?
	— Тръгна сам да…
	Григоров направи жест по посока на фосфоресциращите стълбове в дъното на низината. Загубени сме, помисли си Стар. Ако албанецът беше предател, щяха да ги спипат начаса.
	— Не — отвърна Григоров — не е това. Това копеле отиде да предупреди „албанския народ“ — точно така се изрази. „Народът“, мамка му, представяте ли си? Само него не бива да пипаш, ако не искаш да си имаш неприятности. Младият глупак вярва, че ако „народът“ знае, тогава би се вдигнал и би освободил… това лайно там долу.
	Направи знак към каптажите.
	— Опитах се да го убия, но…
	После избърса носа си с ръкав.
	— Силен е, _кучият му син_.
	— По-скоро е един скапан аматьор — отвърна му Литъл със силен cockney акцент, който сякаш отстояваше правата си всеки път, когато майорът се ядосаше. — Винаги съм казвал, че трябва да се пазиш от идеалистите. Това са хора, родени без късмет. Да вървим.
	Трябваха им цели три часа, за да стигнат до пътя, и почти десет минути повече от внимателно пресметнатото при тренировките време, защото сега носеха и екипировката на албанеца, съдържаща части от противоядрената защита. Последният половин час представляваше задъхано усилие да се доберат до пещерата преди изгрев-слънце. Стар по-късно щеше да напише в доклада си, че точно по средата на слизането, когато се бе вкопчил в своя алпинистки стик, го осени една мисъл на Уинстън Чърчил по повод на битката за Англия: „Никога по-рано в цялата човешка история толкова много хора не дължаха спасението си на толкова малко“ — и тази мисъл изразяваше отчасти усещането, което висеше тук, заедно с тях между небето и земята. „Обикновено не съм склонен към такъв род размишления, записа подполковникът, но в този миг обстоятелствата трудно можеха да се нарекат «нормални», откъдето и да ги погледнеш. За миг си представих отчетливо целия човешки род, увиснал на това място с мен в празното, със своите музеи, бетховеновци, библиотеки, философи и демократични институции. В известен смисъл това бе твърде успокояващо усещане, като се има предвид, че ако подполковник Стар от Американската армия може да падне и да си счупи врата, тази вероятност изглеждаше много по-малка, ако въпросният врат бе на целия човешки род. Вратът ми се превръщаше изведнъж в най-важното нещо от началото на света, което беше много стимулиращо.“
	Оставиха Колек на пътя, легнал по корем под една скала, на около километър източно от пещерата. Благодарение на тяхното „око“, те можаха да забележат шестима албански войници, които застъпваха на пост зад една картечница на няколко метра над пътя. Според плана Колек трябваше да се остави да го заловят около пет и петнайсет.
	— Сега внимавайте, подполковник — каза Литъл. — Застанете пред тях. В пет и петнайсет светлината ще намалее. Тръгнете към тях с високо вдигнати ръце, но не се приближавайте прекалено. Останете на мястото си, в противен случай те ще помислят, че това е капан. Не мърдайте и извикайте, че сте американски саботьор и че сте решил да се предадете.
	— Да не губим време, майоре — каза канадецът. — Знам какво трябва да направя.
	— Пиер, опитайте се да оцелеете — каза на френски Стар — в противен случай ще се видим там горе… в хотел „Риц“.
	— Разчитайте на мен.
	— Rrright, gentlemen* — каза Литъл. — Да тръгваме.
	[* Дддобре, джентълмени (англ.). — Б.пр.]
	Отново Итън, Оксфорд и „товарът на леката бригада“, помисли Стар, чувайки гласа на обичния им шеф. Всичко е наред.
	Нощта се стопи в момента, в който те достигнаха входа на скривалището.
	Съгласно предварителната информация, пещерата бе посещавана на всеки два часа от военен патрул. Бяха изостанали с двайсет минути при слизането и сега не им оставаше много време, за да качат на високото ядрения щит, преди да застъпи патрулът в четири часа. Трябваха им четирийсет минути, за да завършат тази работа преди четири. Трябваше да изчакат, прилепени върху скалата на пещерата и полумъртви от умора, с ледена пот по челата, застанали зад скалистите блокове, които бяха достатъчно широки, за да ги скрият от бързия поглед на някой, който би решил да надникне откъм входа на пещерата. Ако обаче войниците решеха да вършат работата си сериозно, те щяха да обиколят и най-затънтеното кътче от пещерата. Можеха да ги убият тихомълком, но изчезнал патрул вече бе ясен знак за присъствието им. Закъснението, което направиха при слизането, заплашваше да се превърне в катастрофа. Литъл се повдигна на лакът и потърси с очи хората си. Познаваше наизуст досиетата и личните им успехи и все пак в този върховен момент бе длъжен да приеме опитността, хладнокръвието и решителността им за факт от миналото. Погледът, който им отправи, бе въпрос на чист навик и печат от годините, прекарани в казармата като сержант от охраната, години, в които имаше време да лъска ботушите и колана си и когато можеше да наплюнчва медните си копчета, за да ги лъсне до блясък… Като се изключи известно напрежение, което впрочем имаше здравословен ефект по отношение на операцията, никой от хората му не проявяваше признаци на нервност. Отговорността, паднала върху раменете им, означаваше за тях само едно — да оцелеят. За професионалиста значимостта на едно предизвикателство винаги зависи от важността, която отдава на собствената си кожа и оцеляване, ни повече ни по-малко. Поради това, за щастие, величието на въпросната „кауза“ не пораждаше в тях никаква емоция. Чистокръвни мръсници, каза си Литъл със задоволство и в този опасен час това го успокои, защото означаваше, че няма да рискуват да загубят хладнокръвието си, давайки си сметка за „свещения“ характер на мисията. Единственият „чист“ измежду тях бе малкият албанец, който се бе поддал на идеалистическия импулс, присъщ на аматьорите. Искаше да „вдигне народа“, което според простата аритметика на Литъл означаваше само един човек по-малко.
	Григоров се бе заел да разпъне и нагласи електронната жица, свързваща комбинезона му с ядрения щит, като търсеше по-голяма свобода на движенията си. Литъл отбеляза, че всички приличат на жаби, готвещи се да скочат в сърцето на проблема. Лицето на руснака издаваше единствено концентрация и непокорната му руса коса, наполовина покрита от електронната качулка, падаше на букли, почти женствено, върху едно лице, което Литъл не можа да се сдържи да не определя като изключително красиво, както всеки път, когато го заглеждаше. Беше толкова висок, че дори и седнал, държеше главата си наведена, за да избегне изпъкналите скали над главите им. Майорът въздъхна и решително отклони очи. Комаров внимателно проверяваше двете гранати, висящи на колана му. Като се има предвид възпламеняващата сила на щита, който носеха като предпазно средство, гранатите трябваше да бъдат хвърлени при нужда, но на значително разстояние от тях. По време на тренировките Комаров бе надхвърлил осемдесет метра. Той единствен носеше въпросния товар. Станко бе разтворил комбинезона си и подлагаше на щателна проверка интимните си части.
	— Няма нужда да обвиняваш приятелката си — подхвърли Комаров на руски — можеш да си ги държиш и сам в автобуса или киното.
	Черногорецът се засмя и орловият му нос опря почти до горната му устна, скрита под черен мустак. Зъбите му просветваха в тъмното. Извади от слипа си шепа сгънати на две цигари и кибритена кутия — комбинезоните нямаха джобове.
	Полякът бе седнал, облегнат на скалата, и макар че не обръщаше особено внимание на ставащото около себе си, Литъл, който надживя раните си, впоследствие щеше да си спомня с изключителна отчетливост странната усмивка, която светеше на устните на капитан Мнишек.
	Входът на пещерата постепенно се изпълваше с небе. Стар забеляза белия устрем на един планински поток, който можеше да се различи изпод мъглата в ранната сутрин на отсрещната страна на долината над бриковочервения правоъгълник на болницата. В същото време забеляза, че пещерата бе обитавано място, за което говореха счупени бутилки, стари дрехи и изсъхнали изпражнения.
	Чуха приближаващи гласове, после трима албански войници изникнаха на фона на светлината и минаха по пътя си, без да надникнат вътре. Литъл тъкмо издърпваше заглушителя на своя автомат „Спат“, когато един от войниците се появи и влезе. Майорът изчака войника да приближи достатъчно близо, за да го убие, така че когато останалите двама започнат да го търсят, да влязат навътре в пещерата. Войникът направи няколко крачки към тях, спря, наведе се, държейки своя „Калашников“ в ръка, и се огледа внимателно. Литъл се прицели в междуочието. Войникът остави оръжието си на земята, разкопча колана си, смъкна панталона си и клекна на пети, подсвирквайки си тихо. Работата му отне само минута. После си тръгна.
	— Това е най-странното лайно на този свят, пуснато от някой приятел в земята — каза Стар.


>>	XXVIII

	В 22:50 руснаците бяха на вътрешната линия и Президентът използва момента да отиде в тоалетната. Беше отсъствал само няколко минути, но когато се върна, му се стори, че верижната реакция вече е достигнала Съветския съюз и неговите ръководители се разпадат пред очите му.
	— Господин Президент…
	Гласът на Ушаков бе почти неуловим и преводачката на два пъти поиска увеличаване на звука.
	— … В момента получаваме нова информация. Ръководителят на албанската държава даде заповед операцията да започне в 6 часа тази сутрин, десет дни преди насрочената дата. В отговор на нашата предпазна мярка, мисля. Явно искат да предотвратят нашата намеса.
	Президентът изгледа стрелките на часовниците на стената: 22:55 в САЩ, 5:55 в Москва, 10:55 в Пекин…
	— Колко е часът?
	Всички погледнаха към него.
	— Колко е часът в…?
	Не можа да си спомни името на скапаната страна.
	— … часът на „прасето“ — извика той.
	— 4:55 сутринта, господине — отговори генерал Халок.
	— Отрядът ще бъде там в колко?
	— Господин Президент — извика Ушаков — не можем да поемем този риск. След десет дни това би било възможно, но погледнато от настоящия момент, ако операцията се провали…
	Президентът почувства от гърба му да се смъква огромен товар — те нямаха друг избор.
	— Изпратете бомбардировачите — каза той.
	Генерал Халок погледна към руснаците.
	— Какво има, генерале? — изкрещя Президентът. — Може би чакате заповед от руснаците?
	— Хайде, генерале, давайте! — изръмжа маршал Крапов. — Аз вече дадох моята заповед!
	Розовото лице на генерал Халок стана пепеляво сиво. Той набра кода върху циферблата си — една-единствена мисъл кръжеше в главата му. Бе оставил у американския президент впечатлението, че чака заповед от руснаците.
	— Свържете ме с отряда — каза Президентът.
	— Вече е невъзможно, господин Президент. Той е отдавна на място и действа.
	Президентът изведнъж пребледня.
	— Ще бъдат убити от собствените ни бомби.
	— Те са професионалисти, господине.
	Президентът отново погледна седмия екран на телевизорите. Никога през живота си не бе виждал по-празен екран.


>>	XXIX

	4:40.
	Бяха приключили монтирането на ядрения щит и Литъл гледаше доволно подчинените си. Никаква следа от нервност. Това беше последната заповед, която даваше, и се гордееше, че я дава на професионалисти от такъв ранг.
	4:55.
	Литъл не откъсваше очи от часовника си.
	5:10.
	Колек трябваше да се предаде на албанците в 5:15. Оставаха 5 минути. Стар се изненада от пукота на взрив и от изтракването на автомат. Ако канадецът бе убит, планът предвиждаше разрушаване на „прасето“ посредством възпламеняване на техния щит. Всъщност под щит те разбираха бомба, приличаща на огромна тъмнозелена костенурка, легнала по гръб, свързана с дългите си крака с електронните им комбинезони. Попадането на куршум в която и да било част от телата им или върху „чорапа“ на бомбата незабавно би предизвикало експлозия, равняваща се на двайсет мегатона. Радиусът на цялото разрушение бе изчислен на четирийсет километра. Експлозията щеше да се припише на инцидент в резултат на „свръхмощността“ на „прасето“, както това бе направено преди няколко години в Син-Кианг в Китай.
	— Това си е чиста солидарност, не мислите ли, майоре? — забеляза Стар. — Ще се справим, всъщност те ще се справят. Надявам се, скъпи мои, че имате пред себе си дълъг живот за живеене!
	5:14.
	Колек вървеше с вдигнати ръце към гнездото на картечницата, усещайки леко напрежение в тила. Спря с вдигнати ръце, така че да го виждат, и остана неподвижен. Почака така няколко секунди, питайки се дали да рискува да пристъпи една или няколко крачки, за да го забележат, когато видя муцуната на картечницата да се насочва рязко към него. Странично или в лице — мисъл, която не би останала за бъдните поколения като последното, което човек заслужава да си каже преди смъртта. Вместо откос изстрели в корема, чу вик, после още един. Той прошепна: „Благодаря на Господа“, усещайки няколкото капки студена пот по челото си. Когато войниците го наобиколиха с оръжие в ръка, той се представи, използвайки няколкото албански думи, на които го бяха научили, като каза, че е „американски саботьор, който иска да се предаде“. Сграбчиха го и след няколко минути той се озова в командния пост — нещо като дървена барака, използвана преди време в балканските войни. Изложи позицията си на английски език, с подчертано спокойствие, изпитвайки чувство на облекчение. Думите му произведоха непосредствен и силен ефект. Постът бързо се изпълни с мълчаливи и горди хора, чиито втренчени очи наблюдаваха лицето на Колек със смесица от омраза и любопитство. Всички тези „маршали“ на революцията, имаха наполеоновски вид, идващ отчасти от сивите им широки шинели, но и от младостта им.
	Тъкмо бе отговорил на въпросите им, когато външната врата се отвори и всички се отдръпнаха, за да сторят път на самия Имир Джума.
	Въздействието от личността на диктатора имаше любопитна последица — сякаш тя разтвори наполовина индивидуалното присъствие на всички останали. Бе трудно да не се впечатлиш от изражението на твърдост и вътрешна сила, които вдъхваше последният комунистически ръководител, останал докрай верен на идеите и на методите на Сталин. Аура, както се казва, помисли Колек. За него нямаше и съмнение, че дъхът на този човек, веднъж уловен след смъртта, би имал стократно по-голяма сила — много повече от силата на персонален компютър.
	Маршалът го слушаше мълчаливо. Беше се облякъл набързо и носеше бяла риза с отворена яка, сив войнишки панталон и военна куртка, наметната върху раменете. До него стояха генерал Чен-Ли, командващ екипа от китайски технически лица, облечени в албанска униформа, и генерал Кочук, племенник на Имир Джума и предполагаем наследник, млад и силно напомнящ в чертите на Чингиз Хан, което бе добър знак.
	Канадецът посочи на картата местоположението на пещерата с такова хладнокръвие, сякаш правеше това на военна конференция. Имир Джума го слушаше с безизразно лице и мълчаливо. Бе стопроцентов господар на себе си, което се отнасяше и за останалите, които бяха около него. Всичко в него бе чиста воля за власт. В него нямаше нищо от един „Фолксваген“.
	— Разполагаме с миниатюрна ядрена бомба, равняваща се на двайсет мегатона. Ще се движим защитени от нея до целта си, след което ще я обезвредим. Подсказвам ви идеята да издадете заповед никой да не стреля в сектора наоколо. _Никой_. Бомбата е свързана с електронните ни комбинезони. Куршум или обикновен пробив ще задейства бомбата и няма да остане нищо нито от вас, нито от нас, господа. Всичко в сектора ще бъде разрушено, включително вашите съоръжения, събраната ви енергия и, разбира се, значителна част от страната ви.
	— Говорете на френски — прекъсна го Джума. — Владея доста по-добре френски език, отколкото английски. Продължете.
	— Сигурен съм, че ако гледате на ситуацията от военна гледна точка, ще признаете, че не можете да направите нищо, за да попречите да осъществим мисията си. Препоръчвам ви незабавно да издадете заповед. Освен това искам да помоля всички ваши генерали и дори самия маршал да ме придружат до входа на пещерата и лично да наблюдават операцията, така че да не бъде произведен нито един изстрел. Предлагам ви да тръгнем още сега. Часът е 4:45 и ако не се върна до 6:05 при другарите ми, те ще предизвикат експлозията. Това са професионалисти, което означава, че можете да сте сигурни, че ще вдигнат всичко във въздуха точно в 6:05. Разбира се, включително и себе си, което не се брои. Сега е 5:46.
	5:46.
	Стар разсъждаваше, че да се взривиш с бомба от двайсет мегатона е нещо от типа на „залеза на боговете“, което един стар войник като него не би пропуснал да опита. Оставаха обаче цели деветнайсет минути и всяка спечелена секунда играеше в техен интерес. Не се забелязваше огън, нито се чуваше изщракване на автомат и изглежда бе повече от ясно, че Колек е вън от опасност и че е в сигурните ръце на висшето албанско командване. Стар нямаше чувството, че ще умре. Залогът в случая не беше собственият му живот, а този на три милиарда души. Приятно беше да почувстваш, че не си сам.
	— Мога ли да ви кажа нещо, майоре?
	Беше полякът. Стоеше отляво на Литъл, на няколко метра отстрани, и се усмихваше.
	„Той се усмихваше. С крайчето на устните си: бе усмивка на висшестоящ, едновременно хитра и фанатична. Мисля, че това, което ни спаси, бе фактът, че винаги съм очаквал нещо такова. В подобен екип със сигурност ще се намери и психопат. Отначало той бе последният, в който бих се усъмнил, един толкова вярващ човек и следователно предан на… на това нещо, нали знаете кое. На спасението на душите ни. Ако поискате мнението ми, господине, по-скоро бих се обзаложил за янкито.“ Така изглеждаше речта на Литъл два дни по-късно пред генерал Макгрегър, британското военно аташе в Белград.
	— Господа, дължа ви едно обяснение.
	— Може би то ще почака — каза кротко Литъл.
	Полякът повиши глас и всички го изгледаха.
	— Някой от вас попита как е възможно човек с моите религиозни убеждения да стане комунистически агент, на когото са гласували доверие… Отвърнах му, че откакто Западът предаде не само Полша, но и християнството, единственият верен път бе неговото разрушаване…
	Мнишек се целеше в електронния „чорап“, който обвиваше бомбата, и не го пропусна. Секунда по-късно полякът лежеше мъртъв на земята, а Литъл прибираше обратно пистолета си.
	Всички, освен англичанина погледнаха към щита в няма тишина. Най-сетне Стар заговори.
	— Как…
	Направи жест по посока на бомбата.
	— Не избухна — каза тихо Григоров — това нещо не действа.
	— Много добре действа — успокои го Литъл. — Има двойна система за защита. Бях я заключил.
	— И защо не ни предупредихте, дявол да го… — изръмжа Стар.
	— Ами казвам ви го сега — отвърна Литъл, леко смутен. — Винаги се презапасявам с малко повече сигурност, когато работя с… брррррр… ап-чих! — с чужденци.
	5:55.
	Литъл наблюдаваше спокойно хората си.
	— Някой друг да има нервен изблик? — поиска да се увери се той.
	6:00.
	Слънцето се беше показало над планините и осветяваше вътрешността на пещерата.
	6:05.
	Литъл се надвеси над щита и изключи защитната система. Вдигна своя „Спат“, прицелвайки се в бомбата.
	— Е, хайде, скачаме — каза той. — Успех там горе!
	Чуха шума от тежките камиони по пътя, скърцането на спирачките и заповедите на офицерите.
	Литъл погледна часовника си.
	— Добре, няма да скачаме. Изглежда това заработи. Елате, господа. Свалете костенурката, по дяволите!
	Свалиха устройството, натовариха го на раменете си и бавно излязоха на светло.


>>	XXX

	6:05.
	Числата се редуваха върху „совалката“ на радара над картата на Албания с местонахождението на „прасето“, оградено с червен пунктир.
	Руснаците разговаряха помежду си. Президентът не чуваше разговора, защото бяха прекъснали вътрешната си линия. Макар че и той минаваше на вътрешната линия всеки път, когато искаше да говори на своите, без да го чуват съветските хора, сега се подразни от този жест.
	— Колко време още е нужно на самолетите ни от мястото, където са сега, за да достигнат до целта?
	Халок хвърли поглед на датчика.
	— Още шестнайсет минути. Осигурили сме необходимата защита.
	— Защита — повтори Президентът.
	Нямаше под ръка носна кърпа и за малко да поиска от Ханк Едуард, но се отказа. Не би искал руснаците да го видят как бърше студена пот от челото си.
	— Как се казва този американец, а?
	— Стар. Подполковник „Джак“. Огдън Стар.
	— А другата… младата жена, която ни информира?
	— Мей Девън.
	— И двамата да се предложат за Медала на честта на Конгреса посмъртно.
	Изведнъж забеляза, че немият екран на седмия телевизор се оживи. Имаше светкавици и наситени блестящи сигнали.
	Президентът стана енергично и зачака. Всъщност не знаеше точно какво чака, но никога не бе чакал с толкова надежда и желание — дори преброяването на гласовете, когато го избираха.
	Лицето на духовния водач на християнството се появи на екрана.
	Самият президент бе дал съгласието си за тази среща преди час, но в последвалите събития, наситени с ужасяващия товар на отговорността и поради тежестта на решенията, които трябваше да бъдат взети, той я беше окончателно забравил. В момента гледаше втренчено появата на образа на екрана, мъчейки се да си припомни с какви думи беше редно да се обърне към Първосвещеника.
	Опита се да го поздрави, но Папата изчезна. Високият бял силует се появи почти след секунда, но или предаването беше неуспешно, или на самия Първосвещеник му беше трудно да намери думи. Стана така, че Папата ту се появяваше, ту изчезваше, като се редуваха образи и бял екран, и с вдигнатите си ръце и навити ръкави той приличаше на голяма уловена птица, която се опитва да се освободи.
	— Господин Президент, умолявам ви да поговорите с албанското правителство…
	— Ваше Светлост… — подхвана президентът.
	Нещо му подсказваше, че не трябва да се обърне така към това лице, но, каза си, какво толкова, сега не е моментът да се пита протокола.
	— Ваша Светлост, опитахме се вече да разубедим албанците. Нищо не може да се направи повече. Това са злъчни хора, на всичкото отгоре страшно злъчни. Руснаците ги предупредиха за риска от верижна реакция. Те обаче не искат и да чуят за подобно нещо. Твърдят, че има опит за намеса във вътрешните им работи и че са решили да изтеглят с десет дни напред експлозията, която всъщност може да стане във всеки момент…
	— Господин Президент, моля ви, спрете този ужас…
	— Именно това се опитваме да направим…
	Искаше да каже „Господин Папа“, но навреме преглътне думите.
	— Ще бомбардираме това чудовищно нещо, както се изразихте току-що, ще го направим след няколко минути и ще освободим човечеството от него. Длъжни сме да го направим, ако не искаме да ни превърнат в бабуини. Напълно си давам сметка, че в този момент сме заложили моралното и духовното си оцеляване. Ето защо ще изтрием това нещо от лицето на земята…
	Блесналите очи, които го гледаха, носеха в себе си хилядолетия от човешко страдание. Прилича на евреин, помисли внезапно Президентът.
	— Знам, че случващото се ще вдигне шум, Ваша чест, но не ни остава друг избор. Вече е съставено комюнике съвместно с руснаците. За нахлуването в Албания вече е взето решение. Става въпрос да се даде начало на окончателното спиране на производството на термоядрено оръжие. Вече помолихме за свикване на извънредна сесия на ООН и ще поемем пред всички народи нашата историческа отговорност. В мисълта и в сърцето си сме убедени, че действаме в името на свещения интерес на човечеството. Добре го казахме, мисля. Имахме известни затруднения с понятията в израза „в нашата душа и разум“, които ми се струват непреводими на руски. Мога да уверя Ваша Светлост, че от „прасето“ няма да остане и следа. Ъ-ъ-ъ… Това е кодовата дума за целта за поразяване. То ще бъде унищожено след броени минути.
	Светият Отец в този момент вдигна ръце.
	— Господин Президент, умолявам ви да покажете християнската си вяра в Бога и в неговото всеопрощение, като незабавно повикате вашите самолети и поискате и руснаците да направят същото…
	В този момент Президентът каза нещо нежелателно. Не беше точно това, което искаше да каже, като се има предвид, че просто казано, нямаше право да се крие от отговорностите си.
	— Не мога да предам властта и да поверя съдбата на американския народ на някой друг, защото аз съм Президент на страната си. Не мога да изоставя в чужди ръце тази съдба.
	Светият Отец плачеше. Ясно се виждаха на другия край на света стичащите се сълзи от очите му. И тогава Президентът си даде ясна сметка, че всъщност беше казал, че няма намерение да оставя съдбата на американския народ в ръцете на Бога. Отвори това, което самият той наричаше „голямата ми уста от Мисури“, за да обясни, че никога не е искал да каже подобно нещо, но в този момент Папата отново започна да подскача на екрана, да се преобръща и замъглява, след което окончателно изчезна.
	— Оправете ми този телевизор — изрева Президентът, ядосан на самия себе си.
	Чак тогава си даде ясна сметка, че генералите Халок, шефа на Пентагона и Роден, както и професор Скарбински му говореха едновременно.
	— Съгласни сме с руснаците…
	Не бе чул какво казаха руснаците. За бога, що за идея да се покаже Папата в Командната зала!
	— Трябва незабавно да се повикат бомбардировачите ни — каза Халок, чието лице бе придобило цвета на армията, от която бе тръгнал, а именно сухопътните войски.
	— Руснаците вече дадоха заповед и аз направих същото, но трябва вие да потвърдите, че…
	— Какво? Повторете… дума да не става. Защо?
	— Но, господин Президент, вие ясно чухте, че…
	Всички стояха неподвижно и бяха вперили поглед в стрелката, отчитаща часовете.
	Гласът на Ушаков беше остър, сякаш изтърбушен, после той отстъпи място на треперещия глас на преводачката.
	— Господин Президент… Получихме нова научна информация от сайта… Компютърът… _Верижната реакция ще започне автоматично с експлозията на ядрена бомба, станала в произволна точка от света…_
	Президентът все още стоеше изправен пред празния екран.
	— Настройте ми този скапан апарат — каза ядосано той.
	После се съвзе. Останалите го наблюдаваха и той не биваше да остава в тази поза, изправен и вън от себе си. Това бе равносилно на излизане вън от себе си на американския народ.
	Лицето на маршал Крапов едва не изскачаше извън екрана.
	— Повиках нашите самолети… Разпоредете се, господин Президент!
	— Шест минути още — каза Халок. — Потвърдете заповедта за повикването, господин Президент…
	Скарбински едва събра останките от гласа си.
	— Господин Президент, евентуална ядрена експлозия, _в която и да било точка от света_ ще отключи мигновен, но верижен разпад… Компютърът…
	— Не ми говорете повече за компютъра! — изкрещя Президентът. — Ясно ли е? Следващия път трябва да изберете компютър за президент!
	— Не повече от пет минути — спокойно съобщи генерал Халок. — Виждат се на албанския радар.
	— Точно това говореше Матийо от началото — промълви Скарбински. — Речта на Айнщайн от 1944… относно… духовното унищожаване… „метафората от Принстън“…
	— Да размислим — каза Президентът.
	След което спря.
	— Трябва да повикате самолетите си — крещеше Крапов.
	— Ами ако нашият отряд се провали, господин… господин…
	Търсеше точната дума.
	— Крапов! Маршал Крапов! — изрева руснакът.
	— Благодаря. Ами ако отрядът ни пропусне своя шанс, господин Крапов? Какво ще стане, ако се провалят? Албанците ще задействат „прасето си“ и ще се получи същият ефект като при нашата бомбардировка. Нали е така, а?
	— Господин Президент! ГОСПОДИН ПРЕЗИДЕНТ!
	— Само една минута, моля ви. Има и още нещо. Нещо, което изглежда сте забравили. Хората ни носят със себе си ядрена бомба със силата на двайсет мегатона. Като защита. Под закрилата на този „щит“ те всъщност и работят. Ако някой албански редник стреля по тях, ще се предизвика ядрена експлозия и…
	Погледна ги почти подигравателно.
	— Другояче казано, господа стратези, който и да е скапан редник измежду албанците може да ни сведе до състояние на отвратителни същества… ако това вече не е сторено.
	— Три минути и трийсет секунди — съобщи Халок.
	Президентът се усмихваше.
	— Като военен план наистина е забележително — каза той. — Грандиозно. Никога няма да измислят нещо по-добро, и това е обяснимо. Трябва да облечете компютрите си в униформа.
	— Пресичат албанския бряг — каза Халок.
	— Осем души — отговори Президентът. — Осем авантюристи, лишени от вяра и скрупули. Професионални убийци. Всичко е в ръцете им. Не, дори не е в ръцете им. В ръцете е на някой ужасен албански редник. За да стигнем дотук, създадохме най-силната военна машина, известна някога на света. Екипировка, струваща сто и двайсет милиарда… и един-единствен албански редник с пушката си ще…
	Запъти се към кутията за президентски разпореждания и я отвори.
	— Шахматен ход — каза той. — Ези или тура. Успех, Америка!
	Набра кода за повикване на самолетите.
	Седна и изгледа военните. Руските и американските. Моите, твоите, нашите, техните. Всички тези шибани наполеоновци. Без да се забравят учените и техният шибан гений. Не гений липсваше на света, а граници пред гения.
	„Прасето“ не беше вън. То беше вътре. В сърцата и в главите.
	Тази истина бе записана в самото понятие за ядрено оръжие и за натрупването на запаси, способни да унищожат за девет минути човешкия дъх от цялата земя.
	Президентът затвори очи и сведе глава.
	Научният гений известяваше смъртта на демокрацията, защото само гений можеше да контролира гения. Което означаваше, че народите бяха длъжници на един елит.
	Лицата на внуците му изникнаха в съзнанието му.
	Успокоителен знак. Тоталната дехуманизация все още не беше започнала.
	— Самолетите правят завой, господине — съобщи генерал Халок.
	На седмия екран проблесна светкавица и Светият Отец се появи, коленичил, с наведена глава и сключени в молитва ръце.
	Президентът погледна доволно екрана — най-после бяха успели да поправят телевизора.
	Пушка в ръцете на някой загубен албански редник, помисли отново той.
	Хвана телефона и набра семейството си.
	По щастлива случайност попадна на седемгодишния си внук, който отговори на повикването.
	Тогава съветските ръководители и хората, които се намираха в Командната зала в този час на последния шанс, чуха как Президентът на САЩ разговаря с едно седемгодишно дете за пакостите на котарака Скип, който бе откраднал един фунт месо от кухнята.
	Президентът остави слушалката.
	Милото коте, помисли си той. То се катереше по пердетата или върху шкафа и от там хвърляше гневни погледи към хората. Можеше поне да се направи един извод: котките понякога са прави.


>>	XXXI

	6:10.
	Войниците се нареждаха от двете страни на пътя, когато те изникнаха от пещерата, наведени под товара на щита.
	„Сигурно приличахме на водолази, които носеха тъмнозелена мина на гърбовете си, и това бе един смазващ товар“, разказваше Стар в своето резюме. Забелязаха Колек в една открита кола, изправен отпред до шофьора и двама албански генерали на задната седалка. Генерал Кочук даваше разпорежданията си зад една автоматична картечница с мегафон в ръка, а отзад, в един черен Мерцедес седяха маршал Джума, ръководителят на службите за сигурност Ринек и върховният главнокомандващ военните и техническите китайски части, генерал Чен-Ли. В една лимузина, следваща колата на диктатора, те забелязаха всички политически ръководители на страната, чиито лица бяха научили наизуст от тренировките — сред тях видяха министъра на промишлеността Карц и Батк, този на военните работи. Дванайсет офицери напредваха от двете страни на колата с насочени по посока на собствените си войници автомати. Военен прецедент, помисли си Стар. За първи път една саботьорска операция се извършваше под охраната на самия враг.
	Халюцинациите започнаха още щом слязоха на пътя към „прасето“.
	Първо забелязаха, че пътят е осеян с мъртви птици и насекоми. „Виждах дори птици, които падаха, сякаш току-що улучени по време на полет, написа по-късно Литъл в резюмето си, както и милиони пеперуди, насекоми и всякакви животинки, които се разлагаха на земята и достигаха чак до глезените ни. Стопроцентово екологическо бълнуване. Ставащото бе толкова истинско, че се регистрираше от всички сетива — зрението, обонянието, осезанието, дори слуха. Не беше възможно повече да се съмняваш в съществуването на последиците от прословутите емоционални вълни, за които ни бяха предупредили. Психическото замърсяване, предизвикано от отпадъците от горивото на бъдещето, ми беше добре познато, но сега наистина бе трудно да се усъмниш в това, което очите виждаха. Всяко растение около нас бе мъртво или агонизираше. Дърветата бяха оголени, без следа от листа, и все пак нужна бе много по-голяма интелигентност от моята, за да се проумее това смущаващо противоречие: докато непосредствено от скалите и асфалта под краката ни с някаква неустоима напираща сила изникваха цветя, всеки от нас чувстваше странна радост, нещо като еуфорично опиянение, близко до усещането за безсмъртие, сякаш нямаше нищо невъзможно и не съществуваха граници пред човешките действия.“
	Литъл вървеше начело — зад него, от двете му страни, го следваха американецът и Григоров — и тогава чу Стар да се смее.
	— Какво става?
	— Вони — каза американецът. — Не усещате ли?
	— Идва от умрелите птици и насекоми.
	— Не, господине, то вони.
	— От „прасето“ е — изкрещя Литъл. — Нормално е, нали?
	— От това, което е вътре, господине. От самия дъх. Вони отвратително.
	Литъл бе обзет от гняв, подобен на пламенното негодувание на обиден човек. Идваше краят на всичко английско.
	— Съвсем не, господине! — изръмжа той. — Дори и да беше така, причината е в начина, по който е бил преработен дъхът!
	— От самия него е! — обърна му внимание Стар.
	— От _политиката_, господине! — изкрещя Литъл. — Улавяне, концентрация, компресиране, манипулация, експлоатация, скапани мръсници! Обуславяне, смачкване, преработка и всичко останало! За да оцелее, това нещо е принудено да си проправя път през всякакви исторически, идеологически, научни, технологически, икономически лайна, и тогава, явно, когато излиза от тях, то вече е деградирало, погрозняло, опетнено, заразено, прекършено, пълзящо, обезправено… да, точно така, господине, обезправено!
	— Във всеки случай не мирише на роза!
	— Млъкни! — изкрещя Литъл. — Това е заповед!
	Продължиха да напредват под смазващия ги товар.
	— Не ви ли се струва, майоре — попита Стар, който внезапно бе обхванат от неудържимо приповдигнато състояние на духа и се почувства по един особен начин от глава до пети, някак си фантастичен, митологичен, въвлечен в най-възвишените песнопения — не намирате ли, майоре, че с тази ядрена бомба, която толкова тежи на плещите ни, ние прекрасно олицетворяваме цялото човечество, което пърха под същия товар, и все пак смело върви към бъдещето?
	Носът на Литъл недоволно изсвистя няколко пъти.
	— Съвземете се, подполковник! — нареди той. — Знам добре, че всички сме жертва на това велико замърсяване, но подобни думи са недостойни за войник от кариерата!
	— Това нещо пълзи — съобщи Комаров, гледайки с отвращение в краката си. — Паднало е много ниско. Никога не бих си помислил, че може да падне толкова ниско, това странно нещо…
	— Тишина в редиците! — излая Литъл. — Без да богохулствате, господине, не и докато аз командвам! Не пълзи, а лети, и дори много високо, господине! Лети заедно с орлите там, горе! Това, което виждате да пълзи тук, в тази равнина, това са отпадъци! Отпадъци, господине! Остатъци от преработка, господине! Истинското нещо е там, горе, господине, над върховете! При орлите!
	— Овладейте се, майоре! — на свой ред каза Стар подигравателно — подобни думи…
	— Извинете ме, господине! — промърмори почти смирено Литъл. — Това чудо е коварно! Улавя ви в мрежите си и отгоре, и отдолу!
	Тогава дойде ред на Григоров да покаже признаци на еуфоричната интоксикация.
	Руснакът бе обзет от налудничав смях. Майорът извърна глава към него: запита се дали руснакът няма да се свлече на земята, което би направило товара на „щита“ почти непоносим.
	— Знаете ли на какво ми напомня това? — весело викаше Григоров. — Костенурката, която носим върху раменете си и всичките войници, които ни гледат и не вярват на очите си? Напомня ми най-върховния момент от живота ми, когато носеха ковчега на Сталин през Червения площад!
	— Музика — произнесе тогава професор Каплан.
	— _Какво?_ — изквича Литъл.
	— Чувам музика.
	— Обхванат сте от еврейска нервна криза — осведоми го Литъл.
	— Чувам ясно музика, майоре. А вие? Много е красиво.
	— Драги мой, вземете се в ръце — започна да го умолява Литъл обезпокоен. — Ще имаме нужда от вас, там вътре.
	— Какво има, майоре? — намеси се Стар. — Изглеждате уплашен.
	— Този глупак чува небесни хорове — измънка Литъл.
	— Не съм казал това — уточни професор Каплан със спокойствието на човек, който се придържа към фактите. — Никога не съм споменавал за небесни хорове. Само казах, че чувам музика.
	Дъхът пееше.
	И Литъл го чуваше ясно. Бе сигурно, че е така. Музиката идваше от всички страни едновременно.
	— Скапани транзистори — измърмори той.
	— Бах — обяви професор Каплан.
	— Това е оптическа илюзия — потвърди Литъл високопарно.
	— Оптическа ли? — учуди се Стар.
	— Знаете отлично какво имам предвид, глупак такъв! — изръмжа Литъл. — Ефектът на топлината, скалите запяват…
	— Бах ли?
	— Не знам какво пеят и не искам да знам, господине! Това е диверсия, внимавайте, искат да ни вземат ума!
	В доклада си Литъл се опита да подреди нещата: „Безспорно цялата долина беше отровена от отпадъците от горивото на бъдещето. Стигаха ни чак до главите. Ставаше въпрос за същия ефект, който се получи околосвръх генераторите на плутония, което обясняваше налудната «екологическа» реакция на населението по тези места“.
	— Не искам да ви плаша, майоре — каза Стар — но ако вдигнете очи, ще забележите небето на Микеланджело над главите ни. Всички светии са налице!
	— Това се казва да се опиташ да минираш духа на войската, подполковник — излая Литъл. — Не искам да чувам повече негативни настроения в екипа си. Вие сте срам за знамето и за страната си, подполковник. Ще докладвам за това.
	Лицата им се обливаха в пот под електронните противогази, през които се виждаха само очите и ушите.
	Като връх на всичко се случи нещо още по-неприятно.
	Станко, който до този момент изглеждаше по-устойчив на външните влияния от останалите, рязко спря, без да предупреди.
	— Кой е този селянин? — попита той с примрял глас.
	— Какъв селянин? — изхриптя Литъл подозрително.
	Бе твърдо решил да не вижда нищо, дори да е Нейно Величество нашата благосклонна Кралица.
	— Там долу един селянин носи кръст — заекна Станко.
	Тогава Литъл допусна фатална грешка. Погледна и за малко не се задуши.
	— Съвсем обикновен селянин! — заяви той с убедителен глас, но този път беше сигурен, че полудява.
	— Защо мъкне този тежък кръст на раменете си? — поиска да узнае Станко.
	Беше бос, а на главата си имаше трънен венец и вървеше редом с тях, превит под тежестта на огромен кръст, чийто край бе облегнат на рамото му, подобно на ядрената бомба, която те носеха. Кален и окървавен плат покриваше голотата Му и външността Му им бе толкова позната, че Литъл помисли, че се среща със стар приятел от училище.
	Той се стегна. Поредната културна вълна, още едно видение, породено от известния халюциногенен ефект на горивото на бъдещето. Бяха ги предупредили. Музика, поезия, религия, изкуство, музеи, симфонии. Всичко това, ами да. Не беше време да се вайкат обаче.
	— Какво ви притеснява в тази работа? — излая той. Един обикновен албански селянин, който носи кръста си и отива на работа.
	— КАКВО? — изрева Стар.
	— Защо албанският селянин би понесъл кръста си, отивайки на работа? — попита Станко.
	— Ами, да речем, че по тези земи това се прави — промърмори Литъл — липсват им трактори, по всяка вероятност.
	— Носи трънен венец на главата си — отвърна Станко.
	— Какъв венец? Няма венец — успокои го Литъл. — Най-обикновени тръни, нищо друго.
	— Но защо?
	— Местен обичай — изскимтя англичанинът.
	— Майоре — каза спокойно Стар — той плаче.
	— Нищо не мога да направя. Всички имаме проблеми.
	— А кръстът? — настоя Станко.
	— Слушайте, приятелю, тази бомба и без това е достатъчно тежка. Не мога да помагам на албански селянин да носи кръста си натам, накъдето трябва да го носи.
	Той се изправи, гледайки право пред себе си. Стар никога преди не беше виждал толкова възмутен и обиден човек.
	— Господа, да приемем случая за приключен.
	— _Случаят ли_? — изкрещя Станко. — Приключен ли? Давате ли си сметка какво става?
	— Тишина в редиците! Аз командвам тук! Случаят е приключен.
	Случаят обаче не беше приключен.
	Селянинът ги следваше със своя тежък кръст по време на почти целия път, по който се движеха, превити под тежестта на бомбата, като напредваха по посока на „прасето“. Постепенно психиката им започна да свиква с въпросната компания, съобразно процеса на привикване, който винаги се случваше в историята и който водеше до атрофия на чувствителността, така че те вече почти не забелязваха селянина. Шестимата професионалисти се оказаха сами, пъшкайки под смазващия товар, който носеха между два реда войници със стиснати оръжия, които им хвърляха убийствени погледи.
	6:40.
	… „Прасето“ се намираше на не повече от няколкостотин метра и Стар установи, че то никак не прилича на макета, който отлично познаваха, но бе детайлно пресъздадено от скиците на сателитите. „Ще ме възприемете като сантиментален човек, написа той, но идеята на този мръсник Матийо да придаде на разделящото душата от тялото устройство вида на Партенона, на този негов «Супер — Феникс», както той го наричаше, ме изпълваше с такава ярост, което моментално превръщаше професионалната страна на операцията в чисто лична. Чувствах се лично засегнат, сякаш някой се бе изхрачил дълбоко в душата ми. Разбира се, тук пръст имаше изтощението и нервното напрежение, предизвикани от вторичните ефекти на вълните, но идеята, че нашата ядрена дехуманизация трябваше да се извърши в този «Супер — Феникс» с формата на Партенона, който бе люлката на надеждата и на свободата, откъдето нашата цивилизация бе започнала своя възход, ми изглеждаше като цинична и непростима провокация. Когато се приближихме още, видяхме, че халюциногенният характер на това, което ни се привиждаше, с приближаването ни до «прасето» не се различаваше особено от нашите обичайни суперфеникси.“
	Колек, който беше прав в колата и който все пак познаваше из основи модела, предварително проучен от тях, никога по-рано не си бе давал сметка, че Матийо бе направил своята централа за разпад като пълно копие на катедралата в Шартър. Професор Дале в един свой доклад до френското правителство сравняваше предизвиканите от вълните на горивото на бъдещето психически последици от „Супер — Феникса“ с мистичните привидения, предизвикани от мексиканските халюциногенни гъби.
	На всеки сто метра имаше контролни постове и Колек въздъхна с облекчение, когато видя през тях успешно да преминава отрядът, съпровождан от албански офицери, които тичаха напред, проправяйки път на саботьорите. Цялата зона около „прасето“ приличаше на снимките от нацистки концентрационни лагери, обградени с бодлива тел. Някои каптиращи устройства бяха използвани като наблюдателници. Имаше картечници на батерии по дървените платформи. „Най-неприятно впечатление, написа Стар, правеше захранващата система, която бе мрежа от тръби, насочващи горивото на бъдещето към залата за разпад. Тръбите се преплитаха и извиваха, като оставяха усещането за система, приличаща на измъчен човек и покрила цялата долина. Видът им предизвикваше потиснатост, защото те олицетворяваха готическия образ на изтезанието, наложено на мъчениците, което художниците изобразяваха от началото на християнското изкуство.“
	Колек слезе от колата. Моментът не бе подходящ да се поддава на личното си любопитство и на психологически анализи, но все пак той не устоя на желанието да погледне лицето на Имир Джума.
	Сблъска се с пълна непроницаемост. Като изключим сините кръгове под очите, това бе лице, лишено от всякаква емоция за цял живот. Спокойствието, студенината и неумолимият израз, които се излъчваха от него, независимо от това дали бяха маска или не, говореха за индивидуалност, заслужаваща да бъде начело на сила, многократно по-голяма от Албания. Ако някога се бе появил човек, заслужаващ да се разпорежда с ядреното оръжие, то той бе именно албанският водач. Добре, стига толкова, помисли си той. Моментът не е подходящ да му искам автограф.
	Стар за първи път през последните 25 години от професионалната си кариера се чувстваше така добре пазен. Офицерите и подофицерите бяха изградили около тях стена, застанали с лице към собствените си войници, с автомати в ръка и готови да стрелят при най-малкия признак на неподчинение.
	Единственият човек сред албанците, чието изражение издаваше емоция, бе генерал Кочук. С почервеняло лице и очи, налети с кръв, с остатъци от слюнка около устните, той излъчваше омраза от всяка своя пора, и това е успокояващо, си каза Стар с усмивка, да видиш поне един от тях да дава признаци на нещо човешко в себе си.
	Тройка орли кръжаха високо в небето над долината, или може би бяха лешояди, защото е трудно да ги различиш едни от други.


>>	XXXII

	7:05.
	Бяха застанали на входа на „прасето“, а ядреният щит лежеше на земята пред тях. Електронните жици ги свързваха с оръжието сякаш им предстоеше някакво чудовищно преливане на кръв. Бяха заобиколени от войска, наброяваща две хиляди души. В колите висшето албанско командване бе застинало неподвижно — рамене, еполети, гърди, медали, дебели вратове и тържествени лица, излъчващи строгост и безизразност. Прилича на първомайска манифестация, помисли си Стар, докато чакаше Каплан да се откачи от жицата. Двамата влязоха във вътрешността на „прасето“. Според схемата „мозъкът“ се намираше в дъното на тунела вдясно. Пред тях вървяха китайските техници и двама албански офицери. Още щом прекрачи във вътрешността на тунела Стар усети дълбока тъга и чувство на безизходица, което трудно се удържаше. Изпсува ядосан на самия себе си и се опита да се стегне. Бяха взети предпазни мерки срещу особено депресиращото въздействие от отпадъците на мястото на разпада. Очакваше подобно нещо, но не в такава степен. Обхвана го тревога, която премина в истинско отчаяние. Наложи му се да извика цялата си воля, за да се вземе в ръце. Погледна Каплан и разбра, че и той е в подобно състояние. Запасите от гориво на бъдещето около тях бяха в невероятно големи количества. Равняваха се приблизително на осемнайсет месеца посмъртно производство на души от албанския народ. Сто и петдесет хиляди единици дъх или десет пъти повече от обичайния добив на души за петдесет години в Гулаг. Видимо бе, че поради ненаправена имунизация в детството, която трябваше да бъде периодична и по-нататък в живота, психическите последици от такава концентрация бяха трудно поносими. Във всеки елемент на системата се чуваше бързото, равномерно и едва доловимо пулсиране на горивото.
	В края на тунела един албански офицер отвори врата.
	Мей беше седнала на табуретка, с изпъчени напред гърди и неподвижна. Направи им едва забележим знак с ръка, без да кимне с глава.
	— Hello, there! Ехо, насам! — обърна се тя към тях.
	Матийо стоеше прав пред статив с четка в ръка и на Стар му бяха необходими няколко секунди, за да повярва, че този път не е жертва на халюцинации.
	Матийо рисуваше икона.
	Това бе икона на Мей, наивна, несполучлива, но разтърсваща в своята умиляваща неопитност. Около главата й имаше ореол, над който със славянски букви беше изписал „СВЕТА МЕЙ АЛБАНСКА“.
	— Професор Матийо… — започна Каплан.
	Матийо отстъпи крачка назад и погледна със задоволство иконата.
	— Това е най-доброто, което някога съм създал — каза той. — Света Мей Албанска, нашият всеобщ Спасител!
	— Професор Матийо! — опита отново да каже Каплан.
	— Тези шибани ореоли са много трудни за рисуване, нали знаете? — говореше Матийо. — На нищо не приличат, но… почакайте… Мисля, че малко повече златно тук би било… Само един щрих…
	Тя го гледаше с такава предана любов, че ако любовта можеше да държи четка, помисли Стар, иконата би се превърнала в шедьовър.
	— Не мърдай, Мей. Трябва да сложа още малко блясък на ореола…
	— Защо да не мърдам? Нямам ореол, значи, няма никакво значение дали мърдам или не. Мога ли да пуша?
	— Не и докато работя над ореола ти. Я да видим сега. Опитай се да ми помогнеш поне малко.
	— Професор Матийо! — изрева Каплан, като надмогна смайването си. — Допуснали сте грешка!
	Матийо го изгледа, след което се обърна към иконата.
	— Каква грешка? Прекалено много злато ли? Това нещо трябва да излъчва светлина, нали ви е ясно? Какво бихте направили, ако рисувахте ореол?
	— Може ли да престанете да ни ненавиждате поне за няколко секунди, професоре? — попита Стар кротко. — Така е, всички сме измет. От години ни го показвате по всякакъв начин. Но се оказва, че не може да се сложи край на лайното, което сме ние, без да се сложи край на всичко останало. Ако премахнете лайната ще унищожите и красотата, професоре. Няма да има вече икони. Нито златни ореоли. Нито пък любов. По този повод искам да ви кажа, че всички ние, и в пряк и в преносен смисъл, сме свързани с огромна камара ядрени лайна и ако случаен и малко ядосан глупак натисне спусъка…
	— Професор Матийо! — изкрещя Каплан. — Допуснали сте грешка…
	— Кой? Аз ли? Не. Никаква грешка няма.
	— Разпадът на дъха ще предизвиква верижна реакция!
	Матийо бе впечатлен.
	— Били сте целия този път, за да ми цитирате изречения от Библията ли?
	— Свети Матийо — каза внезапно Мей.
	— КАКВО? — каза гневно Каплан.
	— Току-що цитирахте Библията според Свети Матей — обясни му мило Мей.
	На Стар му стана смешно, но от гърлото му излезе само дрезгаво хриптене и той млъкна. Нямаше съмнение, че всички бяха облъчени от концентрационния свят на дъха, който се освобождаваше през всеки елемент на системата, и че бяха в плен на халюцинации и месиански настроения, така добре изследвани в СССР. Нужно бе още да се разбере какъв процент от горивото на бъдещето се намира вътре в системата и какъв е начинът на преработката му при всеки социален модел, било от западен или социалистически тип.
	— Допуснали сте груба грешка, недопустима за учен от вашия ранг! — крещеше Каплан. — За щастие се намесихме навреме! Ако не бяхме го направили, в нас нямаше да остане нищо от онова, което ни прави хора!
	Матийо застана неподвижно. Бе захвърлил четката си.
	— Вижте какво, Каплан, можете ли да ми кажете какво все пак остава в нас „от това, което ни прави хора“, както се изразихте току-що?
	— В този пункт сте малко несправедлив, професоре — намеси се Стар приятелски. — Музеите, нали знаете. Симфониите. В Лондон са платили един милион долара за един Мазачо!
	— Матийо, не съм дошъл, за да слушам метафорите ви! — изкрещя Каплан.
	— Именно това искам да кажа — подхвърли му Матийо. — Ако това е само метафора, тогава можем да се запитаме има ли все още нещо човешко в нас…
	Албанският офицер закрещя. Той сочеше вратата, изригвайки поток от думи.
	Лицето на Каплан придоби землисто бял оттенък, почти като на смъртник.
	— Какво се опитва да ни каже той? — попита Стар.
	— Казва ни да побързаме — преведе му Каплан. — Не гарантира, че някой нервен албански войник няма да реши да…
	Стар бе силно впечатлен.
	— Разбирате ли албански? Откога?
	— Няма нужда да говориш албански, за да разбереш, че…
	Бяха разчели времето, необходимо за операцията по освобождаването, на двайсет и пет минути. Това, което никой не можеше да разчете обаче, бе продължителността на нервната издръжливост на войниците, които ги обграждаха с оръжие в ръка.
	— Побързайте, господа. Кажете каквото искате да ни кажете и да приключваме. Отвън ни чака двайсетмегатонова бомба на разположение на всеки негодник.


	Навън Литъл изучаваше по картата обратния път. Ако не попаднеха на някой фанатик, който би решил да не се подчини на заповедта, не би трябвало да се очаква никакво усложнение. Четирийсетте години режим по „модел“ бяха направили от албанците дисциплиниран народ. Литъл сгъна картата доволен. Всеки можеше да казва каквото си иска, но нямаше друго средство за успеха на една операция, освен дисциплината. За първи път, откакто беше с хората си, той се засмя.
	После го осени една мисъл. Присъствието на място на албанския диктатор бе неочакван късмет. Погали мустака си, наблюдавайки дружелюбно маршала. Нямаше да загубят нищо, ако решеха да се презастраховат малко повече.


	На петдесет метра от тук Колек стоеше изправен в мерцедеса. Държеше в ръка един „Калашников“, който му даде албански офицер. Така се чувстваше по-малко самотен. На задната седалка Имир Джума гледаше право пред себе си. Пълна безучастност. Имаше вид на напълно отсъстващ човек и канадецът усети тръпки да минават по гърба му. Определено не искаше да попадне жив в ръцете на такъв човек. Представи си изтънчените мъчения в някогашната Турция. Явно умора, каза си той. Или културните вълни. Когато обаче Джума внезапно каза няколко думи на един албански офицер, намиращ се наблизо до колата, Колек инстинктивно насочи автомат към гърдите на маршала. Беше напълно безсмислен жест, но застанал лице в лице с тази статуя, Колек изпитваше потребност да покаже превъзходство.
	Офицерът кимна с глава.
	— Мир, мир — каза бързо той на английски.
	После повтори заповедта на Имир по мегафона и войниците оставиха оръжието си на земята.


	Двамата учени разискваха пред черната дъска. Това изясняване се очакваше, дори беше необходимо. Освен това американските и руски учени бяха настоявали то да се проведе. Липсваха елементи в информацията, с която разполагаха.
	— Ето — извика Каплан, подчертавайки с тебешира формулата на Йошимото на дъската. — Това е абсолютна величина и няма да отстъпя от този факт! Приемам насочеността на експлозията с неограничен обсег на действие, това го проверихме — тя наистина е чудесно извлечение от работите на Кастлер върху лазера! Аз пръв признавам този факт, с цялото ми уважение към прекия път, който открихте, но ви напомням, че известна относителна дехуманизация, която може да се изчисли, е вече изкусно заложена в нашата неутронна бомба! Не искам да кажа, че приносът ви не заслужава адмирации, но ако разполагахме предварително с пълномощия, дадени ни от Масачузетския технологичен институт, ние също бихме стигнали до подобни резултати без особени затруднения! Но вие не успяхте да определите и изчислите ефекта на разпространяване, Матийо! Загубихте контрола! Оказахте се напълно неспособен да предвидите и да контролирате процеса! Това тук пред нас е продукт на един самодоволен разум, нещо като изкуство заради самото изкуство, защото, питам ви, за какво може да се употреби едно оръжие, което е годно да се обърне както срещу този, който го използва, така и срещу този, в когото се прицелва? Можете ли да ми обясните какво е мястото на самоунищожението в ядрения арсенал?
	Захвърли тебешира и победоносно скръсти ръце. Косата му беше щръкнала и образуваше ивици по главата му под въздействието на статичния дъх. Стар помисли, че от гледна точка на електричеството Каплан имаше нещо общо с Айнщайн. „В крайна сметка, продължи да пише той, започнах да мисля, че единствената грешка, допусната от Матийо, бе измислянето на «прасето», за да се постигне дехуманизация. И без него се справяхме много добре. «Прасето» бе само едно военно допълнение.“
	Матийо хвана тебешира и дъската се изпълни със символи.
	Няколко минути бяха достатъчни на Каплан, за да се промени напълно. Първоначално бе проследил бягането на символите по дъската, а после погледът му падна върху Матийо. Нищо не бе останало от победоносния вид на Каплан и сега той наблюдаваше колегата си почти примирен, с безгранично възхищение.
	— Виждам — промълви той. — Гениално е. Гениално. Вие всъщност го открихте спонтанно…
	— Преди девет години работната група, наречена „Еразъм“, разпрати доклад до всички големи сили с настояването да се разрушат всички ядрени запаси, като ги предупредиха какво може да стане, ако това не се направи. Никой не им обърна внимание. Тогава… _ние им дадохме нещо много по-силно от силата, много по-разрушително от разрушението и много по-висше от най-висшето…_
	Погледна ръцете си.
	— Да приключваме — каза Стар. — Не разполагаме с цяла вечност… надявам се, че не!


	Екипът от китайски технически лица бе в пълен състав в тунела, заедно с тримата албански офицери, натоварени с мисията да им осигурят условия за спокойна работа. Автоматите им обаче идваха в повече. Никой не мислеше, че саботьорите ще вдигнат във въздуха ядрения щит, и всички наоколо също го знаеха. Истински подарък, помисли си Стар, като хвърли бърз поглед в коридора. Всеки член на отряда носеше на гърдите си диаграма на „прасето“ и поне стотина пъти си бе повтарял всички действия по освобождаването на горивото на бъдещето. От притеснените и изплашени лица на китайците Стар разбра, че китайците са партньор, готов на незабавно решаване на проблема. Щяха да се справят чудесно с работата. „Признавам, че изпитвах приятното чувство на пълно превъзходство“, написа той. За по-сигурно те потвърдиха заповедта за освобождаване, дадена от самия Имир Джума. „Мисля, че ставащото в главата на маршала би помело всичко от лицето на земята, ако го нямаше онзи стар инстинкт за самосъхранение, идващ от дълбоката древност, който се противопоставяше в момента на възможностите за действие, изнамерени от науката.“ Когато се върна, завари двамата учени да спорят. В същото време Матийо изписваше на дъската резултатите от формулата си.
	Тогава Стар забеляза младата жена. Бе застанала на входа на тунела в хаоса от преплетени тръби. Цялата тази усукана и завита навътре в себе си система създаваше усещането за извивка на шия и представляваше объркана и сложна гледка. Равномерният и тежък ритъм на дъха вътре в системата се усещаше ясно.
	Стар почувства, че иска да повърне. Мей бе поставила ръка върху едно захранващо разклонение.
	— Ще се спасите — каза тя.
	Само Бог знаеше кой и кога, но дали това ще стане със или без загуба, единствената възможност, която все още оставаше, се криеше в този поглед, изпълнен с любов.
	— Ела, Света Мей Албанска — каза й Стар. — You’re going home, kid. Отиваш си у дома, момичето ми.


	7:40.
	Чакаха.
	Ядреният щит почиваше на земята между тях. С жиците си, напомнящи лапи на язовец, приличаше на огромно праисторическо насекомо с тъмнозелен цвят, изплувало от първичните тъми към светлината, само за да се остави да бъде убито от нея.
	Хиляди войници с пушки, прибрани при нозе, ги бяха наобиколили, образувайки вериги от омраза.
	Имир Джума седеше в колата си, спряна до пътя, застинал напълно неподвижен и неустрашим, без да погледне и за миг саботьорите на дъха на албанския народ, от чиято непобедима сила те толкова се бояха.
	Ще започнат пак, помисли си Колек, без да изпуска от очи тази статуя, излъчваща твърдост и решителност.
	Да се надяваме, че свободният свят ще построи свое собствено „прасе“, едно „антипрасе“ на „прасето“ тук. Нещо като „разубеждаващо прасето прасе“.
	Избягваше да гледа към небето. Какво ли не ставаше там горе. Странна бъркотия. Приготовления за посрещане. Подсъзнателното, помисли си Колек. Халюциногенните отпадъци на дъха изваждаха от подсъзнанието му неща, които изглежда бе научил още от детската градина. Азбуката, например, от А до Я, сякаш някой там горе искаше да го накара да се върне при изначалните истини и при елементарните понятия на човешката мисъл и съзнание. Колек искаше да им изкрещи, че не е нито учен, нито интелектуалец и че цялата тази идеологическа гадост от начало до край не струва и пукната пара.
	Наведе се през прозореца на колата и повърна.
	От единия до другия край на Долината на орлите всичко бе вдигнато на крак. Издадена бе заповед никой да не мърда, докато не се получи обратното разпореждане. Жителите, които бяха излезли от домовете си, както и работниците, извършващи разни дейности, стояха неподвижно застинали, заели позите в момента на получаването на заповедта, и така приличаха на нещо като живи мъртъвци от Помпей. Литъл ги оприличи на фолклорни състави, помолени да спрат неподвижно в определен момент на танца. Това му припомни заповедта да не се променя нищо и да няма никакво движение в Съветския съюз. Това, което си помисли току-що, му заприлича на тенденциозна и реформаторска мисъл, за която след време можеха да му поискат обяснение. Сигурно бе предизвикана от излизането на дъха, помисли си той.
	— Извинете ме — каза той на Григоров, защото ставаше въпрос за съюзник.
	— За какво ми се извинявате? — учуди се руснакът.
	— За нищо — отвърна Литъл, ядосан на себе си, и съветският човек още повече се учуди.
	Матийо и Мей бяха дошли да заемат местата си сред тях. Беше я хванал за ръка. Мей му се усмихваше с толкова нежност и искреност, които говореха за някаква абсолютна, първична и свещена незаинтересованост към това, което ги заплашваше, и при вида на толкова доверие, на тази глупава и чиста убеденост, Стар бе обзет от почти безнадеждна ревност.
	Бе невъзможно човек да се противопостави на толкова наивна човешка вяра в стремежа й да отхвърли спокойно всичко, което по някакъв начин потвърждаваше обратното, без да се почувства победен от нея, и Стар знаеше, че ако започне да я следва и ако се освободеше от циничната си черупка, никога не би могъл да се спре.
	Той загърби двойката, за да укрепи моралната си жилка, поглеждайки към „прасето“. В този миг чу Матийо да произнася няколко фрази. Първоначално не повярва на ушите си, но явно трябваше да се довери на ставащото пред него.
	Матийо рецитираше стих и в това нямаше никакво съмнение:
P>
	Човешки братя, които идвате след нас,
	не заставайте срещу ни с ледени сърца,
	защото, ако имате милост към нас,
	Бог ще ви възнагради за това.
P$
	Стар трябваше да му удари един юмрук в лицето. Не беше кой знае какво да допринесеш за ядрения Холокост, да, не беше, все още имаше нужда цялата тази история да се обвие в малко поезия. Съвзе се навреме. Както всички тях, и Матийо бе жертва на културните отпадъци.
	Макар да се бяха натъпкали с обезболяващи средства, за да не усещат, нищо не можеше да се направи.
	Дори Комаров се изправи рязко и започна да рецитира стих от Пушкин.
	— Трябва да се измъкваме от тук, и то бързо — каза Стар на майора.
	Англичанинът бе пребледнял. Стар се уплаши. Само Бог знаеше какво ще излезе от устата му.
	— Само още четири минути — заекна Литъл. — Кажете ми, подполковник… Искате ли да чуете монолога на Хамлет? Да бъдеш, или да не бъдеш…
	— Млък! — му нареди Стар. — Или ще ви обявя за ненормален и ще поема командването!
	Пред тях „прасето“ седеше тромаво на дъговидните си лапи, подобно на езически храм, готов да погълне своите жреци, както и всички дарове и тамяна, оставен от поклонниците. Количеството нобелови награди, които бяха раздадени, за да се достигне до тук, бе невероятно.
	Има нещо от стария Вавилон, помисли си Стар.
	— Майоре — извика той, докато Каплан наблюдаваше действията на китайските техници и дойде при тях с доволен вид, завързвайки бомбата за себе си.
	— Какво? — промърмори Литъл.
	— Кой е казал: Да бъде светлина?
	— Ъ-ъ-ъ, ами… това е… Айнщайн — заяви Литъл.
	— Ленин, през 1977-а — потвърди Григоров.
	Литъл се опита да подобри резултата си.
	— Едисон! — излая той. — Този, който е открил електрическата крушка!
	Причу им се шум, приличащ на биене на криле, и вдигнаха глави. Нямаше нищо. Нито ангели, нито животни. Дъхът е, вътре в системата. „Прасето“ бе почти изпразнено от своето гориво на бъдещето. Енергийните нужди на индустриалния свят, икономическото развитие и построяването на социализма щяха да изпаднат в застой.
	— По дяволите, какво ще стане сега? — разтревожи се Станко. — След като се освободи това нещо там… Няма ли да ни помете всички?
	— Много добре го казахте — успокои го Литъл. — Изнесох ви навремето лекция по въпроса. Това нещо се измъква по вертикал. Възходяща сила. Нищо притеснително.
	— А ако някъде се получи засечка? — настоя Станко.
	— Не може да има засечка — обясни му Литъл раздразнено. — Научно потвърдено е.
	— Искам да кажа там във високото, дали не може да… Там горе?
	— Там горе, там горе какво?
	— Ами да… При посрещането, искам да кажа, че… това нещо много е отвратително, вижте. Заразно е. Свинско е. Не е нещо истинско. Все едно, да речем, че им изпращаме там горе кола втора употреба в недобро състояние, вместо да… Нали разбирате?
	— Разбирам — отвърна Литъл, в желанието си да покаже търпимост към това ново избликване на психическа обърканост. — Не знам какво точно ще се случи там горе, ако това нещо се изпорти. Опрощение, предполагам, нещо подобно. Сигурно са подготвени за това. Предполагам, че имат филтри, дезинфектанти, или че могат повторно да обработят нещото. По-добре е да не се месите. Не е наша работа.
	Бяха подготвени освобождаването на такова количество дъх да породи особено силни вълни. Дълго бяха спорили по този въпрос. Каплан смяташе, че неизбежно ще се появят някакви артистични видения, но според него последиците от въздействието щяха да зависят от отделния индивид. Безспорно тук определено значение би изиграло културното ниво на всеки. За него най-голямо значение, а следователно и вероятност да се появи, имаше, ренесансовата живопис и Шагал, за руснаците и югославяните нещо от фолклора, но възможно бе да се появи само ослепителна светлина, в първичното си състояние, защото ставаше въпрос за народен дъх в най-благородния смисъл на думата, все още не така изискан, или, така да се каже, щеше да бъде представен посредством прости, но ярки цветове, каквито се срещат по време на селските празници, защото в основата си ставащото приличаше тъкмо на такъв празник. Що се отнася до Стар, той очакваше облак във формата на гъба, защото, като се има предвид страданията и преживените робства от страна на въпросното нещо, не би липсвала солидна порция грозота.
	Стояха в притеснително очакване, но когато дори слънцето, сякаш ослепяло от човешката светлина, която се издигаше над земята, изчезна в отблясъците, които не идваха от него, в един момент Стар повярва за първи и безспорно за последен път в това, за което не си даваше сметка никое съзнание, никаква карта на света и никаква космогония.
	Те полудяха. Никой от тях впоследствие не успя да каже какво е видял, защото емоционалните вълни бяха толкова мощни, че те загубиха всякакво чувство за реалност, а въздигащата се сила толкова бързо се устремяваше нагоре, че не оставяше след себе си никаква следа от безсмъртие, което превръщаше секундите и миговете в нещо много относително. Стар първи дойде в съзнание или по-скоро, както той си каза по-късно, временно беше загубил зрение и после бе намерил образа и границите на зрението си. За това завръщане към обичайната реалност принос имаше видът на Комаров, който стоеше с вдигнат юмрук, стар отечественофронтовски поздрав, така че Стар никога не разбра дали бе видял жест на самозащита на убеден марксист или, напротив, бе в чест на това, което руснакът бе възприел като зората на социализма.
	Най-малко развълнуван от всички бе Литъл. Цялото му поведение издаваше, че подобни изстъпления имаха неприличен характер в очите на всеки уважаващ себе си англичанин. Затова и не взе никакво участие в споровете им по въпроса и впоследствие стриктно се държеше настрана от всичко, което би могло да има връзка с този „опит за деморализация“ — такава бе единствената му забележка по този повод. Когато Стар го попита какво е видял и усетил, Литъл почеса самодоволно мустака си, но под напора на настоятелното възмущение на останалите той в края на краищата процеди през зъби забележка, която прозвуча толкова арогантно, че ги накара да замръзнат от изненада.
	— Ако добре разбирам, в този Матийо може да се открие зрънце талант.
	Лицето на Имир Джума бе с цвят на пепел. Трябваше да признае, че дълго занапред Партията нямаше да има основание да вярва на военните, които присъстваха на освобождаването на народния дъх и че те безспорно трябва да бъдат подложени на превъзпитание в остатъка от дните им.
	Сферичната глава на „прасето“ бе почерняла, подобно на въглища. Дъхът я беше напуснал и вътре в системата нямаше нищо, като изключим човешкия гений.


>>	XXXIII

	Без много усилия натовариха статуята на Имир Джума в камиона си. Идеята беше на Литъл. Оперативният им план не предвиждаше нищо подобно, но майорът считаше, че командващият операцията се нуждае от пълна свобода на действие. Присъствието на ръководителя на албанската държава редом с тях представляваше сигурна гаранция, много по-сигурна от ядрения „щит“, чийто ефект на въздействие щеше значително да намалее в планините, особено в близост до югославската граница и в селата наоколо. Прилича на гранитен паметник — такова бе впечатлението, което оставяше у Стар последният от великите сталинистки водачи — когото Стар за първи път виждаше отблизо. Не знаеше дали да открива гордост и сила на характера, или просто видът му бе дело на четирийсетгодишното абсолютно управление. Все пак статуята излъчваше сила и би оказала чест на всеки червен площад, на който решеха да я поставят.
	Бомбата лежеше в краката им на дъното на камиона. По всичко личеше, че албанците се придържат стриктно към договореностите. Нито една кола не ги следваше, както се бяха разбрали. Движеха се по първокласен военен път, сред планини, които закриваха слънцето.
	Матийо бе седнал на пейката до младата жена и я беше прегърнал. Мей бе облегнала главата си на рамото му. Приличаха на всички влюбени по света, които бяха избрали личното си щастие, забравяйки останалия свят.
	— Какво, напускаме ли, господин професор? — попита Стар, в чиито думи се долавяше повече агресивност и неприязън, отколкото ирония, защото винаги е неловко за закоравял професионалист като него да се почувства огорчен и почти завиждаш при вида на това, което си мислеше, че веднъж завинаги е прогонил от живота си.
	— Защо?
	— Имате щастлив вид. А какво ще стане със света?
	— Не мисля, че ще преживее дълго, не и докато някой не реши да сложи предпазен колан на това нещо.
	Литъл се наведе и си сложи предпазния колан, мърморейки извинения, сякаш беше ученик, забравил да напише домашното си.
	Стар прецени, че е дошло време да се повеселят и да разведрят атмосферата.
	— Е, момчета, опитахме, не може да се отрече — подхвърли той. — Направихме каквото можахме. Няма да е наша вината, ако нещата се изпортят…
	Всички се обърнаха към американеца и подозрителният поглед на Литъл бавно се насочи към него.
	— Какво искате да кажете всъщност с тази забележка? — попита той с носов и раздразнен глас.
	Стар повдигна рамене и не отговори нищо.
	Матийо бе този, който се зае със задачата да им преведе казаното.
	— Мисля, че знам какво искаше да каже вашият събрат по оръжие, господа. Битката, която водихте, е смело поражение, макар че, като се има предвид състоянието на нещата, вие вече не сте в състояние да си дадете сметка за… Бомбата отдавна избухна и това бе в Хирошима, където се извърши процесът на дехуманизация, а същността на това явление явно е, че вече не притежаваме психическите, етическите и духовните качества, които да ни позволят да си даваме сметка за нещата.
	Шегата се стори много приятна на всички, освен на Литъл, който изглеждаше погнусен от това, което в неговите очи приличаше на интелектуално отклонение, на отклонение на французин на всичкото отгоре.
	Станко обаче намери точния отговор и останалите го посрещнаха с весел смях.
	— Заблуждавате се, приятелю! — подхвърли му той. — Достатъчно е да погледна двама ви, това красиво момиче и вас, за да разбера, че успешно сме спасили това, което дойдохме да спасим, и че все още сме човешки същества, човешки, доколкото е възможно да се постъпва по човешки! А що се отнася до героичния и свръхчовешки подвиг — да останеш човек към и въпреки всичко — заслужаваме награда и специален медал, който да компенсира нашата изключителна смелост и подвига, който извършихме!
	— Остава само един въпрос: още колко пъти цивилизацията може да бъде спасена така, че все още да заслужава да бъде наречена цивилизация? — попита Стар.
	— Достатъчно! — кресна Литъл. — Тук не ви е зала! Имаме _сериозни_ проблеми за разрешаване!
	— Знаете ли какво, другари? — обяви Комаров. — Не може да се върви към мир, освен като се отстъпва!
	— Млъкнете, по дяволите! — изрева Литъл с най-чистия си простонароден акцент на сержант, който би могъл да излезе от устата му. Край с отрицателните думи! Само още една дума, и ще ви оставя в устата на лъва!
	Григоров караше, после Литъл взе волана на шкодата.
	Каплан стоеше намусен в един ъгъл на камиона. Нещо го беше разочаровало и потиснало и Стар си помисли, че знае какво е то — бяха му отнели неговата минута на победител. Матийо в крайна сметка не беше сгрешил…
	Нямаше и следа от войници по пътя. Албанците спазваха договорката. Стар хвърли признателен поглед към Имир — нека Бог бъде използван в името на култа към личността!
	Каптиращите устройства, свързани с централата, се редяха от двете им страни в подножието на планината. Вече бяха лишени от фосфоресциращия си блясък.
	— Сякаш са спрели електричеството — отбеляза студено Литъл.
	— Електричеството, ами да — промърмори Стар. — Заслужавате награда за арогантност поради умението ви да омаловажавате нещата, майоре. Всъщност, ако започнат да зареждат ще са им нужни две години, за да напълнят отново резервоарите! Между другото, предполагам, че нашите учени ще изнамерят начин да се затворят подобни реактори, или нещо по-добро като решение. Това, което цивилизациите все още не са постигнали, е използването на опитни площадки на други планети, за да се ограничат щетите!
	— Тишина в редиците! — нареди Литъл. — Може би не си давате сметка, но всяка ваша дума потвърждава, че все още сте под влияние на деморализиращия ефект на вълните!
	Орлите кръжаха над тях и в разгара на победата те се радваха на възможността да докоснат равните на себе си.
	— Орли! — каза Стар.
	Станко вдигна очи.
	— Лешояди.
	— Питам се какво ли стана с онова прекрасно албанче — промълви замечтано Литъл.
	— Седнал е в някоя кръчма и се тъпче с чесън — отвърна Колек.
	— Не — отвърна Станко. — Отиде да съобщи истината на албанския народ, в низината. Някъде там долу е, обикаля от село в село и им говори истината. Познавам албанците. Те са горд и смел народ. Дъхът им е много качествен, той е много способен да се съпротивлява. Най-добрият! Планинци, нали знаете…
	В далечината отекна пукота на автомат. Пътят вървеше нагоре, извивайки по склона на планината и заобикаляйки село Берц, като се устремяваше на запад от долината. Учебна стрелба, вероятно, си каза Стар.
	— Не е учебна стрелба — каза Григоров ядосано, сякаш бе прочел мисълта му.
	— Учебни разстрели, тогава — отбеляза Стар през зъби. — Ами да, само Камбоджа ни липсва.
	Пукотът на автомата се предаваше из цялата планина като продължително ехо от залпове.
	Стар спря камиона.
	Село Берц се намираше точно над тях. Беше последното село от низината.
	Литъл извади бинокъла си.
	— Малкият удържа на думата си — наперено заяви той.
	В дъното на планината се виждаха хора, които се изтегляха от каптиращите устройства, които бяха навсякъде около тях. Опитваха се да достигнат прословутата дистанция от седемдесет и пет метра между себе си и стълбовете на устройствата за улавяне на дъха.
	Не може да е вярно, помисли си Стар, със затворени очи. Това са халюцинации и заразителното и деградиращо въздействие на вълните. Няма нищо действително. Бълнуване на едно изкривено и отровено въображение. Нищо от това не е вярно. Нито гетото на Варшава, нито Катин, Бабий Яр, Будапеща, Прага, Орадур, Лидице, Ян Палах, Виетнам, Берлинската стена. Измишльотини.
	— Сигурно са опитали да вдигнат във въздуха каптажите и… — заекна Григоров.
	Стар изгледа Имир Джума. Сталинистката статуя даваше признаци на връщане към живота. Погледът блестеше, изпълнен с ненавист.
	— Не познахте — каза той. — Западна пропаганда. Това са агенти провокатори като вас, опитали се да извършат саботажна акция и които народът залови. Лъжи. Клевета, последните капки от отровата, пръскана от капиталистическите езици…
	— Но защо? — въздъхна Каплан. — За какво е нужно това изтребление?
	— Чухте го, нали? — отговори му Стар. — Това е западна пропаганда. Не беше откос от автомат, а откоси от западна пропаганда, която отравя духа на народа.
	— Боже господи! — промълви Каплан.
	— И това е западна пропаганда! — съобщи му Стар.
	— Вижте какво, струва ми се, че маршалът има право. Тези изстрели също са халюциногенни видения, породени от горивото. Впрочем, тези от хората, които живеят тук и които повярват на историята за улавянето и освобождаването на дъха, просто ще бъдат затворени в психиатрични заведения!
	— Протестирам! — извика Комаров. — Това е антисъветско изказване!
	— Не искам подобни спорове между съюзници в екипа ми! — увери ги Литъл. — Майор Комаров, приемете извиненията ми за обидите от страна на един от подчинените ми. Явно все още е под въздействието на деморализаторските влияния на енергията. СССР е страна, където царува свободата. Същото се отнася и за САЩ. И за всички страни, които имат хора в екипа ми. Ако Китай или Албания бяха на наша страна, това също щяха да са страни, в които процъфтява свободата. Свободата процъфтява във всички тези скапани страни, и това ще е така поне докато аз заемам този пост. Професор Матийо, как сте?
	— Да — каза Матийо изненадан. — Защо?
	— Защото може би все още имаме нужда от вас — изрева Литъл, вън от себе си. — Дали сме допуснали грешка? Дали е трябвало да оставим тази мръсотия да бъде обезвредена? В качеството ми на офицер и джентълмен нямам чувството, че заслужаваме нещо повече!
	Долината се бе смълчала.
	Литъл подкара камиона.


>>	XXXIV

	Оставаха около десетина километра.
	Планините бяха вече далеч зад тях и правата линия на пътя пресичаше самотните скали от платото на Кинджал. Единствените знаци за човешко присъствие бяха каптажите, които доставяха енергия на предните военни постове и по посока на кариерите на Арц. Но и тук енергията беше прекъсната и празните разклонения бяха в тъмносивия цвят на неживата материя.
	Колек и Станко стояха изправени в камиона и наблюдаваха платото, макар че присъствието на заложника правеше въздушната атака почти невъзможна. И двамата руснаци държаха под прицел Имир Джума. „В името на доверието, написа Стар, руснаците малко преиграваха с мелодраматичното си държане, но е вярно, че в тези решаващи моменти преди приближаването на югославската граница съдбата ни зависеше единствено от личната философия на Имир Джума по повод на живота и смъртта… Днес трябва да признаем, че определено подценихме както самия човек, така и албанския национален характер.“
	На първо място по важност беше пренасянето на ядрения щит от другата страна на границата. Указанията им по този повод бяха приблизителни — да оставят зад себе си този убедителен аргумент, в очите на общественото мнение означаваше да извършат „етическо самоубийство“.
	Договорката с албанците включваше отворена част от границата и изтегляне на всички военни части наоколо. Изпратено бе подразделение на Службата за сигурност като сигнална част, за да разчисти пътищата и да изчака освобождаването на Джума.
	Литъл погледна към часовника си — оставаха пет минути, и цялата операция щеше да е част от миналото. Имаше опит с тези най-напрегнати минути от една операция, когато нервите бяха изопнати до крайност. За първи път от началото на пътуването той започна да усеща тялото си — ръцете му бяха вкопчени във волана, гърлото му бе пресъхнало, усещаше мускулно напрежение в раменете и врата, а дишането му беше ускорено…
	Матийо бе положил глава върху коленете на младата жена, която леко докосваше косите му. Стар прие този ексхибиционистки жест почти като провокация, като се има предвид начина, по който двойката търсеше спасение в този изкривен сантиментализъм, сякаш в това се криеше отговор на всичко, някакъв живителен избор на непобедимост и надежда. Стар се ядоса на самия себе си, защото когато един мъж на четирийсет и пет години все още намира сили да наблюдава любовта с ирония, така издава силното си неудовлетворение от живота и една тайна носталгия, от която си мислеше, че се е излекувал отдавна. Мей се надвеси над французина с майчинска нежност. Косите й окъпаха лицето на този Атлас, който бе решил да поеме целия товар на света. „Струваше ми се, че ще подаде гърдата си и той ще я засмуче“, написа Стар, но задраска това изречение в последния вариант на доклада си, защото в него разпозна някакво желание, което му се стори малко съвместимо с безупречната му военна кариера. Чистата вечност на тази емоционално долнопробна история, която се развиваше пред очите му, го накара да направи гримаса на отвращение. Обърна се, усещайки някакъв язвителен пристъп от тъга — има известни първични баналности, които не са предназначени за погледа на самотниците.
	— Мисля, че този път ще успея — промълви Матийо. — Ще успея да опровергая. Ще обясня нещата по съвсем друг начин…
	— Какво, Марк?
	— Ти.
	Стар затвори очи.
	Цялата тази сладникава каша, тези песнопения пред лицето на ядрената бомба, която беше едно миниатюрно произведение с перфектен замисъл — един шедьовър на мисълта и на техниката — тази каша представляваше обида спрямо човешкия гений.
	— Какво смешно намирате, подполковник? — попита Григоров.
	— Аз съм смешен — отвърна Стар.
	Вече се виждаше граничният пост с червеното албанско знаме, което се развяваше, забито в бетонна площадка, осеяна с амбразури.
	Литъл забави ход и отново взе бинокъла си. Два отряда от войници бяха разположени по средата на пътя, но се оттеглиха още щом забелязаха камиона, и се подредиха отстрани на пътя с оръжие, поставено при нозе.
	Офицерът, който ги командваше, се бе отместил настрана и оръжието му също беше свалено на земята до него.
	По-напред откъм югославската страна бариерата беше вдигната. Виждаха се шест танка и хеликоптер. Други блиндирани коли бяха спрени до пътя и в първата кола той разпозна Попович. Няколкостотин войника бяха разположени на мястото.
	Оставаха им около двеста метра.
	— Добре, хайде да потегляме — каза Литъл.
	Натисна газта.
	Моторът изведнъж спря. Върху бордното табло имаше два бутона — бял и черен. Литъл натисна белия бутон, който се намираше от дясната му страна — този на впръскващото устройство.
	Изведнъж около капака се появи бяла светлина, моторът завибрира и спря.
	— За бога — възкликна Литъл. — Тече горивото. Скапано гориво.
	Огледа се наоколо.
	— Няма ли начин да заредим оттук?
	— Не — каза Каплан. — Каптажите са празни. Няма енергия.
	Литъл се бе обърнал по посока на кулите.
	— Може би е останало мъничко в един от тези.
	— Погледнете цвета — каза Каплан. — Не са били захранвани.
	— Ще се наложи да повървим — каза англичанинът. — Не е страшно… Завържете се за щита, господа…
	Стар се наведе и свали предпазния колан.
	— Отлично — каза англичанинът. — Старата мила костенурка е готова. Внимание при свалянето. Слизам.
	Обърна се назад към Имир Джума.
	— Няма да е зле да им поговорите, господине. Кажете им да ни осигурят някакъв транспорт. Или може би предпочитате да ни помогнете в пренасянето на… на това… нещо… мисля, че ще е малко унизително за вас пред очите на войниците ви и на югославяните…
	Станко подаде мегафона на маршала. „Причината за тази грешка, щеше да запише после в доклада си Литъл, се криеше в непознаването на тази страна, на историята й и в свирепия национален характер, или, ако трябва да употребя един днешен речник, не познавахме качествата на албанския дъх. В дадения случай нещо, което би могло да има много по-страшни последици, е, че лекомислено бяхме подценили качеството на личния дъх на маршал Джума. Никой от нас не се бе замислял сериозно какво можеше да премине през главата му. Беше се оказал безсилен и принуден да приеме условията ни в низината, за да избегне унищожаването на страната си. Той обаче би сметнал за свой неуспех операция, при която се стигнеше до разрушаването на някаква част от Югославия, което би се случило, ако бомбата експлодираше на мястото, на което се намирахме в момента. Тази вероятност не го притесняваше никак. Бе схванал отлично ситуацията: ядреният щит бе станал вече ненужен и той, Имир Джума, «последният от първите», считано от смъртта на Сталин и на Мао, сега бе нашата единствена защита. Явно това бе нещо, което собствената му гордост отказваше да приеме.“
	Маршалът спокойно пое мегафона от ръцете на Станко и произнесе няколко думи с кротък глас. После вдигна глава, обърна се към враговете си и цялата му гордост, решителност и омраза се стопиха, и той заприлича на човек, изправен пред ешафода, на когото са дали привилегията да ръководи собствената си екзекуция.
	Войници наизскачаха по пътя, застанаха пред камиона и откриха огън.
	— Чакайте, момчета! — крещеше Литъл, тъй като автоматите на отряда му затрещяха зад него. — Това е загуба на гориво, те са твърде далеч! Оставете ги да се приближат достатъчно близко, за да заредим!
	Войниците се бяха приближили, но бяха на около стотина метра от камиона. Искаше да се приближат колкото може повече до каптажа на камиона — устройството, което улавяше дъха. Да са на по-малко от петдесет метра. Нямаше доверие в качеството на местното производство. Беше готов да се обзаложи, че енергийният колектор на мотора нямаше силата на нормалното улавяне от сто метра.
	— Прилепете се зад скалите… Хайде, бързо! Внимавайте, отвържете се!… Оставете ги да се приближат още! Резервоарът е празен, трябва да го напълним, за бога!
	Стар и Григоров вече бяха скочили на земята и тичаха, превити на две, към скалите. Руснакът бе улучен и се свлече по средата на пътя между камиона и една кула каптаж. Стар се хвърли по корем до него.
	— Сериозно ли е? — попита той, без да го поглежда.
	— Плохо… — промълви едва руснакът. — Лошо…
	Албанците напредваха бавно в две редици по посока на камиона, без да спират да стрелят.
	Джума стоеше изправен, с лице към тях и скръстени ръце.
	Литъл свали бинокъла си, който му пречеше да прецени разстоянието. С просто око трябваше да е около шейсет метра. Искаше ги на петдесет метра. Дори и за едно местно производство това бе достатъчно.
	— Огън! — викаше той.
	Колек и Станко се бяха прилепили отляво на пътя и автоматите им „Спат“ стреляха. Огънят от автомата на Стар идваше от дясно.
	Трима войници почти едновременно се свлякоха на земята.
	Моторът на камиона незабавно заработи.
	Албанците тичаха да се прислонят зад скалите, но Стар успя на два пъти да зареди. Имаше и излишък.
	— Пише ли нещо по този повод в Женевската конвенция? — полюбопитства Станко, докато пълзеше към камиона. — Искам да кажа за горивото на бъдещето и законите за войната във време на мир?
	— Абсолютно нищо — успокои го Колек. — Законите на войната са приложими единствено по време на война. По време на мир всичко може.
	Моторът боботеше равномерно, но още щом Литъл натисна бялото копче на впръсквача, отново се появи бяла светлина и моторът угасна.
	— Що за скапано албанско гориво! — изръмжа Литъл. — Изпарява се, по дяволите!
	— Не е горивото, майоре! — извика Каплан. — Не познавате колата. Бъркате ръчката! Не инжекционната ръчка е виновна, а освобождаващият лост командва изтичането! Какви коли сте карали през живота си, изкопаемо такова!
	Литъл измънка няколко извинения с обиден и смутен вид. Стана и постави на рамо своя „Спат“ в търсене на храна за резервоара. Албанците обаче бяха добре прикрити зад скалите. Майорът се обърна към Имир Джума. Погледите им се кръстосаха.
	Комаров вече бе опрял дулото на автомата си в тила на маршала.
	— Не още — каза Литъл.
	Искаше да запази тази последна възможност за в краен случай.
	Стар пълзеше към камиона, като помагаше на руския си другар.
	Григоров умираше. Очите му бяха приковани в сивия стълб на най-близкия каптаж, намиращ се на шейсет метра от тук. Не говореше, но очите му бяха широко отворени, застинали в някакво изражение на ужас. Нямаше никакво желание да даде скромния си енергиен принос на това скапано албанско нещо. Явно в съзнанието му изразът „Пролетарии от всички страни, съединявайте се!“ имаше граници. Стар започна да го влачи надалеч от обсега на кулата и по-близо до камиона.
	— Благодаря ти, Джон — промълви руснакът. — Ти ми спаси… Ти спаси моя… не знам какво ми спаси…
	Усмихна се.
	— … но ти го спаси. Благодаря ти.
	— За нищо — каза Стар.
	— О, ако…
	Кръв бликна от устата му и той издъхна.
	Стар усети слабо морално смущение, което бързо премина.
	Не бе направил опит да спаси руснака от каптиращото устройство на кулата.
	Бе пробвал да го изтика по-близо до това на камиона, за да може моторът да заработи.
	Ставаше въпрос просто да се зареди машината.
	Дъхът на Григоров обаче се бе измъкнал много бързо и те загубиха още един шанс за спасение.
	Литъл им хвърли раздразнен поглед и се изправи хладнокръвно сред куршумите.
	— Подполковник Стар! — изрева той. — Застанете на волана. Поверявам ви командването. Заемам се аз лично да напълня проклетия резервоар, господине!
	Стар, който се опитваше да се засили, за да скочи в камиона, изчака майорът, както сам беше заявил, да напълни резервоара. „Този кучи син си изпросваше възхищение, трябваше да сподели той по-късно, след втора бутилка сливовица, изпита в Генералния щаб в Белград. Беше ни обещал до последно да остане верен на традиционните разбирания за офицер и джентълмен на Нейно Величество, каквито роли беше поел върху себе си, той искаше от нас да вярваме, че наистина ги олицетворява, и удържа на думата си. Изчаквах той да напълни резервоара, и едновременно се почувствах впечатлен и възмутен, разкъсван между ненавистта си на войник от кариерата към този позьор, и възхищението, което предизвикваше у мен толкова искрена преданост на един неуспешен шут в роля, която той си беше избрал да играе. Когато един човек е готов да се жертва в името на някакво клише, това е краят на клишетата и началото на автентичността. За много кратко време и за собствена сметка той съживи Британската империя от пепелта. «Хайде, господине! — каза му той — винаги ще има една Англия!»“
	Стар почти чуваше звука от гайдите.
	Литъл стоеше изправен в очакване някой куршум да го повали.
	— Жалки стрелци са тези момчета. Poor show. Bloody awful*.
	[* Жалко изпълнение. Шибаняшко (англ.). — Б.пр.]
	Облак прах се надигаше над равнината — албанската армия в пълен състав поемаше в тяхната посока.
	Стар скочи в камиона. Не им оставаше нищо друго, освен едно. В противен случай… — присъда за петимата заловени саботьори, публичното им признание и една бомба от двайсет мегатона в миниатюрни размери в ръцете на албанците.
	Станко си помисли същото като него. Той насочи оръжието си по посока на електронния капан.
	После направи знак на Джума.
	— Отстъпете назад няколко сантиметра, маршале — каза му с подигравателен тон. — Рискувате да оглушеете…
	Никой от тях не гледаше към Матийо, но разбраха, че е улучен, когато момичето започна да вие. Тя не би викала с толкова сърцераздирателен глас, ако самата тя бе улучена.
	Държеше го в ръцете си.
	— Любов моя, любов моя!
	Прекрасен френски акцент, помисли си Стар в пристъп на отчаян самозащитен рефлекс!
	Тя се опитваше да го спаси. Защото ако една целувка можеше да спаси един мъж, този мръсник би станал безсмъртен.
	Лицето на Матийо едва се виждаше, скрито под целия този поток от коси.
	— Ще ми липсваш, малката ми — каза й той.
	Гласът бе все още силен. Стар обаче забеляза мястото, където куршумът бе проникнал. Момчето беше свършено. С малко повече късмет можеха да потеглят. Комаров се наведе и остана така, втренчен в индикатора за гориво.
	Стояха в очакване. Имир Джума бе слязъл от колата и стоеше по средата на пътя.
	Иска ни живи, помисли си Колек.
	Станко насочи автомата си към Имир.
	— Трябва да произнесете само една дума, майоре! — изрева той. — От хубавата енергия! Най-добрата възможна!
	Забеляза, че всички погледи са приковани в Матийо.
	Последната следа от живот по лицето на французина бе една усмивка.
	— Света Мей Албанска — пророни той.
	Опита се да протегне ръка, сякаш за да докосне лицето на младата жена, но ръката му се отпусна и моторът на камиона проработи.
	Литъл потегли с пълна скорост.
	Албанците отново бяха започнали да стрелят.
	Стар хвърли поглед зад себе си. Никога не бе виждал подобно отчаяние.
	— Спрете! — виеше тя. — Спрете! Оставете го да излезе!
	Стар не можеше да понася повече тръскането на камиона. Вече изобщо не се притесняваше от куршумите. Изглежда бе улучен на няколко места, защото кръвта се стичаше по цялата му лява ръка, но той не усещаше никаква физическа болка.
	— Спрете! Оставете го да излезе! Освободете го!
	Стар от цялата си душа искаше да бъде на мястото на бедния човечец. Но това хрумване бе просто пристъп на нервно изтощение.
	Намери сили все пак да се обърне по посока на Мей и една-единствена дума бе способна да определи изражението, което прочете върху лицето й, и тази дума беше „Победа!“.
	Куршумът изглежда я улучи съвсем близо до сърцето. Изправи се за секунди в целия си ръст на високо американско момиче, с развети от вятъра коси, усмихната победоносно — после безжизненото й тяло се свлече върху това на Матийо.
	Каплан зарида. Тогава се случи нещо странно, което не съдържаше нищо научно и по-скоро напомняше на Аушвиц. Той започна да пее El Maleh Rachanim, еврейската молитва за мъртвите. Завръщане към корените, помисли Стар, който губеше кръвта си, изтичаща върху ядрения щит.
	Движеха се с пълна скорост още няколко секунди до линията на югославските войници, които стояха по пътя.
	Литъл бавно спря камиона.
	Скочиха на земята и наобиколиха мотора.
	Никой от тях не беше погледнал към телата.
	Всички наблюдаваха капака на камиона.
	— Хайде, някой да го направи! — произнесе със сломен глас Литъл.
	— Това е заповед за освобождаване… Ръката ми е загубена!
	Стар бе този, който даде заповедта.
	Светлината, която се появи, не бе по-силна от сто хиляди слънца и не дължеше нищо на човешкия гений, но на тези, които бяха погубени, тя даваше последен шанс.
