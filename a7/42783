	Черния ефрейтор все се бъзикаше, че на Пацо тумбакът изпреварва снагата му, понеже като вечен арестант почти не носи колан, който да го пристяга. Но Пацо беше блага душа и не се връзваше. Едричък във всичките три измерения на пространството, от него струеше солидността на високотонажен багер. Общо взето това изглежда и да беше назначението му в армията, защото Пацо наистина прекарваше повечето време от войнишката си служба с арестантската лопата. Често го хващаха я с бутилка, я в друга грешка, а той не си даваше труда ни да се крие, ни да отрича.
	Обаче с друг един адет Пацо караше началството направо да си гризе петлиците от отчаяние. От сержанта до полковника, който и да се обърнеше към него, Пацо ни заставаше мирно, ни се представяше с бодър тон, само накланяше глава, усмихваше се приятелски и отвръщаше „кажи, бате“. Службашите от офицерския състав отначало вилнееха и се пенявеха, но нищо не помагаше: Пацо не четеше устава, не си лъскаше обувките, не закопчаваше куртката си, нито отдаваше чест. Е, как да не го вкараш в ареста такъв.
	Особено лейтенант Вълчев от свръзките яко го беше взел на мушка. Той си падаше злоба и натегач, та дежурствата му караха всички да се втрисат още на развода. Не подминаваше сгода да окошари някого и с амбиция поддържаше реномето си на „оса №1“ в полка. А когато през лятото на лагера тръгнаха да прекарват нови телефонни кабели и трябваше да се копаят канали, Пацо се оказваше арестант още преди закуска. Без да се сърди, той носеше съдбата си с усмивката и олимпийското спокойствие на закоравяла флегма.

	* * *

	Вечерта Вълчев сдаде дежурството и хукна към близката кръчма, където вече запиваха другите младши офицери. В бързината съвсем забрави да освободи Пацо, а в стремежа си да настигне по чашки другите определено се увлече. Така на връщане в лагера, въпреки изгрялата луна, се препъна и за малко не се отърколи в прясно изкопания ров.
	— Пацов! — с генералски тон се провикна той.
	— Кажи, бате — обади се Пацо, който на няколко крачки пушеше седнал на катушката*.
	[* катушка: макара за комуникационен кабел от военна техника (от руски)]
	— Т’ва тука да го закопаеш, да не се спъвам, ясно ли е!
	Арестантът беше свикнал на какви ли не дивотии, но тука нещо не схващаше.
	— Еми нали днеска го изкопах, както каза, бе бате…
	— Чуваш ли к’во ти разпра’ям, бе — прекъсна го Вълчев с натежал език. — Не ми се обяснявай като ученичка, ами почвай да запълваш дупката! До утре сутринта да си свършил!
	След което направи кръгом и с несигурна походка се запъти да се трупяса в палатката си. Пацо допуши цигарата и си плю на ръцете.
	На сутринта някой сякаш беше отворил ковачница в главата на лейтенанта Вълчев. Слепоочията му болезнено пулсираха, а езика си усещаше като непрана кашишка партенка. Мамка им и кабели, като едното нищо днес можеше да мине и командирът на полка. Вълчев се изправи с мъка, плисна няколко капки от манерката на посивялото лице и се заоблича. Излязъл навън, той дълго мижа пред яркото слънце, пое дълбоко дъх, озърна се с мътен поглед и се вцепени.
	— Редник Пацо-ов! — развика се лейтенантът. Чуковете в слепоочията тутакси му напомниха, че в това му състояние е разумно да сниши тона. — Извикай веднага Пацов, ама на бегом — прошепна той на стоящия наблизо войник и онзи отпраши.
	След цяла вечност тумбакът на Пацо се появи яваш-яваш иззад ъгъла на столовата, следван от самия Пацо и неразделната му лопата. Той заби инструмента в рохкавия насип, направи още една крачка напред и благо се ухили:
	— Кажи, бате.
	— Какво е това тука, бе? — изстена лейтенантът и посочи запълнения ров.
	Пръснатата из хълма рота наостри уши, по-отдалечените се присламчиха. Пацо вдигна рамене и мълчаливо се усмихна. И идея си нямаше какво искат да чуят от него.
	— Отговаряй, като те питам, защо е запълнен каналът, бе? — отчаяно се опитваше да изясни ситуацията Вълчев. Краката му взеха да треперят и той се опря на катушката.
	— Еми нали вчера ми каза да го запълня, бе бате — с неразбираща усмивка примига Пацо.
	— Кой? Аз? — лейтенантът се смая от безкрайната наглост. Не че не беше свикнал да го лъжат, но това минаваше всякакви граници. — Как ще ти казвам да запълваш каналите, бе, кретен такъв. Ти акъл имаш ли бе, говедо с говедо? До 9 часа да си изчистил цялата пръст, иначе ще те вкарам в дисципа, селяндур смотан, малоум…
	На последната дума запецна, понеже го лъхна нещо несвойствено: в очите на Пацо лумнаха мръсни демонски пламъчета. Мазолестата му дясна тръгна да гребе въздуха отзад, докато докопа това, което търсеше — полирания от стотици арестантски часове сап на лопатата.
	— Аз ше ти…! — изсъска демонът, вселил се в гърлото на Пацо.
	Махмурлясалият мозък на лейтенанта все още не обхващаше метаморфозата, но животоспасяващите му рефлекси сработиха навреме. Глезените подобно освободена от фуражка пружина го изхвърлиха на крака и взеха летящ старт. След миг голият хълм заприлича на стадион по време на републикански полуфинал. Пръв надолу по склона със завидно ускорение се носеше осата №1 на полка, следван по петите от мощния тумбак на Пацо, самият Пацо и високо над него лопатата, въртяща се в ръката му като перка на боен хеликоптер.
	И петдесет гърла наскачала рота, ревяща от възторг:
	— Убий го, Пацо!
	— Смели го!
	— Кръв, кайма и кюфтета да има!
	— Направи го на гъз!
	— Че той си е такъв, бе, от момченце си е такъв — цвилеше Черния ефрейтор, просълзен от смях.
	А под хълма, на завоя, току-що слезлият от газката полковник си бършеше изумен очилата, обръщайки се към застаналия до него капитан:
	— Защо ми се струва, че тази рота днес по програма нямаше тактически занятия?
