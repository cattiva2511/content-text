	[* _Източник:_ More Jataka Tales. Retold by Ellen C. Babbit. Ellsworth Young, illustrator. New York, London: D. Appleton-Century Co., 1922.
	Джатаки (мн.ч. от _джатака_) — древноиндийски притчи за земните превъплъщения на Буда в човешка и животинска форма. — Б.пр.]

	Имало някога двама търговци, които били големи приятели. Единият от тях живеел в малко село, а другият — в близкия голям град.
	Един ден селският търговец занесъл своя плуг в големия град да го поправят. После го оставил при търговеца, който живеел там. След известно време градският търговец продал плуга и задържал парите.
	Когато търговецът от селото дошъл да си вземе плуга, градският търговец казал:
	— Мишките изядоха твоя плуг.
	— Чудна работа! Как може мишки да ядат такова нещо? — казал селският търговец.
	Същия следобед, когато всички деца слезли до реката да поплуват, селският търговец завел малкия син на градския търговец до къщата на един свой приятел и му казал:
	— Моля те, нека това момченце да стои при теб, докато се върна да го взема.
	След малко селянинът се върнал в къщата на градския търговец.
	— Къде е синът ми? Той излезе с тебе. Защо не го доведе обратно? — попитал градският търговец.
	— Заведох го на реката и го оставих на брега, а аз влязох да се изкъпя — казал селянинът. — Докато се къпех, една голяма птица грабна твоя син и литна във въздуха с него. Развиках се, но не можах да накарам птицата да го пусне — добавил той.
	— Това не може да е вярно! — извикал градският търговец. — Никоя птица не може да отнесе момче. Ще те извикам на съд и ти трябва да отидеш там и да отговаряш пред съдията.
	Селянинът казал:
	— Както желаеш.
	Двамата отишли в съда. Градският търговец казал на съдията:
	— Този човек заведе моя син на реката и когато го попитах къде е момчето, каза, че една птица го е отнесла.
	— А ти какво ще кажеш? — попитал съдията селския търговец.
	— Аз казах на бащата, че взех момчето с мен и една птица го отнесе — рекъл селският търговец.
	— Но какви са тия толкова силни птици, гдето могат да отнесат момчета? — попитал съдията.
	— Искам да Ви попитам нещо — отвърнал селският търговец. — Ако птиците не могат да отнесат момчета, могат ли мишките да ядат плугове?
	— Какво искаш да кажеш с това? — попитал съдията.
	— Аз оставих хубавия си плуг при този човек. Когато отидох да си го взема, той ми каза, че мишките са го изяли. Ако мишките ядат плугове, тогава и птиците отвличат момчета, но ако мишките не могат да направят това, значи и птиците не могат да отнесат момчета. Този човек каза, че мишките са изяли моя плуг.
	Тогава съдията казал на градския търговец:
	— Върни плуга на този човек и той ще ти върне сина.
	Двамата търговци си тръгнали от съда и до вечерта единият получил обратно сина си, а другият си възвърнал плуга.
	{img:otkradnatiyat_plug.png|Откраднатият плуг|#Илюстрация: Елсуърт Янг}
