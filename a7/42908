	Един човек имал две кучета: ловджийско, обучено да му помага в лова, и куче пазач, научено да пази къщата. Когато се връщал у дома с добър улов за деня, той винаги давал на кучето пазач голяма част от убития дивеч. Ловджийското куче се чувствало много огорчено от това и казало на другото с упрек:
	— Много ми е мъчно, че аз се трепя така, а ти, който не помагаш в лова, се облагодетелстваш от моя труд.
	Кучето пазач отговорило:
	— Не търси вината в мен, приятелю, а в господаря, който не ме е научил да се трудя, а да живея от труда на другите.


	_Децата не трябва да бъдат обвинявани за грешките на родителите си._
	{img:dvete_kucheta.png|Двете кучета}
