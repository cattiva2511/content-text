	{img:golyamoto_mislene.png|Голямото мислене}
	Веднъж се срещнали кафявата мечка и лосът. Мечката казала:
	— Здравей, Лосе!
	— Здравей, Мецо!
	Мечката погледнала себе си, сетне погледнала лоса и рекла:
	— Чудно нещо! Защо ние с тебе не си приличаме?
	Зачудил се лосът и запитал:
	— Но каква е разликата между нас?
	— Ами че — рекла мечката — на твоята глава растат клонести дървета, а на моята — няма!
	Лосът погледнал себе си, погледнал и мечката, па рекъл:
	— Я, ние наистина не си приличаме, всичко ни е различно: и козината, и краката — защо ли е така?
	— Я да тръгнем заедно — рекла мечката, — по пътя все ще срещнем някого, който ще ни каже защо е тъй.
	И тръгнали лосът и мечката. Вървели, вървели, додето насреща им се задал планинският овен.
	{img:golyamoto_mislene_2.png|Голямото мислене}
	Мечката се зарадвала и го запитала:
	— Кажи, Овньо, защо ние не си приличаме? Пък и ти, не приличаш на нас!
	Овенът се зачудил и рекъл:
	— Нима не приличам на вас?
	— Не ще и дума, че не приличаш — отговорила мечката, — ето върху твоята глава растат две дебели дървета, върху главата на лоса растат клонести дървета, а на моята глава няма нищо.
	Овенът още повече се зачудил и рекъл:
	— Я гледай, пък аз никога не съм мислил, че ние не си приличаме.
	— Хайде да седнем и да помислим защо не си приличаме — предложила мечката.
	Седнали те на поляната и се дълбоко замислили. Дълго мислили.
	— Не мога аз повече да мисля — рекъл лосът. — От мисленето боли глава!
	— И моята глава се върти от мисленето! — казал овенът.
	Тогава лосът и овенът се вдигнали и побягнали.
	А мечката рекла:
	— Сега се разбра защо не си приличаме! Лосът и овенът са глупави, не могат да мислят, затуй и върху главите им расте всякаква смет. Те побягнаха от голямото мислене.
	{img:golyamoto_mislene_3.png|Голямото мислене}
