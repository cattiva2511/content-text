	Двама души пътували заедно. Единият от тях вдигнал една брадва от пътя и казал:
	— Намерих брадва.
	— Не, приятелю — отговорил другият, — не казвай „намерих“, а „намерихме“ брадва.
	Не били изминали много път и видели, че собственикът на брадвата ги гони. Този, който бил взел брадвата, казал:
	— Загубени сме!
	— Не — отговорил другият, — придържай се към първоначалните си думи, приятелю. Така, както говореше тогава, говори и сега. Кажи „загубен съм“, а не „загубени сме“.


	_Който споделя опасността, трябва да сподели и наградата._
