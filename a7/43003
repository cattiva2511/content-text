	{img:punochki.png|Как човекът върнал песента на птичката}
	В едно удобно гнезденце живеели три мънички птички — три пуночки*. Най-голямата, сестричката, всеки ден отлитала на лов, а малките, братчетата, седели в гнезденцето и пеели песничката си. Щом слънчицето изгреело, пуночките започвали да пеят:
	[* Пуночка — малка северна птичка от рода на врабчетата.]
P>
	Слънце весело, светни
	във гнездото на птичките —
	за да литне пуночката
	и налови мушичките!
	А-я-гу-на-ля-ля!… А-я-гу-на-ля-ля!…
P$
	Песничката на пуночките се чувала далеко. Чул я гарванът. Долетял при птичетата и рекъл:
	— Хубаво пеете вие, деца! Я изпейте песничката още веднъж, но по-високо!
	Птичетата затворили очичките си и запели, колкото им глас държи. Тогава гарванът грабнал в клюна си песничката им, откраднал я от пуночките и литнал към гнездото си върху скалата.
	Стигнал у дома си и запял:
P>
	Слънце весело, огрей
	и затопли днес земята —
	да изскочат мишлетата,
	да ги грабнат гарваните
	и нахранят рожбите си!
	А-я-гу-на-гра-гра! А-я-гу-на-гра-гра!
P$
	Долетяла най-голямата пуночка при гнезденцето. Гледа — братчетата й жално плачат.
	— Защо плачете? Кой ви обиди? — запитала тя.
	Пуночките й отвърнали през сълзи:
	— Хитрият гарван ни открадна песничката!
	— Ай, ай, ай! — разтревожила се най-голямата пуночка. — А накъде отлетя гарванът?
	— Ей на оная страна, където са скалите над морето.
	— Не плачете, братчета, аз ще повикам на помощ човека с лъка. Той ще ни помогне.
	Пуночката литнала към ловеца. Долетяла, кацнала край землянката му и погледнала към вратата. Ловецът я видял и запитал:
	— Защо идеш при мене, малка пуночке?
	— Добри човече, ти можеш всичко да направиш. Помогни ми. Гарванът ни открадна песничката!
	Ловецът помислил и казал:
	— Хубава е вашата песничка за слънцето. Аз много обичам да я слушам сутрин! Покажи ми накъде отлетя гарванът.
	— Ей там, върху онази скала над морето е гарвановото гнездо — отвърнала пуночката.
	Ловецът взел лъка и стрелите си и се запътил към скалата. Пуночката литнала подире му. Ловецът се приближил до скалата, а гарванът седял със затворени очи и пеел:
P>
	Слънце весело, огрей
	и затопли днес земята —
	да излязат мишлетата,
	да ги грабнат гарваните
	и нахранят рожбите си.
	А-я-гу-на-гра-гра! А-я-гу-на-гра-гра!
P$
	„Сега ще те науча, старо кречетало!“ — помислил си ловецът и вдигнал лъка. А гарванът нищо не виждал и не чувал. Отворил клюн, изкарал езика си и пее ли, пее. Песничката се въртяла върху крайчеца на езика му.
	Ловецът опънал лъка и пуснал стрелата. Стрелата литнала и грабнала песничката от гарвановия клюн заедно с крайчеца на езика му. Песничката се понесла от скалата надолу към морето, а пуночката я подхванала, както се носела, и литнала към гнезденцето при братчетата си. Гарванът изгубил песента заедно с крайчеца на езика си. Оттогава останал съвсем без глас: не умее да пее, само грачи. А пуночките, щом се покаже утринното слънце, пак запяват:
P>
	Слънце весело, светни
	във гнездото на птичките —
	за да литне пуночката
	и налови мушичките.
	А-я-гу-на-ля-ля! А-я-гу-на-ля-ля!
P$
	Така пеят и си спомнят за добрия ловец, който им върнал песента.
	{img:punochki_2.png|Как човекът върнал песента на птичката}
