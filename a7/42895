	Северният вятър и слънцето спорели кой от тях е по-силен и се уговорили да бъде обявен за победител онзи, който пръв успее да свали дрехите на един пътник. Северният вятър пръв опитал силата си и задухал с цялата си мощ, но колкото по-силни били поривите му, толкова по-плътно пътникът загръщал наметалото около себе си, докато най-сетне, като изгубил надежда, че ще победи, вятърът призовал слънцето да опита какво то може да направи. Слънцето внезапно грейнало с цялата си топлина. Щом усетил топлите му лъчи, пътникът започнал да съблича дрехите си една след друга и накрая, напълно сломен от жегата, се съблякъл и се натопил в първия срещнат поток.


	_Убеждаване е по-добро от силата._
	{img:severniyat_vyatyr_i_slynceto.png|Северният вятър и слънцето}
