	Събрали се веднъж зверовете в гората и захванали да се хвалят един на друг.
	Един казал, че има опашка по-пухкава от всички опашки, друг казал, че има глас по-силен от другите гласове, очите на трети виждали по-далеко от всички очи.
	А лосът* ги слушал, слушал, па рекъл:
	[* Лос — голямо преживно животно от рода на елените с клонести рога.]
	— Затова пък аз съм по-силен и по-голям от всички зверове на света. Никой няма рога като моите и аз тичам по-бързо от другите.
	Всички се съгласили с лоса. Само мечката помислила и рекла:
	— Ти, братко, не бързай да се хвалиш! Ще взема да те изям, тогава ще престанеш да се хвалиш с рогата и с краката си.
	Лосът се засмял:
	— Ти ли ще ме изядеш? Най-напред ме стигни! Ами че краката ти едвам се тътрят. През зимата затъваш в дълбокия сняг, а през лятото, колкото и да се търкаляш от хълбок на хълбок, не можеш ме стигна. Не, Мецо, няма да ме изядеш ти мене!
	— Добре, ще видим — казала мечката.
	Пръснали се зверовете по дупките и бърлогите си.
	Дошло време, когато мечката и лосът пак се срещнали и си спомнили за стария спор.
	Мечката рекла на лоса:
	— Нали се хвалеше със силата и пъргавината си. Искаш ли днес да опитаме кой кого ще надвие?
	— Може — отвърнал лосът, — да опитаме. Аз ще побягна, а ти ме догони. Ще видим как ще ме надминеш.
	Лосът размахал клонестите си рога и се понесъл из гората.
	А мечката тръгнала по дирите му, без да бърза.
	Отбивала се тя ту наляво, ту надясно и лосът според нея се хвърлял ту на една, ту на друга страна.
	Крачка по крачка мечката изгонила лоса от гората и го закарала на планината.
	Тича лосът по голия хребет, а хребетът става все по-тесен и по-тесен.
	Дотърчал до една урва, погледнал надолу и му се завило свят.
	Високо. Ако скочи — ще се утрепе.
	А отдире мечката вече го догонвала по петите.
	Лосът разбрал, че мечката го е надхитрила. Дотърчал до скалата и от отчаяние се хвърлил долу, в пропастта.
	А мечката, без да бърза, се добрала до трупа му и рекла:
	— Напразно се хвалеше със силата и пъргавината си. Краката ти са дълги, но умът ти е къс.
