	Имало някога една мишка.
	Когато настъпила пролетта, мишката намислила да иде на лов за есетра и сьомга. Наместо лодка взела една орехова черупка, а наместо гребло — лопатка за мазане на лодките със сяра.
	Плувнала тя и запяла:
	— Ореховата черупка ми е лодка: тьол, тьол, тьол, лопатката ми е гребълце: пол, пол, пол!
	От брега на едно село децата се развикали:
	— Ей, гризанке, ела насам да си похапнеш гозбица.
	— Каква гозбица?
	— Гозбица от щука.
	— Не, не ям аз гозбица от щука.
	И отминала по-нататък, като си тананикала:
	— Черупката ми е лодка: тьол, тьол, тьол, лопатката ми е гребълце: пол, пол, пол!
	От брега на друго село децата също се развикали:
	— Ей, гризанке, спри да си похапнеш гозбица.
	— Каква гозбица?
	— Гозбица с патешко месо.
	— Не ви ща аз патешката гозба!
	И тръгнала по-нататък, като си тананикала:
	— Черупката ми е лодка: тьол, тьол, тьол, лопатката ми е гребълце: пол, пол, пол!
	Плавала още, каквото плавала, додето стигнала в трето село. И там децата също се развикали:
	— Ей, гризанке, спри да похапнеш гозбица с хайвер!
	— С какъв хайвер гозбица?
	— Гозбица с чер хайвер.
	— Ам, ам, ам, ам, гозбицата на бащите ми — с чер хайвер гозбица ще ям, ще ям!
	Спряла на брега, сложили й ядене с чер хайвер. И мишката се заловила да яде.
	Яла, яла, яла, додето коремът й се подул.
	Тогава децата захванали да викат от улицата:
	— Мишко, гризанке, водата отвлече греблото и лодката ти!
	Мишката скочила, търтила към брега, спънала се, паднала в един кучешки трап и коремът й се пукнал.
	— Момиченца, момиченца — развикала се мишката, — донесете игла с жилка, донесете игла с насмолен конец, защото коремът ми се пукна!
	Момиченцата бързо дотърчали и зашили гризанка с насмолен конец и жилка. Изправили я на крака.
	Като се олюлявала, гризанка отишла при своята черупка-лодчица с гребло-лопатка, седнала и тъжно заплавала по-нататък, дори песента забравила. И само лодчицата й пеела: „Тьол, тьол, тьол“, и само греблото й пеело: „Пол, пол, пол!“
