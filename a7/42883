	Жабите, недоволни, че си нямат владетел, изпратили посланици при Юпитер да молят за цар. Като ги виждал колко са наивни, той хвърлил един грамаден дънер в езерото. Жабите били ужасени от плясъка, предизвикан от падането му, и се скрили във водните дълбини. Но щом осъзнали, че огромният дънер не помръдва, те отново заплували към повърхността на водата, пропъдили страха си, покачили се и наклякали върху него с пренебрежение. След известно време те започнали да се чувстват онеправдани, че са им сложили такъв бездеен владетел и изпратили втора делегация при Юпитер да го молят да им изпрати друг монарх. Юпитер, недоволен от непрестанните им оплаквания, изпратил една чапла, която преследвала жабите ден подир ден, докато не останала нито една да квака в езерото.
	{img:zhabite_koito_iskali_car.png|Жабите, които искали цар}
