	{img:yunachnata_mechka.png|Юначната мечка}
	Птичката и мишката живеели задружно. Заедно събирали зърна.
	Събирали те, събирали и един ден птичката рекла:
	— Стига толкова. Ще имаме зърна за цялата зима. Хайде сега да ги разделим.
	Захванали да ги делят. На птичката — зърно, на мишката — зърно. На мишката — зърно, на птичката — зърно. Разделили зърното поравно, ала едно зрънце останало.
	Ами сега?
	Мишката рекла:
	{img:yunachnata_mechka_2.png|Юначната мечка}
	— Това зрънце е мое. Аз съм работила повече от тебе, земята съм ровила — дори ноктенцата си повредих.
	А птичката отвърнала:
	— Не, зрънцето е мое. Аз съм работила повече. Гледах отгоре къде има зрънца, все летях и летях — дори крилата ме заболяха.
	Скарали се и се сбили. Така се сбили, че из цялата гора се понесъл вик и писък.
	Били се, били, пискали, пискали, но не могли да се надвият една друга. Търтили да дирят помощ.
	Птичката си повикала за помощник Гръм-птица.
	Мишката — един юначен, силен помощник — самата мечка.
	Мечката замахнала и ударила с лапа Гръм-птица по крилото.
	Крилото се счупило — гръм треснал.
	Изплашила се мишката и се мушнала под едно парченце кора. И там останала.
	Но мечката се изплашила още повече и от нея. Огледала се:
	— Къде е моята мишка? Няма я мишката!
	От страх мечката побягнала оттам, но настъпила кората. Настъпила я, а под кората нещо изпращяло.
	„Ами сега — помислила си мечката, — стрелят!“
	И юначната мечка търтила да бяга, колкото й сили държат.
	А пък то какво било — зъбът на мишката изпращял.
	{img:yunachnata_mechka_3.png|Юначната мечка}
