	Двама войници, които пътували заедно, били нападнати от разбойник. Единият избягал, другият не отстъпил, а се защитавал с юначната си десница. След като разбойникът бил убит, страхливият спътник дотичал, извадил меча си, отметнал наметалото си и казал:
	— Сега ще скоча върху него и ще му дам да разбере кого напада той!
	Тогава онзи, който се бил с разбойника, отговорил:
	— Да беше ми помогнал преди малко, дори и само с тези думи, щях да бъда по-окуражен, защото щях да помисля, че са верни. А сега си прибери меча в ножницата и си скрий също толкова безполезния език, докато намериш да лъжеш други, които не те познават. Що се отнася до мен, след като те видях колко бързо избяга, знам много добре, че на твоята храброст изобщо не може да се разчита.
	{img:dvamata_voynici_i_razboynikyt.png|Двамата войници и разбойникът}
