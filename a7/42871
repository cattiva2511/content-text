	Комар се приближил до един лъв и му казал:
	— Аз нито се боя от теб, нито пък си по-силен от мен. И в какво се състои силата ти? Можеш да дереш с нокти и да хапеш със зъби като жена при кавга. Повтарям, безусловно съм по-силен от теб и ако се съмняваш в това, нека да се преборим и да видим кой ще победи.
	Комарът забръмчал, впил се в лъва и го нахапал по носа и по муцуната, където няма козина. В опитите си да го смачка, лъвът се драл с ноктите си, докато сериозно се наранил. Така комарът надвил лъва и с победоносно бръмчене отлетял. Но малко по-късно се заплел в мрежата на една паяжина и бил изяден от паяка. Той горчиво оплакал съдбата си и казал:
	— Горко ми! Аз, който мога да воювам успешно с най-големите зверове, трябваше да загина от този паяк, най-нищожното от насекомите!
	{img:komar_i_lyv.png|Комар и лъв}
