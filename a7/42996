	{img:ayoga.png|Айога}
	В тундрата, на морския бряг, живеел нанаецът Ли с жена си.
	Те имали дъщеря Айога.
	Нямало в тундрата по-хубаво момиче от нея. Хората отдалеко идвали да погледат Айога.
	Поотрасла Айога, разбрала каква е хубавица и се подгордяла. Почнала по цели дни да се любува на себе си.
	Ту се гледала в излъскания меден съд, ту тичала към брега на езерото: заставала на колене, навеждала се над водата и гледала — не можела да се нагледа.
	Майката я викала да помогне в домашната работа, баба й я молела да донесе дърва, но Айога нищо не искала да върши. Станала съвсем ленива, само едно правела — любувала се на себе си.
	Веднъж майка й рекла:
	— Донеси вода, дъще.
	Но Айога отвърнала:
	— Ще падна във водата.
	— Ти се дръж за храста — научила я майка й.
	— Храстът ще се счупи — отвърнала Айога.
	— Хвани се за здравите клони.
	— Ще си издращя ръцете.
	— Сложи си ръкавици — поръчала й майката.
	— Ръкавиците ще се скъсат — отвърнала дъщерята.
	— Нищо, ще закърпиш ръкавиците с игла.
	— Иглата ще се строши.
	— Ти пък вземи дебела игла — казал бащата, комуто омръзнало да слуша как момичето се опира на майка си.
	— Само това оставаше, да си избода ръцете! — отвърнала Айога.
	— Сложи напръстник.
	— Нали трябва да го търся.
	А там, в къщата, било съседското момиче, приятелка на Айога. И то рекло на стопанката:
	— Дай, лелко, аз ще ти донеса вода.
	Момичето взело ведрото и отишло за вода.
	С водата майката замесила тесто.
	Тестото бухнало високо, бяло.
	Майката се заловила да пече банички.
	Баничките се зачервили, шипят на горещата печка.
	Айога ги видяла и извикала:
	— Дай ми баничка!
	— Гореща е, ще си опариш ръцете — отвърнала майката.
	— Ще си сложа ръкавици.
	— Ръкавиците са мокри.
	— Ще ги изсуша на слънцето.
	— Не може, от слънцето ще корясат.
	— Сетне ще ги размекна с машинката.
	— От такава работа ще те заболят ръчичките — рекла майка й. — Що ти трябва, дъще, да се трудиш и да си разваляш хубостта? По-добре да дам баничката на това момиче, дето не си жали ръцете и помага на старите в работата.
	И майката дала баничка на съседското момиче.
	Айога се разсърдила, нацупила се, отишла на реката, но от лошавина дори не искала да се любува на себе си. А съседското момиче вървяло след нея и ядяло баничката.
	Устата на Айога се налели. Почнала да поглежда назад, към приятелката си. Обърнала се веднъж, обърнала се втори път, трети път…
	И изведнъж — станало чудо: шията й взела да става все по-дълга и по-дълга.
	А съседското момиче било добро.
	То отчупило половината от баничката и я подало на Айога:
	— Вземи, яж. Не ми се свиди.
	Айога още повече се разсърдила на приятелката си. Побеляла от злоба, засъскала, разтворила пръсти, размахала ръце…
	Така ги размахала, че ръцете й изведнъж се превърнали на криле.
	— Нищо не ми трябва-а-а-а! — креснала тя.
	Айога не се задържала на брега. Паднала в реката и се превърнала на гъска.
	Плава и грачи.
	— Ах, колко съм хубава! Га-га-га! Ах, колко съм хубава!
	Плавала, плавала, кряскала, кряскала, додето съвсем забравила родния си език.
	{img:ayoga_2.png|Айога}
