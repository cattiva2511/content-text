	[* _Източник:_ More Jataka Tales. Retold by Ellen C. Babbit. Ellsworth Young, illustrator. New York, London: D. Appleton-Century Co., 1922.
	Джатаки (мн.ч. от _джатака_) — древноиндийски притчи за земните превъплъщения на Буда в човешка и животинска форма. — Б.пр.]

	Имало някога една гъска с прекрасни златни пера. Недалече от тази гъска живеела много бедна жена, която имала две дъщери. Видяла гъската колко трудно живеят те и си казала:
	— Ако им давам по едно от златните си пера, майката би могла да ги продава и с парите от тях тя и дъщерите й ще могат да живеят в охолство.
	И гъската отлетяла към дома на бедната жена.
	Като видяла гъската, жената рекла:
	— Защо си дошла тук? Ние нямаме какво да ти дадем.
	— Затова пък аз имам какво да ви дам — казала гъската. — Ще ви давам по едно от моите пера и като ги продаваш, ще взимаш за тях достатъчно, така че ти и дъщерите ти да живеете в охолство.
	Като казала това, гъската й дала едно от своите пера и отлетяла. След това идвала от време на време и всеки път оставяла по едно перо.
	Майката и дъщерите й продавали чудните пера и взимали за тях достатъчно пари, за да живеят в охолство. Но един ден майката рекла на дъщерите си:
	— Я да не вярваме на тази гъска. Някой ден може да отлети и повече да не се върне. Тогава отново ще обеднеем. Хайде да й оскубем всичките пера, като дойде следващия път.
	Дъщерите казали:
	— Това ще оскърби гъската. Не можем да сторим такова нещо.
	Но майката била алчна. Когато гъската дошла следващия път, тя я сграбчила с две ръце и оскубала всичките й пера.
	Само че перата на Златната гъска не са обикновени пера. Ако бъдат насила отскубнати, те престават да са златни, а се превръщат в бели и не струват повече от кокоши пера. И новите, дето покарват, не са златни, а обикновени бели пера.
	След време перата й отново пораснали, тя отлетяла към дома си и никога повече не се върнала.
	{img:zlatnata_gyska.png|Златната гъска|#Илюстрация: Елсуърт Янг}
