	Диво магаре и лъв се съюзили, за да могат по-лесно да ловят горските животни. Споразумели се лъвът да помага на дивото магаре със силата си, а дивото магаре да допринася с предимството на бързите си крака.
	След като наловили достатъчно животни, лъвът се заел да разпредели плячката и я разделил на три части.
	— Аз ще взема първия дял — казал той, — защото съм цар, а също и втория дял, като твой съдружник в лова. А третият дял, повярвай ми, ще ти докара голяма беда, ако не се съгласиш доброволно да ми го отстъпиш и се махнеш колкото можеш по-бързо оттук.


	_Правото се определя от по-силния._
	{img:divo_magare_i_lyv.png|Диво магаре и лъв}
