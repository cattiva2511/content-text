	Една нахална врана се настанила на гърба на една овца. Овцата дълго време я носила против желанието си навсякъде със себе си и най-сетне рекла:
	— Ако се беше отнесла по този начин с някое куче, щеше да си получиш заслуженото от острите му зъби.
	А враната й отвърнала:
	— Аз презирам слабите, а отстъпвам пред силните. Знам кого мога да тормозя и кого трябва да лаская — и това ще ми позволи да доживея до дълбока старост.
