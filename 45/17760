P>
	Теб не помня. Не желая.
	В спомените ще съм сам?
	Само това от днес ще зная —
	позволено е да знам.

	Краят земен. В дълга нишка
	дим оставил е следа —
	лястовичата въздишка
	на душа във самота.

	Краят земен. Там на края
	синя вечност — празен храм —
	това, което с теб не зная
	и ненужно е да знам.

	Ако кажа ти, че зная,
	ще повярваш, но уви,
	теб не помня — не желая,
	не умея — разбери.

	Но обичам те по-нежно,
	по-красиво от преди…
	безсърдечно, безнадеждно
	в пустите мъгливи дни.

@@	1959
P$
