P>
	Не ме плашат бедите, покоя,
	нито зимния облачен ден.
	Но се срещнах със нещо такова,
	че смути сериозно и мен.

	Аз се сепнах от някакви викове
	и семейството свое погледнах.
	„Вероника, — крещи — Вероника!
	Аз съм твоята песен последна.“

	„Какво искаш? — аз тихо му казвам —
	Спят мъжа ми, детето и всички.
	Аз съм днеска от работа смазана.
	Кой си ти? Говори без шегички.“

	Но от никъде лъч не избликва
	и наоколо — нощ непрогледна.
	„Вероника, — зове — Вероника!
	Аз съм твоята песен последна.“

	Като нощна сова ли кръжиш над мене?
	Съдия ли си на ранната ми есен?
	Аз съм сам-сама. И уморена.
	Чуваш ли, моя глупава песен!

	Под какви товари съм вървяла,
	но живота си не искам да загубя.
	О, ти моя Музо подивяла!
	Само теб съм любила и любя.

	Но пак нищо не трепна във мрака,
	светлината потърсих навън.
	Само куче на двора проплака —
	нарушила бях кучешки сън.

	И във мен съвършенство проникна,
	и ме гали и сякаш расте:
	„Вероника, — шепти — Вероника!
	Аз все още съм тука, със теб“…
P$
