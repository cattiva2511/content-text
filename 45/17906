P>
	Гробът ти ме вика — чувам глас…
	Тръгвам от дома и не е близко.
	Там какво ли ще намеря аз?
	Хълм изровен? Камъка на обелиска?
	Може би звезда, могила братска?
	Може просто степ — безкрай е тя.
	Как до гроба ти да стигна, братко,
	от баща ни да се поклоня?
	Мястото на твойта смърт… Стената
	между нас…
	И зими…
	Пролети…
	Лета…
	Искам да ти кажа аз: „Войната
	свърши!…
	Чул ли си това?…
	Знаеш ли, че нямаме сега
	с тебе майка? Чака да се върнеш
	и с надежда си отиде тя,
	без последен път да те прегърне.
	Твоят гроб през времето зове
	все към тебе и ме обвинява…“

	Хора сме и знаем — векове
	паметта ни ще се съхранява.
	Пладне. Слънцето гори в мъгла
	от гореща прах. През степи нажежени
	сам човек със клюмнала глава
	крачи в тежки мисли, угнетено
	все напред. Наоколо — степта.
	Тънка връв — пътечка я пресича,
	тя изчезва във безкрайността –
	сводът и земята там граничат.
	Нито храст. Ни хълм. Околовръст
	само степ — безцветна и унила,
	само сиви, сиви буци пръст –
	ето, тук е твоята могила…
	Ято гарвани кръжи над теб –
	за това ли с теб сме се родили,
	тук да те погълне тая степ
	с твойта чиста младост, с твойта сила?
	Да загинеш, без да си живял,
	недопял и песента любима?…
	Братко! Нося горестна печал –
	сълзите на твоята родина…
	Не на гроба давам своя стон.
	На степта — шумяща вече нива –
	нося бащината скръб
						с поклон
	към оставените от съдбата живи.
P$
