P>
	Минаваш — на мен приличен,
	свел към земята очи.
	И аз съм ги свеждала ничком!
	Пътниче, спри, помълчи!

	Прочети — през метличина синя
	и макови гъсти листа, –
	че се наричах Марина
	и колко живях лета.

	На гроба ми, който немее,
	не гледай смутен и плах…
	Обичах и аз да се смея,
	когато не ми е до смях!

	И косата ми да се мята,
	и в жилите кръв да ручи…
	Аз също живях на земята!
	Пътниче, спри, помълчи!

	И стрък отскубни си: изгрели
	са кичурче ягоди там –
	от ягоди, в гробища зрели,
	по-едри и сладки не знам.

	Излишно е всяко скърбене –
	спокойно глава изправи.
	Спомни си леко за мене,
	леко за мен забрави.

	Как слънчев лъч те огрява!
	И прави те златен прахът…
	И нека не те смущава
	гласът ми, дошъл Отвъд.
P$
