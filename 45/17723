P>
	Закъснявам за срещата днешна.
	И от пролет обхваната сякаш,
	посивявам, докато те срещна –
	тъй високо ме викаш и чакаш.

	Ще вървя през години — остави
	в мен Офелия вкус на отрова!
	Да вървя през поля и дъбрави,
	да вървя през души — съм готова.

	Не умира светът! Пулсира
	в мойта кръв един вик неизречен.
	Но в тревите горчиви прозира
	на Офелия образът вечен.

	Тя, предвкусвала страсти, в жестока
	жад — остана с мътилка в сърцето!
	Беше моята обич висока:
	аз сама се погребах в небето.
P$
