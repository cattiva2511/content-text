P>
	По ръба на пропастта, над възхитителната урва
	аз конете си с нагайка зашлевявам — и ги втурвам.
	Нещо въздух не достига: гълтам облак, пия буря…
	Чувствам с гибелен възторг: пропадам, падам, не сънувам!

		Не препускайте така, коне, поспрете!
		Забравете бича — няма жал!
		Боже, колко своенравни са конете…
		Ще умра неживял, песента недопял.

	Аз вода ще им налея,
					аз куплета ще допея —
	само още миг над пропастта
						да оцелея…

	Ще загина — като пухче ураганът с длан ме смита.
	И в галоп ще ме отнасят сутринта в шейната — леден.
	Обуздайте, мои кончета, безумните копита,
	удължете малко пътя към приюта ми последен!

		Не препускайте така, коне, поспрете!
		Не, не слушайте бича ми, не!
		Боже, колко своенравни са конете…
		И не си доживях… Да допея поне…

	Аз вода ще им налея,
					аз куплета ще допея —
	само още миг над пропастта
						да оцелея!

	Но — успяхме: закъснение при бог не е прието.
	И защо там пеят ангели със злоба в гласовете?!
	Или вече се побърка от ридание звънчето,
	или аз крещя да спрат, да не летят натам конете?!

		Не препускайте така, коне, поспрете!
		Галопирайте без крила!
		Своенравни се оказаха конете…
		И не си доживях, и не съм си допял…

	Аз вода ще им налея,
					аз куплета ще допея —
	само още миг над пропастта
						да оцелея.
P$
