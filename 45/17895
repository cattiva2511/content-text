P>
	Има мойта царица огромен дворец –
	седем стълба от злато отпред,
	седемстенна короната, сякаш венец,
	и със камъни скъпи безчет.

	Сред зелени градини под алена вис
	крем и рози за хубост цъфтят
	и в прозрачна вълна на потока сребрист
	и чело, и къдрици трептят.

	Но не чува потокът какво й шепти,
	не поглежда към свойте цветя:
	скръб дълбока в очите й сини блести,
	с мъка пълна е всяка мечта.

	Вижда тя: посред бури и ледни мъгли,
	в край далечен, студен — несломим,
	сам във боя със силите тъмни и зли
	губи сили приятел и любим.

	Изоставя двореца и златото тя,
	диамантения венец
	и на него, неверния, хлопа в нощта –
	неочакван, незван пришълец.

	Млада пролет над зимата мрачна и зла,
	засияла и пълна с любов,
	го загръща сред ласкава нежна мъгла
	с тъмносин, лъчезарен покров.

	И съборен от тъмните сили в прахта,
	той гори с ярък пламък и страст,
	и с нетленна любов във очите си тя
	му говори с най-тихия глас:

	„Като морски вълни си неверен, прости,
	а се кле, че не ще измениш,
	но със свойта измяна сърцето ми ти
	не успя, мили мой, да сломиш!“

@@	Ноември 1875 — 6 март 1876
P$
