P>
	Безкрайна шир. Полюшва се лениво
	овес — трепти.
	За същите мечти нетърпеливо
	духът ми бди.

	Печал ленива, виненозлатиста
	се в облак скри
	и обкръжена от дъга огниста,
	в сребро гори.

	Залязва слънцето в червено злато
	и пак лети
	върху овесите вълнение свято,
	шуми — шепти:
	„Душа, смири се: този ден приключи
	сред златен пир,
	здрачи над бившето благополучие
	и тази шир.

	Изнемощял — светът в покой заспива
	и занапред
	не чака никой пролетта красива.
	И този гнет

	хвърли! Тук нищо не остава.
	Сам свършваш ти.
	Светът изчезна — Господ го забравя.
	Какви мечти

	очакваш? Огледалната, огниста
	шир облак скри
	и обкръжена от дъга огниста,
	сред кръв искри.“

	Огромна тайна като роза жива
	сега трепти.
	Здрачи. Люлее се ленива нива,
	шуми — шепти.
P$
