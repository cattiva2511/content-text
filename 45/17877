P>
	Все още се притеснява нечистата сила
	да се появи в цялата си хубост

	Русалките крият под полите си
	своите риби опашки

	Сатирите спят
	без да свалят цилиндрите от рогата си

	Вампирите се бръснат ежечасно

	Медузата свива
	змийската си глава в раменете
	чак до самото си лице

	Сладководните влечуги
	престижно се влачат
	без да вадят от джобовете на панталоните си
	своите загребващи
	леви и десни
	ципести лапи

	Циклопите ни намигат
	с отсъстващото око

	Седим си в комфортната пещера
	всеки си има компютър
	самички
	без Одисей
P$
