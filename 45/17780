P>
	Детството е село Розобузино,
	Скок-подскоково и Жестоково,
	Недомислино, Непринудино
	и Беззлобино, Чистооково.

	Младостта е село Надеждино
	и Илюзино, Лекоранино,
	ако има село Невежино,
	то все пак е село Обещанино.

	Зрелостта е село Разделово,
	Укриваново или Схваткино,
	и Страхливино или Смелово,
	или Кривдино, или Правдино.

	Старостта е село Уморино,
	Разбираево, Словоохотино,
	Забраваново и Укорино,
	дано само не е Самотино.
P$
