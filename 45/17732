P>
	Ще те отнема от всички простори, които влекат,
	защото лесът ми е люлка и гроб ще ми бъде лесът,
	защото стоя на земята само с единия крак
	и както единствено мога — за тебе ще пея пак.

	Ще те отнема от всички вечери и времена,
	ще те отнема от всички мечове и знамена
	и кучето пред вратите ще прогоня в късния час,
	защото по-вярна от куче ще ти бъда самата аз.

	Ще те отнема накрая от една — от всички жени,
	ничия аз ще бъда, ничий и ти остани.
	И потрябва ли, в спора последен — не говори! –
	от ръцете на Бога ще те отнема дори.

	Но докато не дойде време смърт да те сполети –
	о, проклятие! — недостъпен оставаш ти:
	двете твои крила, загребали въздух, плющят –
	защото светът ти е люлка и гроб ще ти бъде — светът.
P$
