P>
	Аз преплувах залива Судак.
	Аз възседнах див жребец.
	Аз възкликнах:
			Няма я Русия, няма е вече,
			Разколът като Полша я разсече.
	И хората се ужасиха.
	Аз казах, че сърцето на сегашния руснак виси като прилеп.
	И хората се разкаяха.
	Аз казах:
			О, разсмейте се, смехурковци!
			О, засмейте се, смехулници!
	Аз казах:
			Долу Хабсбурговците! Усмирете Хохенцолерновците!
	Аз писах с перо орлово. Копринено, златно — то се виеше
			около голяма върлина.
	Аз бродех по брега на прекрасно езеро в цървули и синя риза. Аз
			самият бях прекрасен.
	Аз имах стар меден кастет със шипове.
	Аз имах свирка от два масура и отрязано рогче.
	Аз бях фотографиран с череп в ръка.
	Аз в Петровск видях морски змии.
	Аз по Урал пренесох вода от Каспий в Карските морета.
	Аз казах:
			Вечен е снегът на високия Казбек, но на мене
			по-мило ми е свежото кадифе на есенния Урал.
	На Гребенските планини аз намирах зъби на скатове
	и сребърни раковини, големи като колело на фараонска колесница.

@@	1909–1910
P$
