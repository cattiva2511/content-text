P>
	На тебе, който е роден и диша
	извън живота ми, извън века,
	от гроба — като от затвор — ти пиша
			със моята ръка:

	— Приятелю! Не ме търси! Отдавна
	забравено е моето лице.
	Сега над Лета, над реката бавна
			протягам две ръце.

	А твоите очи като жарава
	проникват в мойта гробна самота
	и дирят ме, каквато бях — такава
			отпреди сто лета.

	Кривачка прах е моят стих заветен,
	държа го в плен… И гледам мълчешком
	как търсиш моя пръв или пък сетен –
			рожден и смъртен — дом.

	Сега над живите жени — в безкрая
	дочувам как отеква твоя глас:
	— Тълпа от мъртви самозванки! Тя е
			по-жива и от вас!

	На нея в доброволна служба вдаден
	обичах и познавах я така,
	че виждам: всеки пръстен ваш е краден
			от нейната ръка.

	Сто мои пръстени! О, как ужасно
	ме прави щедра случаят нелеп:
	раздавах ги наляво и надясно –
			а не дочаках теб!

	И тъжно осъзнавам своя жребий
	сега, когато тъна в здрача мек:
	вървях след слънцето — и търсех тебе,
			но раздели ни век.

	А ти с насмешка уязви сурова
	другарите: че хвалеха ме с жар,
	а никой рокля розова и нова
			не ми поднесе в дар.

	Безкористни ли бяха те? Открито
	и аз ще си призная користта:
	събирах дружески писма, които
			да милвам през нощта.

	Не съществува смърт и тлен! Лъжа е!
	И ти си мой — оттатък смърт и тлен,
	отричаш се от всички други, зная,
			за да обичаш мен.
P$
