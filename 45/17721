P>
	Довчера беше влюбен мъж,
	а днес — очите ти посърнаха!
	И славеите изведнъж
	комай на врани се превърнаха!

	Аз глупава съм, ти — умник,
	стоя пред теб, глава оборила.
	О, женски вековечен вик:
	„Какво, мой мили, съм ти сторила?!“

	Веднъж ли досега кръвта
	и сълзите на смърт ни пращаха!
	Не знае милост Любовта:
	не е тя майчица, а мащеха.

	Моряци тръгват в дълъг път
	с ескадра, пяната запорила…
	И съпровожда ги викът:
	„Какво, мой мили, съм ти сторила?“

	Равнеше ме довчера ти
	с Китай, държава неизмерена!
	А днес животът ни лети –
	като копейка в длан разперена.

	Убийца сякаш пред закон
	стоя, ни звук не проговорила.
	И в пъкъла ще чуеш стон:
	„Какво, мой мили, съм ти сторила?“

	По ред разпитвам всяка вещ:
	„Навеки ли ще бъда — ничия?“
	„Търпи и страдай, ако щеш!“ –
	ми отговарят с безразличие.

	Към жар приучи ме и зной –
	сега съм в студ очи притворила!
	Това ми стори, мили мой!
	Какво, мой мили, съм ти сторила?

	Разбирам — и не чакам зов!
	Не съм на никого любовница!
	Там, дето не цъфти Любов,
	върти косата Смърт-разбойница.

	Плодът и сам ще полети,
	щом зрелостта го е оборила…
	— За всичко, всичко ми прости,
	каквото, мили, съм ти сторила!
P$
