P>
	Пред мойта къща две дървета
	едно към друго се протягат.
	Дървета стари. Стара къща.
	А аз съм млада, инак няма
	да жаля чуждите дървета.

	По-ниското ръце издига
	като жена, с последни сили,
	жестоко е дори да гледаш
	как търси другото, което
	по-силно е и по-голямо,
	а може би и по-нещастно.

	Дървета в залеза — под струи
	на дъжд, под зимни снегопади –
	протягат се: едно към друго,
	по стар закон: едно към друго,
	могъщ закон: едно към друго.
P$
