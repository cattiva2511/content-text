P>
	Ако умреш трагично, ти си истински поет,
	ако и срока спазиш, си чудесен.
	Един на 27 излетя под пистолет,
	друг в „Англетер“ намерили обесен.

	На 33 — Христос, той бил поет, предупредил:
	„Убиеш ли — помни, — ще те догоня!“
	Опасно мисли. Току-виж, че нещо сътворил.
	За всеки случай — в дланите пирони.

	Замаян съм — числото 37 е пред мен —
	от него приятен хлад се стеле.
	Тогава и за Пушкин бе дуела назначен,
	и Маяковски вещо се прицели.

	На 37 още сме — коварно, ребром бог
	въпросът е поставил: „Или — или?“
	Рубеж, на който паднаха и Байрон, и Рембо,
	а ние някак май сме се спасили.

	Дуелът е отложен. А на 33 не знам
	разпнат ли бях — не чувствах болка силна.
	На 37 — не кръв — сивота избликна там,
	над слепите очи — но не обилна.

	„Душите им в петите са — какъв ти пистолет!“
	Търпете, истерици вманиачени!
	С пети по острието ходи бедният поет,
	душата му е боса и ранена.

	Как може „дълга шия“ да римува с „отрежи я“ —
	да съкратят поета — повод ясен.
	Но той изглежда радостен, че нож ще му забият,
	заклали са го — значи, е опасен.

	А вие, познавачи на фаталните числа,
	като в харем държанки се мъчете.
	По-дълъг е животът днес — при всички патила
	отсрочен е и краят на поета.
P$
