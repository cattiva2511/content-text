P>
D>
	На С. Преображенски
D$
	Безлични хора няма на света.
	Като планети са те във нощта.
	Сред другите планети и звезди
	със нещо свое всяка там блести.

	И ако някой тихо е живял,
	незабелязано е плакал или пял,
	сред хората — неразличим и мил —
	с това и интересен той е бил.

	Че всеки има своя тайнствен свят,
	щастливи мигове, с които е богат,
	и в този свят — най-труден, страшен час,
	но неизвестен, неразбран от нас.

	Умира ли човек зад своя праг,
	умира с него първият му сняг;
	целувка първа или първи бой —
	със себе си отнася всичко той.

	Остават книгите с вълшебен дар,
	картинките, мостовете; макар
	да помним дълго множество неща —
	отишло си е нещо от света!

	Безмилостен закон — от векове.
	Не хора мрат, а цели светове.
	И незабравили и радости, и грях,
	какво ли всъщност знаехме за тях?

	Какво ли знаем в земните си дни
	за брата, за любимите жени?
	Узнали всичко, колко ли неща
	не знаем и за родния баща.

	Умират хора… Няма път назад.
	Невъзвратим е оня техен свят.
	И ми се ще, дори при мисълта,
	че няма път обратен, да крещя…
P$
