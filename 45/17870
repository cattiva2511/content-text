P>
	Слепешком подбирам боички
	музика
			думи
					мириси
	а после ми става ясно
	че нищо няма да се получи все едно
	и че обратно
	искам да те иззема от лудо-тихите багри
	вакханалията на музиката
	мъртвите думи
	замитащите следите мириси
	жарко-пронизващия костите вятър на сънуваните пространства
	от изтънелите дъски на тъмни стари перила
	захлупени от мръсно-пролетните капки на здрачни ледени висулки

	Искам да ти подаря бавния сняг
	падащ през всичките тези години без теб
	да ти разкажа за замлъкналите брегове на тихата рекичка със зелено-черни разливи
	понякога потъващи във езеро
	понякога с надигащи се плитчини от камъни във бяло-розово —
	там пролетните голи гранки си спомнят миналите ми години
	единствено навярно само те си знаят нещичко за нас със тебе
	та те разбират
	че можем да бъдем с тях
	когато няма други на брега

	И ако искаш
	ще те заведа при бреговете
	нежно попиващи тихо преливащата
	най-спокойна вода на света
	ако искаш
	ще ти дам най-търпеливото нетърпение
	което можеш да сдържиш и да надмогнеш само ти

	Не искаш нищо от това?
	уви
	аз нямам вече друго
	аз имам само живот без любов
	и без живот любов

	Ти знаеш
	че сами по себе си не могат нищо
	и много странно е да си ги имаш поотделно

	изглежда
	и съвсем не са ми нужни

@@	4.3; 12.3; 16.6.79
P$
