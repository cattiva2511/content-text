P>
	Понякога мислиш, че страшно си сам…
	Но в тежки минути дори
	те пазят звездите сред свода голям,
	и птиците в ранни зори.

	Изпращат те звяр и вода, и простор,
	Снежинка и камък, и клен
	С човешки осмислен от болката взор
	И цял от тъга просветлен.

	И воля настойчива теб да спасят
	излъчват треви и цветя,
	макар че ни словото, нито умът
	ти смяташ присъщи на тях.

	И вълк-единак сред безкрайната степ,
	и вятър, и дъжд, и листа –
	незримо е свързано всичко със теб
	с участие и доброта.
P$
