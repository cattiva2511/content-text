P>
	Всичко някак е друго… А както преди
	пак просторът е тих и спокоен,
	и гората е същата с тези води…
	Само той не се върна от боя…

	Аз не знам кой беше прав — често спореше с мен
	и държеше на правдата своя.
	Аз разбрах, че ми липсва от онзи момент,
	в който той не се върна от боя.

	Неуместно мълчеше, не пееше в такт,
	нещо друго все бъбреше, свое,
	всяка сутрин ме будеше още по мрак,
	а от вчера го няма. От боя.

	И не само това, че е пусто сега:
	изведнъж осъзнах — бяхме двама…
	И раздухваше вятърът мойта тъга,
	щом след боя разбрах, че го няма.

	Пролетта се отскубна днес като от плен
	и гласът ми увисна в покоя:
	„Ще запалим ли, брат!“ — но е тихо край мен.
	Вчера той не се върна от боя.

	С нас отново са мъртвите, щом сме в беда.
	Те са даже в смъртта часови…
	Отразен в тоя лес като в синя вода,
	небосводът притихва спокоен.

	И в землянката имаше място за нас,
	беше общо и времето в строя.
	Всичко вече е мое, но мисля, че аз,
	сякаш аз не се върнах от боя.
P$
