P>
	Пазарните капризи на природата —
	зимата задлъжня на лятото
	снегът падна
	спрямо дъжда
	но не всеки под небето
	може да си позволи дори снежинка
	макар някой да е натрупал преспи
	и да ги е изнесъл в банките на Гренландия

	На небето стават все по-малко
	свободните земни терени
	специалните служби дебнат
	посоката на погледите
	и следят те да не засягат
	пределите на чуждите съзвездия

	Микробите преминават
	към макроикономиката на грипа

	Птиците решават с мнозинство на гласовете
	кога да дойде пролетта
P$
