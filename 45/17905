P>
	Димят далечните огньове,
	вечерната звезда гори.
	Какви ли сънища отново
	тревожат те сега, Мадрид?

	Пак спуска се нощта зловещо
	и залезът кърви над нас…
	Мадрид сънува в тоя час
	Мадрид от тридесет и шеста…

	Не падат още за сега
	убитите републиканци.
	И от пожарите не пламва
	в небето огнена дъга.


	Спокойно още е навън.
	Мълчат сигналните ракети,
	усмивката на Лорка свети и
	носи се китарен звън…

	Дете на Интернационала,
	свободна е душата ти, Мадрид,
	кориди кървави видяла
	и не един борец убит.

	В небето пурпурна луна
	изтръпнала очаква боя.
	Каква измамна тишина
	и глас на птица във покоя.

	Излита песен във нощта
	и смях по улиците късни.
	А сутринта,
	а сутринта
	как всичко тук ще се прекъсне…

	Испания сред кръв ще стене.
	ще стрелят в Лорка, в песента –
	поетите обикновено
	са първи в листа на смъртта.


	Но още живи сред народа
	са падналите синове.
	Явява се в съня свободна
	мечтата и зове, зове…

	И да боли във тъмнината,
	ще търси поривът простор,
	щом нелегална е душата
	и гние тялото в затвор…

	Отекват стъпки в коридора –
	затворник водят…Пада мрак.
	А плащът на тореадора
	трепти на хоризонта пак.
P$
