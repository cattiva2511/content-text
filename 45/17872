P>
	Каквото и да казват, но най-важното
	се случва не по време на говоренето
	а в паузата —
	в паузата поетът си поема дъх
	в паузата на читателя трябва да не му достигне дъх
	инак напразно остава движението на речта на поета
	и неслучайно е казал за славея поетът Соколов Владимир —
	„Как прелестно във паузата
	въздухът пее вместо него“ —
	така вместо поета
	в паузата размишлява въздухът

	Дори и в поезията нещо да не се получава
	черновата винаги може да бъде поправена
	Неправилно запълнената пауза е непоправима
	само чуйте как я запълват със смях
	с нечий хоров смях записан на лента
	и го пускат по някаква тъпа тв-програма
	и ето вие се смеете щом чуете пауза
	а време за мислене и за разбиране не остава
	тъй като човека мисленето го затруднява
	но ако ви кажат това
	вие кой знае защо се обиждате не на самите себе си
	а на забравения от вас академик Павлов

	Но аз всъщност исках само да ви кажа
	за паузата в свободния стих
	който е възможно и да не е стих
	ако в паузата нямате за какво да помислите
	и за това може би е виновен
	самият поет или академик Павлов
	или кучето на Павлов ако то не е заровено
	някъде между първата и последната дума
P$
