E>
P>
	Различни хорски домове
	Не перо, а четка искат те.
@	Джордж Краб, „Градът“
P$
E$


D>
	На обичния ми, скъп Дух
D$


>	Записът

	Миналата седмица намерих едно твое писмо. Не знаех, че все още пазя някое от тях. Мислех, че съм унищожил всичко от теб. Но това някак си бях пропуснал. Намерих го сред квитанции за платени сметки, които бяха отпреди седем години и трябваше да са изхвърлени. Нямах намерение да го чета. Почувствах погнуса, щом разпознах почерка ти. Хвърлих го в кофата за боклук. Но после го извадих и го прочетох. В него ти няколко пъти се оплакваше, че никога нищо не ти казвам. „Нищо не ми казваш, откакто вече не си малко момче“ — пишеше ти.
	Ако знаеш колко малко ти казвах дори като малък. Не разбра дори за една четвърт от нещата.
	След като прочетох писмото ти, се замислих и реших, че сега мога да ти кажа. Имам нужда да ти кажа. Добре ще е да направя някои признания най-накрая. Пазих тайните си прекалено дълго.
	В края на краищата ти вече не можеш да направиш нищо.
	След като намерих писмото ти, прекарах доста време, седейки тихо, припомнях си и си водех бележки.
	Е, да започвам.


	Първото, което трябва да ти кажа, е, че отрано се научих да лъжа. Сигурно съм излъгал за много неща, но сега си спомням за пристана. Ходех там, когато ти казвах, че не съм ходил, и то неведнъж. Често. Събирах си пари или ги намирах в канавките. Винаги гледах в канавките, просто така, за всеки случай. Няколко пъти, ако нямаше друг начин, открадвах пари — от джоб, портфейл, чанта. Все още ме е срам от това. Малко са нещата, по-жалки от кражбата на пари.
	Но нали разбираш, трябваше да се връщам там, за да гледам Екзекуцията. Не можех да се въздържам за дълго. Когато я видех, бях спокоен за няколко дни, но нуждата да я видя отново ме обземаше също като сърбеж.
	Помниш пийпшоуто, нали? Монетата влизаше в процепа и се търкаляше надолу, докато се удари в скрития лост, който прави така, че всичко да започне. Първо се включваше светлината. След това три малки фигури се появяваха внезапно в стаята за екзекуции — свещеникът в расо и с книга, палачът и помежду им осъденият. Спираха. Книгата на свещеника се издигаше, главата му кимаше нагоре-надолу, а след това примката се спускаше и палачът я надяваше на врата на човека. Капакът на пода се разтваряше под краката му, той падаше и се люлееше няколко секунди, преди светлината да угасне, и така всичко свършваше.
	Нямам представа колко пъти ходих да го гледам, но ако знаех, щях да ти кажа, защото сега смятам да ти разкажа всичко.
	Това свърши едва когато откараха автомата. Един ден отидох на пристана и него просто го нямаше. Искам да ти обясня как се почувствах. Ядосан — да, определено бях ядосан. Но усетих и някакво отчаяно безсилие, което дълго кипеше в мен. Не знаех как да се освободя от него.
	Отне ми три години да разбера как.


	Не ти ли се струва странно, че изобщо не виждах смисъл в парите, нямах нужда от тях, освен за най-необходимото? Печеля доста, но парите не ме интересуват. Много раздавам. Може би си знаела, че не се подчинявах и ходех на пристана, защото веднъж каза:
	— Всичко знам.
	Мразех това. Аз имах нужда от тайни, от само мои неща, с които ти да нямаш нищо общо.
	Но сега ми харесва да ти говоря. Искам да знаеш за тях и ако все още имам тайни — а аз имам — искам да ги споделя, само с теб. Сега мога да реша колко да ти кажа и кога. Сега аз съм този, който решава.


>	Едно

	Четвъртък сутрин през декември. Шест и половина. Още бе тъмно. Мъгливо. Беше мека, влажна есен, която угнетяваше духа.
	Анджела Рандъл не се страхуваше от тъмното, но докато караше към дома си в това влажно време, тази ектоплазмена мъгла й се стори обезкуражаваща. В центъра на града вече имаше хора, но светлините там изглеждаха далечни, малки кехлибарени острови, чийто блясък не носеше нито виделина, нито утеха.
	Караше бавно. Най-много се страхуваше от колоездачите, които се появяваха изневиделица от мъгливия мрак, обикновено без светлоотразителни ленти или дрехи, а често и без никакви светлини. Тя беше задоволителен, но не и уверен шофьор. Не я напускаше ужасът, но не от сблъсък с друга кола, а че може да връхлети върху колоездач или пешеходец. Трябваше да си наложи да не се страхува, за да се научи изобщо да шофира. Понякога си мислеше, че това е най-смелото нещо, което й се е налагало да направи. Знаеше какъв ужас, шок и тъга предизвиква смъртта на пътя у близките на жертвата. Все още чуваше чукането на входната врата, виждаше очертанията на каските на полицаите през заскреженото стъкло.
	Тогава беше на петнадесет. Сега беше на петдесет и три. Трудно й беше да си спомни майка си жива, здрава и весела, защото този образ беше заличен завинаги от онзи, другия — на така обичното лице, покрито с драскотини и шевове, и малкото плоско тяло под чаршафа в студената синьо-бяла светлина на моргата. Нямаше кой друг да разпознае Елза Рандъл. Анджела беше единствената й роднина. Бяха едно цяло, всичко една за друга. Баща й беше умрял, преди тя да навърши година. Нямаше негови снимки. Нито спомени.
	На петнадесет беше напълно, ужасно сама, но през следващите четиридесет години успя да постигне най-доброто. Без родители, братя и сестри, лели и братовчеди. Мисълта за голямо семейство й беше чужда.
	Допреди две години смяташе не само че се справя твърде добре сама, но и че не иска нищо повече. За нея това беше естественото състояние. Имаше малко приятели, харесваше работата си, беше изкарала първа степен на задочния университет и току-що беше започнала втората. Освен това благославяше деня преди дванадесет години, когато най-накрая напусна Бевхам, като беше спестила достатъчно, за да допълни парите от продадения си апартамент и да купи малка къща на двадесетина мили от Лафертън.
	Лафертън я задоволяваше напълно. Беше малък, но не прекалено, имаше широки зелени улици, няколко реда красиви къщи от времето на кралица Виктория и крал Джордж в близост до катедралата. А тя беше разкошна. Анджела посещаваше службите от време на време.
	Имаше и изискани магазини и кафенета. Майка й би казала, с особената си, малко свита усмивка, че в Лафертън има „добро общество“.
	Анджела Рандъл се чувстваше удобно в Лафертън, спокойна и у дома си. В безопасност. Когато в началото на годината се влюби, първо някак се обърка. Това силно, всепоглъщащо чувство й беше непознато. Но бързо стигна до извода, че преместването й в Лафертън е било част от план, който е водел до тази кулминация. Любовта на Анджела Рандъл беше всеотдайна и всепоглъщаща, беше обсебила живота й. Тя разбра, че любовта ще погълне и неговия живот. Когато той приеме чувствата й към него, щом бъде готова да му ги разкрие, в подходящия момент.
	Преди да го срещне, животът й бе започнал да й се струва незначителен и празен. Страхът от бъдещите болести, немощта и старостта се промъкваше в съзнанието й, хилеше й се. Любовта я връхлетя на възраст, до която майка й не беше стигнала. Анджела чувстваше, че няма право на нея. Но след онази среща през април, празнотата беше изместена от силна и страстна увереност, от сигурност в съдбата. Повече не мислеше за самота, старост и болести. Беше спасена. В края на краищата петдесет и три не са шестдесет и три или седемдесет и три, беше в разцвета си. На петдесет майка й беше на границата на старостта. Сега всички бяха по-млади.
	Щом напусна убежището на градския център, мъгла и мрак обгърнаха колата. Тя зави надолу по шосето със странното име „Страшния съд“, после наляво по Девъншир Драйв. Някои от прозорците на спалните на околните къщи светеха, но тя едва ги различаваше в мъглата. Намали на двадесет, после на петнадесет мили в час.
	В такова време беше невъзможно да се види, че това е една от най-атрактивните и желани части на Лафертън. Знаеше, че е имала голям късмет да купи малката къща в квартала „Барн“, една от петте къщи там, на цена, която можеше да си позволи. Този дом бе стоял празен почти година след смъртта на възрастната двойка, живяла в него почти шестдесет години. Тогава районът още не беше обособен и по Девъншир Драйв имаше малко внушителни къщи.
	Къщата изобщо не беше модернизирана и беше в окаяно състояние, но още щом пристъпи вътре след младата брокерка на недвижими имоти, Анджела Рандъл пожела да живее в нея.
	— Страхувам се, че има нужда от ужасно много работа по нея — каза брокерката.
	Но това изобщо нямаше значение, защото къщата я беше завладяла изведнъж, по много странен начин.
	— Хората тук са били щастливи — отвърна тя.
	Момичето я погледна учудено.
	— Искам да я купя.
	Бе влязла в студената кухня, боядисана в цвета на водите на Нил, с кремава газова печка и кафяви лакирани шкафове и беше погледнала през прозореца към полето, оттатък плета, към издигащия се зад него хълм. Облаците бяха уловили слънцето, бяха го накъсали и караха склоновете да изглеждат ту светли, ту тъмни, като в детска игра.
	За пръв път след онова почукване на вратата преди много години Анджела Рандъл почувства нещо, което след секунда определи като щастие.


	Очите й смъдяха от умората и взирането през предното стъкло на колата в стелещата се мъгла. Беше тежка нощ. Понякога старите хора бяха съвсем спокойни и рядко имаше повиквания. Тогава правеха обиколки за проверка на всеки два часа и прибираха бельото или вършеха друга рутинна работа, която им беше оставил дневният персонал. В такива нощи можеше да подготвя курсовите си работи в стаята за персонала в старческия дом. Но тази нощ книгите й останаха неотворени. Петима от обитателите, включително най-слабите и уязвимите, бяха болни от остра вирусна инфекция и в два часа трябваше да повикат доктор Диърбон, която изпрати една от жените в болницата. Наложи се да сменят лекарството за господин Джентли, но от новото той получи кошмари — буйни, ужасни кошмари с крясъци, от които хората в съседните стаи се събудиха изплашени. Госпожица Паркинсън отново беше станала насън и бе успяла да отиде до входната врата, да я отключи и да стигне до средата на алеята, преди някой да се усети сред целия този ужас. Деменцията не беше хубаво нещо. Можеха само да ограничават щетите чрез изолация и, разбира се, като осигурят чиста, светла обстановка, прилична храна и грижи. Тя се чудеше как би се справила, ако майка й беше доживяла да страда от болест, която ограбва самата същност на хората — личността, паметта, духа, достойнството, способността да общуват с другите — всичко, което прави живота достоен за живеене, богат и стойностен.
	— Нали ще ме вземеш тук? — шегуваше се неведнъж тя с Каръл Аштън, която управляваше дома „Четирите пътя“. Разсмиваха се и започваха да говорят за друго, но въпросът на Анджела беше като въпрос на дете, което търси защита и сигурност. Е, сега нямаше защо да се тревожи за това. Нямаше да остарее сама, независимо от състоянието си. Знаеше го.
	Когато стигна края на Девъншир Драйв, мъглата изтъня и се промени от плътна маса в прозрачна тъкан, която се разкъсваше пред колата. В нея вече имаше кръпки тъмнина, през които лампите в къщите и на улицата блестяха в оранжево и златно. Като зави към квартала „Барн“, Анджела различи собствената си боядисана в бяло врата в далечния край. Въздъхна дълбоко, освобождавайки напрежението във врата и раменете си. Ръцете й бяха влажни на волана. Но вече си беше вкъщи. Чакаше я дълъг сън и четири дни почивка.
	Щом излезе от колата, почувства вкуса на мъглата, която се провлачваше като влажна паяжина по кожата й. От Хълма към нея духаше лек вятър. Може би по-късно, когато се наложеше да излезе отново, той щеше да е разпръснал и последната мъгла. Беше по-изморена от обикновено след тежката нощ и неприятното шофиране, но изобщо не й мина през ум да промени навиците си. Анджела Рандъл беше жена на реда и рутината. Само едно нещо, случило се наскоро, бе на път да разкъса сигурния й пашкул и заплашваше с безредие и хаос, но за своя изненада тя ги чакаше с радост.
	И все пак, засега се придържаше към рутината и ако пропуснеше тичането дори един ден, би забелязала разликата следващия път, когато излезе — би се почувствала по-малко гъвкава, дишането й нямаше да бъде така леко. Докторът й беше казал, че трябва да започне да спортува, а тя му се доверяваше безрезервно. Ако й беше казал да виси надолу с главата от клон цяла седмица, щеше да го направи. Но никой спорт не я привличаше, така че започна да тича — първо ходеше, после ускори темпото и удължи разстоянието, докато стигна до три мили дневно.
	— Хармоничен живот — беше казал той, когато му каза, че започва следващата степен в задочния университет. — Грижи се и за ума, и за тялото. Това е стар съвет, но не е лош.
	Тя влезе в спретнатата си, чиста къща. Завесите — един задоволен каприз, за който беше пестила грижливо — бяха дебели и плътно спуснати. Когато затвори входната врата, почувства тишината, на която толкова се наслаждаваше — мека, дълбока тишина, пухкава и успокояваща.
	Всяко нещо беше на мястото си. Доскоро тази къща беше нейният живот, повече, отколкото би могло да бъде семейството, някое човешко същество или домашен любимец. Анджела Рандъл се уповаваше на къщата на „Барн“ №4 и тя никога не я беше предала.
	През следващия половин час изяде малка купичка накълцан банан с мюсли и изпи чаша чай. Яйцето, препеченият хляб, крехкият бекон, доматите и още чай бяха за по-късно, след тичането. Засега покри с кърпа храната, тигана, хляба и маслото, напълни чайника и изплакна чашата. Всичко беше готово за след тичането и душа.
	Чу новините по радиото и прочете първата страница на вестника, който момчето току-що беше донесло, после се качи в бледосинята си спалня, съблече работното си облекло, хвърли го в коша за пране и облече чиста, изгладена тениска, бледосив анцуг, бели чорапи и маратонки. Среса косата си и я опъна назад с ластична лента. Пъхна три гликозени бонбона в джоба си и окачи на врата си под горнището на анцуга ластик с резервния ключ от входната врата.
	Когато излезе от къщата, в някои от околните къщи вече светеха лампи, а бледият белезникав изгрев се прокрадваше над Хълма. Мъглата все още се стелеше, обвивайки дърветата и храстите по склона, виеше се и се напластяваше, а после се раздвижваше и разнасяше отново.
	Но завесите още не бяха дръпнати. Никой не поглеждаше навън с желание да започне деня, да види какво става или кой е излязъл. Не беше такава сутрин. В края на „Барн“, на няколко метра от нейната къща, в началото на пътеката, която водеше към полето, Анджела Рандъл леко се затича. Няколко минути по-късно вече тичаше отмерено, целенасочено и напълно незабелязана през откритото поле към Хълма и след няколко метра изведнъж сякаш се стопи сред валмата на гъстата лепкава мъгла.


>	Две

	Неделя сутринта, пет и петнадесет, духаше бурен вятър. Кет Диърбон вдигна телефона при второто иззвъняване.
	— Доктор Диърбон слуша.
	— О, скъпа… — изрече на пресекулки гласът на стара жена, — не исках да ви безпокоя посред нощ, съжалявам…
	— Това ми е работата. Кой се обажда?
	— Айрис Чатър. Става дума за Хари, чух го. Слязох долу, а той издаваше странни звуци, докато дишаше. А и изглежда някак… не е добре, докторе.
	— Идвам.
	Обаждането не беше неочаквано. Хари Чатър беше на осемдесет години. Бе прекарал вече два силни инсулта, имаше диабет и слабо сърце, а скоро Кет му откри и бавно нарастващ карцином в червата. Може би трябваше да го изпрати в болница, но той и жена му бяха убедени, че ще е по-добре у дома. Което, мислеше си тя, докато тихо излизаше от къщата, със сигурност беше така. Беше по-доволен в леглото си, което поставиха в предната стая, заедно с двете си папагалчета за компания.
	Изкара колата на улицата. Дърветата около конюшнята се люлееха лудо, попаднали за момент в светлината на фаровете й. Конете бяха здраво вързани. Семейството й спеше дълбоко.
	Малко хора вече гледат папагалчета, освен ако не участват с тях в конкурси. Птиците в клетки не бяха на мода, както и пуделите. Докато леко завиваше, за да избегне паднал клон, тя се опитваше да си спомни кога за последен път беше виждала някого с пудел, подстриган в стил „вълнени помпони“, каквито бе правила в часовете по трудово обучение. Какви други ръчно изработени неща беше носила гордо вкъщи? Започна мислено да прави списък.
	От селото Атч Седбай до Лафертън имаше осем мили, беше тъмно като в рог и валеше, по пътя нямаше никой. През годините, за да упражнява ума си и за да не заспи на път за нощните визити, Кет се напрягаше да рецитира на глас стихотворенията, които бе научила в училище… „Бухалът и котето“, „Това е времето, което кукувицата обича“, „Имах сребърно пени и прасковено дръвче“ и от времето на изпитите — хоровете от „Хенри V“ и монолозите от „Хамлет“. Слушането на радио в колата я приспиваше, но поезията, химическите формули или смятането наум я държаха будна. Както и списъците. Вълнени помпони, мислеше си тя, картини от тесто, бинокли от ролки от тоалетна хартия; картички за деня на майката с нарциси от жълти салфетки, криви саксии, книжни животни, мозайки от гланцова хартия.
	Луната се показа иззад бързо плъзгащите се облаци точно когато тя влезе в Лафертън и видя издигащата се отпред катедрала. Високата кула изглеждаше сребриста, а прозорците й загадъчно проблясваха.
P>
	Бавно и тихо сребриста луна
	преброжда небето в нощта…
P$
	Напрегна се да си спомни какво следваше.


	Нелсън стрийт се намираше в плетеницата от дванадесет алеи, познати като „Апостолите“. На №37, малко след средата на улицата, лампите светеха.
	Хари Чатър щеше да умре вероятно през следващия час. Кет разбра това веднага щом влезе в задушната, претъпкана малка предна стая, където газовата камина беше включена на най-високата степен и се усещаше миризмата на антисептици и зловонието на болестта. В миналото Хари Чатър е бил едър мъж, но сега, след като силите и жизнеността му бяха изчезнали, се беше смалил и свил трогателно в себе си.
	Айрис Чатър се върна на стола до леглото, хвана ръката му и внимателно и нежно започна да я гали. Очите й, пълни с ужас, се стрелкаха от сивото му сбръчкано лице към Кет.
	— Хайде, горе главата, Хари, доктор Диърбон дойде да те види, доктор Кет… ще се зарадваш, че е тук.
	Кет коленичи до ниското легло и почувства как горещината от газовата камина пари на гърба й. Клетката с папагалчетата беше покрита със златиста кадифена покривка с ресни и малките птици мълчаха.
	Не можеше да направи кой знае какво за Хари Чатър, но това, което нямаше да направи, беше да се обади за линейка и да го изпрати да умре навън, вероятно върху твърда количка в коридора на болницата на Бевхам. Можеше да облекчи състоянието му, доколкото беше възможно, като донесе кислородния апарат от колата си, за да улесни дишането му, освен ако не я повикат за друг случай.
	Кет Диърбон беше на тридесет и четири, млада общопрактикуваща лекарка, от семейство на лекари, четири поколения назад. Беше наследила убеждението, че някои от старите начини все още са най-добри, когато става въпрос за индивидуалната грижа за пациента.
	— Хайде, Хари, мили. — Когато Кет се върна с кислородната бутилка, Айрис Чатър галеше мъжа си по хлътналата буза и тихо му говореше. Пулсът му беше слаб, дишането му неравно, ръцете — много студени. — Можете да направите нещо за него, нали, докторе?
	— Мога да облекча малко състоянието му. Помогнете ми да го вдигнем на възглавниците, госпожо Чатър.
	Навън бурята фучеше по прозорците. Газовата камина пращеше. Ако Хари преживееше следващия един час, Кет трябваше да извика някоя от местните сестри.
	— Той не страда, нали? — Айрис Чатър продължаваше да държи ръката на мъжа си. — Не ми харесва тази страшна маска на горкото му лице.
	— Това е най-добрият начин да се облекчи състоянието му. Мисля, че е спокоен.
	Жената се обърна към Кет. И нейното лице беше сиво и сбръчкано от напрежение, очите й бяха хлътнали, кожата под тях беше увиснала и зачервена от умора. Тя беше с девет години по-млада от мъжа си, спретната, енергична жена, но сега изглеждаше стара и болна колкото него.
	— Нямаше живот за него от пролетта насам.
	— Знам.
	— Той мразеше това… да бъде зависим, немощен. Не ядеше. Трудно успявах да го накарам да хапне нещо.
	Кет нагласи кислородната маска на лицето на Хари. Носът му беше извит като клюн и стърчеше напред, а плътта по страните му се беше стопила. Черепът му се очертаваше под почти прозрачната кожа. Дори с кислородната маска дишаше трудно.
	— Хари, мили… — Жена му го погали по веждата.
	Колко такива хора има сега, женени повече от петдесет години и все още щастливи да бъдат заедно? Колко хора от нейното поколение биха издържали да приемат всичко, което се случва, защото това е, което трябва да правиш, което си обещал да правиш?
	Тя стана.
	— Мисля, че и двете имаме нужда от малко чай. Имате ли нещо против да се поровя в кухнята ви?
	Айрис Чатър стана от стола.
	— Господи, не бива да ви оставям да вършите това, докторе. Аз ще го приготвя.
	— Не — каза тихо Кет, — вие останете с Хари. Той знае, че сте тук. Ще иска да стоите до него.
	Тя тръгна към малката кухня. Всеки рафт, всяка равна повърхност беше претъпкана не само с обичайните порцеланови съдове и кухненски прибори, но и с декоративни предмети, украшения, календари, статуетки, картини, мъдри мисли, поставени в рамка, бурканчета от мед във формата на кошер, чашки за яйца със засмени лица, термометри с месингов обков и часовници-цветя. На перваза на прозореца едно пластмасово птиче се наведе да пие вода, щом Кет докосна главата му. Представи си колко би се харесало на Хана — почти толкова, колкото и любимата й розова плетена кукла, която покриваше с полата си захарницата.
	Тя запали газта и напълни чайника. Вятърът блъскаше външната врата. Къщата подхождаше на своите обитатели и те й подхождаха, както ръкавиците пасват на ръцете. Как могат хората да се присмиват на семейните сервизи от кралски чаши и чаени салфетки, на които е отпечатано: „Дом, сладък дом“ и „Желание“?
	Молеше се телефонът й да не звънне. Времето, което прекарваше при умиращ пациент, това, че правеше нещо толкова обикновено, като приготвянето на чай в кухнята, помощта, която оказваше на тази обикновена двойка в най-тежкия период в живота им — всичко това някак осмисляше суматохата и огромното административно бреме на общата практика. Медицината се променяше или биваше променяна от посивели мъже, практикуваха я, но не я разбираха. Много от колегите на Кет и Крис Диърбон бяха станали цинични, закоравели и деморализирани. Беше лесно да се откажеш, да прекарваш хората през клиниката като буркани по конвейерна лента и после да ги оставиш на дежурния персонал. Така спиш добре нощем и получаваш малко задоволство от работата. Но не и Кет. Това, което правеше сега, нямаше да донесе средства, никой не беше определил цената му. Да помогне на умиращия Хари Чатър и да се погрижи, доколкото можеше, за жена му, беше истински важната работа — важна както за тях, така и за нея.
	Напълни каната с чай и вдигна подноса.


	Половин час по-късно, докато жена му държеше едната му ръка, а лекарката другата, Хари пое последен, несигурен дъх и умря.
	Тишината в задушната стая беше тежка — тишина от по-особено качество, белязана от смъртта — като че земята за момент спираше да се върти и светът напълно се освобождаваше от баналността и забързаността си.
	— Благодаря, че останахте, докторе. Радвам се, че бяхте тук.
	— Аз също.
	— Сега трябва да се направят много неща, нали? Не знам откъде да започна.
	Кет взе ръката на жената.
	— Няма защо да бързате. Постойте с него колкото имате нужда. Говорете му. Кажете му сбогом по ваш собствен начин. Това е важното сега. Останалото може да почака.
	Когато си тръгна, бурята беше утихнала. Дневната светлина вече се прокрадваше. Кет застана до колата си, искаше да разхлади лицето си след горещината в дневната на семейство Чатър. Погребалният агент беше на път, при Айрис бяха дошли съседи. Покоят беше нарушен и всички мрачни и необходими дейности, които съпътстваха смъртта, бяха в ход.
	Нейната работа беше свършена.


	В този час в неделя сутрин от Нелсън стрийт до катедралата имаше две минути път. В катедралата имаше служба от седем часа, на която Кет реши да отиде, след като звънна вкъщи.
	— Здрасти. Буден си.
	— Много смешно. — Крис Диърбон дръпна от себе си слушалката, за да чуе тя шума от борбата на децата. — А ти как си?
	— Добре съм. Хари Чатър умря. Стоях с тях. Ако всичко при теб е наред, ще отида на службата в седем, а после ще пия кафе при брат ми.
	— Саймън се е върнал?
	— Трябва да е летял снощи.
	— Иди. Аз ще изведа децата при понитата. Сигурно ще се позабавиш при Сай.
	— Да, трябва да говорим за седемдесетия рожден ден на татко…
	— Е, значи ще имаш нужда от малко духовно пречистване преди това. — Крис не беше вярващ, общо взето, уважаваше вярата на Кет, но не дотолкова, че да не си позволява понякога остри забележки. — Съжалявам за стария Хари Чатър. Тези двамата са солта на земята.
	— Да, но той преживя достатъчно. Радвам се, че бях там.
	— Ти си добър лекар, знаеш ли?
	Кет се усмихна. Крис беше неин съпруг, но й беше също и колега. Смяташе го за по-добър лекар, отколкото някога би могла да бъде. Професионалната похвала от него не беше без значение.


	Страничната врата на катедралата „Сейнт Майкъл и всички ангели“ се затвори почти безшумно. По-голямата част от огромната сграда тънеше в полумрак, но в страничния параклис лампите бяха включени и грееха свещи. Кет се спря и вдигна глава към сводестия таван. В тъмната катедрала се чувстваше като Йона в корема на кита. Много по-различно от последния път, когато тук беше пълно с градски сановници и вярващи, облечени с най-хубавите си дрехи за кралската служба. Тогава ехтеше музика, хоругвите и церемониалните одежди блестяха. Тишината и уединението в тази ранна утрин й допадаха повече.
	Тя зае място сред двадесетината души, които вече бяха коленичили, когато момчето с жезъла тръгна пред свещеника към олтара.
	Щеше да й е невъзможно да работи като лекар, ако не черпеше сила от вярата си. Повечето от лекарите, които познаваше и с които работеше, изглежда се справяха идеално и без нея. Тя беше единствената вярваща в семейството си — може би само Саймън споделяше донякъде убежденията й.
	Когато се изправи до перилата, в ума й изникна ярък спомен за последния път, когато стоеше тук заедно с брат си. Беше на погребението на три момченца, убити от чичо си. Саймън беше в катедралата служебно, като водещ полицейското разследване. Кет беше техен семеен лекар. Службата беше сърцераздирателна. До нея беше и Паула Осгуд, патологът, извършил огледа на местопрестъплението и аутопсията, която по-късно беше споделила с нея, че е бременна с второто си дете. Кет още се чудеше как е успяла с професионална безпристрастност и спокойствие да изследва трите малки деца, убити с брадва и насечени с касапски нож. Хора като нея, полицаи като Саймън, имат нужда от цялата сила и подкрепа, която могат да получат. В сравнение с тяхната работа тази на общопрактикуващ лекар в приятен град като Лафертън беше направо детска игра.
	Кратката служба свърши и до нея достигна струйка дим от угасените свещи… Изправи се. Една жена, която вече беше тръгнала по пътеката между редовете, улови погледа й, след нея вървеше и друга. И двете й се усмихваха.
	Кет се отдръпна назад за няколко секунди, изчаквайки ги да минат напред, после излезе на пътеката и бързо се отправи към вратата в другия край. Оттук можеше да пресече през Катедрал Грийн, преди някой да я спре с молба за неофициална консултация, а после да продължи към вътрешния двор на катедралата.


	Освен неколцина от духовниците, служещи в катедралата, малко други хора живееха сега в красивите къщи в стил крал Джордж в двора на храма. Повечето от тях сега бяха превърнати в офиси.
	Сградата, в която живееше Саймън Сърейлър, беше в другия край на двора. Прозорците й гледаха отпред към катедралата, а отзад — към река Глийн, която течеше през тази част на Лафертън. Входът на „Сейнт Майкъл“ №6 беше тук, до извития железен мост, който водеше към другия бряг на реката. Стадо диви патици се стрелкаха под него. По-нагоре един лебед се носеше по водата. През пролетта от прозореца на Саймън можеха да се видят проблясващите гръбчета на сини рибарчета, щуращи се из реката.
C>
#	Кейс и Чаунди. Адвокати
#	Епископална канцелария
#	Паркър, Фипс, Бърнс, Счетоводство
#	Дейвис, Дейвис, Ко. Адвокати
C$
	Кет натисна звънеца над наредените една над друга табелки — до него на тясна дървена плочка елегантен надпис гласеше: „Сърейлър“.
	Тъй като познаваше добре брат си — доколкото изобщо някой би могъл да познава Саймън — тя не беше изненадана от избора му да живее сам на най-горния етаж, заобиколен от офиси, които бяха празни през по-голямата част от времето, когато той си беше вкъщи, в компанията само на патиците, тъмната вода, плъзгаща се под прозорците, и камбаните на катедралата.
	Сай беше различен — различен от другите двама от тризнаците — Кет и Айво, дори по-различен от родителите им и цялата голяма фамилия Сърейлър. Беше особен още от дете. Изобщо не се вписваше в шумните семейни спорове и шеги на лекарското семейство. Как един толкова тих, вглъбен в себе си човек можеше да пасне, и то изключително добре, в полицията, беше още една загадка.
	Сградата беше сумрачна и тиха. Стъпките на Кет отекваха по дървените стълби, нагоре и нагоре, по четирите тесни етажа. На всяка площадка тя натискаше автомата на осветлението, което угасваше, преди да е стигнала до следващата. „Сърейлър“ отново обявяваше надписът на табелата на звънеца.
	— Здрасти, Кет! — Брат й се наведе от своите метър и осемдесет, за да я притисне в мечешката си прегръдка.
	— Имах ранно повикване, а после отидох на службата в седем.
	— Значи си точно навреме за закуска.
	— За кафе. Не подозирах, че имаш някаква храна. Как е Италия?
	Саймън отиде в кухнята, но Кет не го последва, искаше да се наслади на стаята. Тя продължаваше по цялата дължина на сградата и имаше високи прозорци. От кухнята се откриваше изглед към Хълма.
	Белите дървени капаци на прозорците бяха отворени. Върху лакирания брястов паркет имаше два големи красиви килима. Стаята бе изпълнена със светлина — тя нахлуваше върху картините на Саймън и малкото мебели, които представляваха доста успешна комбинация от старинна и съвременна класика. Освен тази голяма стая имаше и малка спалня, баня, скрита в една ниша, и миниатюрна кухня. Но всичко бе съсредоточено тук, в това спокойно помещение, където всичко си беше на мястото, където тя идваше по същите причини, поради които ходеше и на църква — заради мира, покоя, красотата, духовното и визуално зареждане на батериите й. Апартаментът на брат й с нищо не напомняше нейната разхвърляна селска къща — винаги шумна и разбъркана, преливаща от деца, кучета, ботуши, юзди и медицински списания. Тя си я харесваше, там беше сърцето й, там беше пуснала дълбоки корени. Но едно малко парче живо самородно злато в нея принадлежеше на този храм на светлината и покоя. Мислеше си, че сигурно това е, което поддържаше Саймън нормален и в състояние да върши стресиращата си работа така добре.
	Той внесе подноса с каничката и чашите за кафе и го постави на масата от буково дърво до прозореца, който гледаше към гърба на катедралата. Кет седна и обгърна с ръце топлата красива чаша. Слушаше как брат й описва Сиена, Верона и Флоренция. Във всеки от тези градове беше прекарал по четири дни.
	— Беше ли още топло?
	— Златни дни, студени нощи. Идеално за работа навън.
	— Може ли да видя нещо?
	— Още са опаковани.
	— Добре.
	Тя знаеше, че не бива да настоява да види картините му, преди той да е решил кои са най-добри и могат да бъдат показани.
	Когато завърши училище, Саймън отиде в колеж по изкуство въпреки желанието, съветите и амбициите на родителите им. Той не показваше никакъв интерес към медицината, за разлика от всички други Сърейлър поколения наред, и никакъв натиск не можа да го накара да продължи да следва. Той рисуваше. Рисуваше непрекъснато. Отиде в училището по изкуство, за да рисува — не да учи фотография, дизайн или компютърна графика и определено не за да учи монтаж или концептуално изкуство. Рисуваше прекрасно — хора, животни, растения, сгради, лица от всекидневния живот по улиците, пазари и всякакви обществени места. Кет харесваше вдъхновените линии и пресечените щрихи на бързите му скици, прекрасно уловените и предадени детайли. Два пъти в годината и през няколко откраднати уикенда той ходеше в Италия, Испания, Франция, Гърция или по-далече, за да рисува. Беше прекарал седмици в Русия и месец в Америка.
	Но той не завърши курса по изкуство. Беше разочарован, изгуби илюзиите си. Казваше, че никой не иска от него да рисува и няма и най-малко желание да го научи или да му покаже как се рисува. Вместо това отиде в Кралския колеж в Лондон и завърши право, взе първа степен и веднага постъпи в полицията — другата му детска страст. Бързо стигна до криминално-следствения отдел и се придвижи нагоре по чиновете до старши инспектор, на тридесет и две години.
	В полицията художникът, който подписваше картините си с името Саймън Ослър — Ослър беше второто му име — беше непознат, както старши инспекторът Саймън Сърейлър беше непознат за хората, които ходеха на изложбите на Ослър далеч от Бевхам и Лафертън.
	Кет напълни отново чашата си. Говориха за ваканцията на Саймън, за семейството й и за местните клюки. Следващата тема щеше да е по-трудна.
	— Сай, има още нещо.
	Той я погледна, стреснат от тона й, лицето му беше напрегнато. Колко е странно, помисли си Кет, че те двамата с Айво са толкова различни, като че не бяха братя. Саймън беше единственият от поколения насам със светла коса, макар че очите му бяха тъмни като череши. Самата тя приличаше на брат си Айво. Но и двамата не се виждаха с него. Вече шест години Айво работеше като лекар в австралийската пустош, щастлив като Лари. Кет се съмняваше дали изобщо щеше да се върне.
	— Другата неделя е рожденият ден на татко.
	Саймън погледна навън, към облаците над катедралата. Не каза нищо.
	— Мама ще приготви обяд. Ще дойдеш, нали?
	— Да. — Гласът му не изразяваше нищо.
	— Това ще означава много за него.
	— Съмнявам се.
	— Не ставай дете. Не е така. Знаеш, че ще можеш да се слееш с тълпата. Ще бъдем доста народ.
	Тя отиде да измие чашата си в металната мивка. Кухнята на Саймън, в която никога не бе приготвяно нещо повече от кафе и сандвичи, му струваше цяло състояние и много грижи. Кет често се чудеше защо.
	— Трябва да се прибирам и да освободя Крис от дежурството с понитата. Утре на работа ли си?
	Лицето на Саймън се отпусна. Бяха отново на сигурна почва. Петнадесет дни в чужбина, напълно откъснат от дома и работата, му бяха повече от достатъчни, Кет знаеше това. Брат й живееше първо за работата и рисуването си, а на второ място за живота си тук, в този апартамент. Тя приемаше напълно всичко в него и само понякога й се искаше той да има и нещо повече. Знаеше едно такова нещо, но това беше тема, която обсъждаха само когато той пожелаеше. А той рядко го правеше.
	Прегърна го още веднъж и бързо си тръгна.
	— Ще се видим другата неделя.
	— Да.


	Когато сестра му си отиде, Саймън Сърейлър взе душ, облече се и направи втора кана кафе. След малко щеше да разопакова и да прегледа картините, които беше нарисувал в Италия, но първо щеше да се обади в криминално-следствения отдел на Бевхам. Официално се връщаше на работа на следващия ден, но не можеше да чака дотогава, за да провери кои случаи, ако има такива, са приключени в негово отсъствие и, което беше по-важно, да разбере кои са новите.
	Две седмици и половина бяха много време.


>	Записът

	Чудя се дали изобщо разбра колко много мразех кучето? Не бяхме имали никакъв домашен любимец. И един следобед, когато се прибрах от училище, то беше там. Видях те, седнала на твоя стол с кафявата табуретка под краката, с очилата и с книга от библиотеката на масата до теб. В първия момент не го забелязах. Приближих се, както обикновено, за да те целуна, и тогава го видях — кучето. Беше много малко куче.
	— Какво е това?
	— Моят домашен любимец.
	— Защо е тук?
	— Винаги съм искала домашен любимец.
	Очите на кучето, светли като мъниста, проблеснаха към мен между дългите кичури копринена козина. Намразих го.
	— Не я ли харесваш? — каза ти.
	Сега мога да ти опиша колко мразех кучето, мразех го, защото беше твой любимец и ти го обичаше, но го мразех и заради него самото. Кучето седеше в скута ти. Кучето лижеше лицето ти с лилаво-розовия си език. Кучето вземаше парченца храна от ръката ти. Кучето спеше в леглото ти. Кучето ме мразеше толкова, колкото и аз него. Знаех това.
	Но най-странното е, че ако не беше то, аз никога нямаше да открия какъв искам да бъда, каква е съдбата ми.

	* * *

	Знам, че помниш този ден. Лежах на килима пред камината и дразнех кучето, като размахвах пръсти под носа му, а щом то се хвърлеше да ги захапе, ги дръпвах назад. Бях станал много добър в това и винаги уцелвах точния момент. Знаех, че няма да ме хване, ако просто продължавам по същия начин отново и отново. Но допуснах грешка. След това се ядосвах на собствената си глупост. Това ме научи винаги да си съставям план и да се придържам към него. Този ден научих много от една-единствена грешка. Вместо да размахвам пръсти под носа на кучето, аз се наведох и издадох ръмжащ звук, мислейки, че ще го изплаша и то ще се страхува от мен. Исках да се страхува от мен. Вместо това то скочи и захапа горната ми устна, откъсвайки парченце от нея.
	Мислех си, че ще отнесеш кучето да го умъртвят заради това, което ми стори, но ти каза, че сам съм си виновен.
	— Може би това ще те научи да не я дразниш — каза ти.
	Разбираш ли колко ме нарани това? Разбираш ли?
	Никога не бях ходил в болница. Ти ме заведе там с автобуса, аз притисках чиста кърпа към устата си. Не знаех какво представлява болницата. Нямах представа, че това е очарователно място — красиво и опасно, но и приятно и сигурно. Исках да остана завинаги сред белите легла, движещите се колички и силните хора.
	Болеше ме от това, което ми правиха. Промиха устната ми с антисептик. Миризмата ми хареса. После започнаха да я шият. Болката беше неописуема, но аз харесах лекарката, която правеше това, и сестрата с блестяща бяла шапка, която държеше ръката ми. Ти стоеше навън.
	И така, фактът, че обичаше кучето повече от мен и че ме предаде заради него, в края на краищата нямаше никакво значение, защото аз намерих своя път. Дори мога да ти простя предателството, защото не то беше страшното. Другото предателство дойде по-късно. Твоето преодолях, но него не можах, защото бях предаден от това, което обичах. А теб не обичах.
	Никога не съм ти казвал това. Но сега ти казвам всичко. Нали така се разбрахме?


>	Три

	Четвъртък сутрин, изгревът едва се прокрадва през гълъбовосивата мъгла. Меко време.
	На Хълма, сред морето от пара, изплува зелен остров. Дърветата са голи, но шубраците и къпините, които приличат на козина, с която са обрасли долчетата и падините, все още са отрупани с плодове, а листата им не са окапали съвсем. По средата на пътя към върха на Хълма са камъните Уерн, древни камъни, като три вещици, клекнали около невидим казан. През деня край тях тичат деца, които с боязън докосват грапавата им повърхност. А в деня на лятното слънцестоене тук се събират облечени в роби хора, които танцуват ритуални танци и пеят химни. Но всички знаят, че са безопасни, и само им се присмиват.
	В този час обикновено няколко души тичат нагоре, надолу и около Хълма, дишайки тежко, винаги сами, без да забелязват нищо. Тази сутрин са излезли двама мъже със сериозен вид, тичащи безшумно. Няма я жената. След време, когато светлината се усилва и покривалото на мъглата се разгъва, се появяват трима млади мъже на планински велосипеди, които карат по пясъчната пътека към върха, дишат тежко, но не спират.
	Един старец разхожда йоркширски териер, а една жена — два добермана. Обикалят около камъните, а после бързо се връщат надолу към пътеката.
	През нощта на Хълма може и да има хора, само че те не са бегачи и велосипедисти.
	По-късно слънцето изгрява, кървавочервено, над шубраците, къпините и мъхестата трева, докосва камъните, осветявайки парчета довята отнякъде хартия, опашката на бягащ заек, мъртва гарга.
	Никой не вижда нищо необикновено на Хълма. Хората се разхождат, тичат, карат велосипеди, но не съобщават за нищо, което ги е разтревожило. Всичко е както винаги, същите камъни и дървесни корони, които не крият никакви тайни. Колите се движат само по павираните алеи, а и да не бе така, след дъжда всички следи от гуми са отмити.


>	Четири

	Деби Паркър лежеше със свити колене в леглото. Навън слънцето грееше, ярко за декемврийска сутрин, но тъмносините завеси бяха спуснати.
	Тя чу часовника на Санди, водата от душа на Санди, програмата на BEV от радиоприемника на Санди, но нищо от това нямаше значение за нея. Когато Санди отидеше на работа, Деби щеше отново да заспи, да проспи тихата сутрин и нямаше да пусне вътре слънцето, деня, живота.
	Винаги имаше момент, когато се събуждаше и се чувстваше добре, нормално. „Хей, вече е ден!“, преди смазващата, черна мъка да пропълзи в ума й като мастилено петно върху попивателна хартия. Сутрините бяха лоши, а откакто загуби работата си, бяха станали още по-лоши. Тя се събуждаше за главоболията, които забулваха съзнанието й и я теглеха надолу в продължение на половин ден. Ако положеше голямо усилие, излезеше и тръгнеше из града — ако направеше нещо — болката бавно намаляваше. Рано следобед чувстваше, че може да се справи. Вечерите често беше добре. Но не и през нощите, дори и ако изпиеше няколко питиета и се проснеше на леглото ако не развеселена, поне безгрижна. Стряскаше се към три с бясно биещо сърце, потна от ужас.
	— Деби…
	„Върви. Не идвай тук.“
	— Осем без десет е.
	— Чаша чай?
	Деби не помръдна, не каза нищо. „Отивай си.“
	— Хайде де.
	Дръпна пердетата. Шумът беше като от зъболекарска машинка. Санди Марш, безцеремонна, енергична и блестяща — и уверена.
	— Казах, че ти донесох чаша чай.
	— Добре съм.
	— Не си.
	— Добре съм.
	— Може и да не е моя работа, но мисля, че трябва да станеш и да идеш на лекар.
	— Не съм болна — промърмори Деби сред гънките на възглавницата.
	— Но не си и добре. Погледни се. Може да имаш сезонно емоционално неразположение… Декември е. Факт е, че през декември и февруари се самоубиват повече хора, отколкото през другите месеци.
	Деби седна, гневно отхвърляйки юргана.
	— О, страхотно. Благодаря.
	Ясното, светло, гримирано лице на Санди се смръщи загрижено.
	— Извинявай. Удари ме. Съжалявам. О, боже!
	Деби заплака, облегната напред на ръцете си.
	Санди посегна да я прегърне.
	— Закъсняваш — каза Деби.
	— По дяволите закъснението! Ти си по-важна. Хайде.
	Най-накрая Деби стана и се затътри към банята. Но преди душа беше ред на огледалото.
	Акнето беше станало по-зле. Цялото й лице беше белязано от възпален, инфектиран обрив. Той се спускаше надолу по шията и раменете й. Ходи на лекар за това веднъж, преди месеци. Даде й някакъв смърдящ жълт мехлем, с който да се маже два пъти на ден. Той омазни дрехите й, вмириса чаршафите й, но изобщо не повлия на пъпките й. Тя така и не довърши бурканчето и не отиде отново при лекаря.
	— Мразя лекарите — каза тя на Санди. Седеше в кухнята, пълна с мебели „Направи сам“, чиито врати непрекъснато падаха.
	Санди направи сандвичи и още две чаши чай.
	Двете се познаваха от началното училище, израснаха на една улица и заедно наеха апартамент преди единадесет месеца, когато майката на Санди се омъжи повторно и у тях стана трудно да се живее. Но очакваният непрекъснат купон не се получи. Деби загуби работата си, когато строителното дружество закри клона си в Лафертън. И тъмнината запълзя към нея.
	— Те ми дават само купища хапчета, от които се отнасям.
	Санди топеше лъжицата в чашата си и разбъркваше, топеше и разбъркваше.
	— Добре. Е, може би има някой друг, при когото можеш да отидеш.
	— Например?
	— Някой от онези, рекламират ги в здравните магазини.
	— Какво? При някой зловещ иглотерапевт? Разни знахари и прочее? Едва ли.
	— Е, много хора вярват в това. Просто си запиши няколко имена.


	Когато започна да действа, се почувства по-добре. Усети даже искрица радост, когато влезе в магазина за вестници и купи бележник и химикалка, тръгна по „Перо“ към здравния магазин и погледна нагоре към Хълма оттатък покривите. Билото му беше обагрено от лимоненожълти слънчеви лъчи.
	Аптеката беше на Алмс стрийт, близо до катедралата. Може да се оправя, мислеше си Деби. Може да оздравея, да отслабна с десетина килограма, да намеря нещо, което да изчисти кожата ми. Нов живот.
	Визитките бяха забити една върху друга, наблъскани по цялата коркова дъска. Трябваше да вдигне и да откачи няколко, за да препише имената и телефонните номера. Техника „Александър“, рефлексология*1, лечение „Брандън“, акупунктура, хиропраксис*2. Отне й цяла вечност да ги прегледа. Накрая се спря на четири — ароматерапевт, рефлексолог, иглотерапевт и фитотерапевт — и след моментно колебание — още един… адрес и телефон на някой си на име Дейва. Почувства се привлечена от картичката — наситено тъмносиня, напръскана с вихър от мънички звезди. ДЕЙВА. ЛЕЧЕНИЕ. КРИСТАЛИ. ВЪТРЕШНА ХАРМОНИЯ. СВЕТЛИНА. ТЕРАПИЯ НА ЦЯЛАТА ЛИЧНОСТ.
	[*1 Точков масаж на краката и ръцете. — Бел.ред.]
	[*2 Лекуване на болести чрез манипулации по гръбначния стълб и ставите. — Бел.ред.]
	Гледаше я, оставяйки се да бъде погълната от дълбокото синьо. Определено имаше ефект, без съмнение. Когато излезе от магазина, се почувства… различно. По-добре. Синята картичка остана в съзнанието й и когато си спомняше за нея, й се струваше, че може би ще намери нещо в това. Във всеки случай, чернотата се сви назад, в най-дълбоките ъгълчета на съзнанието й като черно пълзящо създание и остана там.


>	Пет

	— Искам да се срещна с някой с по-висок чин. Служител от следствения отдел.
	Работата с петнадесет старци във всички степени на деменцията беше научила Каръл Аштън да бъде търпелива и твърда като начална учителка — често си мислеше, че тези две професии имат много общо. Беше се научила и как да накара и най-своенравните да правят това, което тя искаше от тях. Сержантът в приемната разбра това.
	— Нали не мислите, че не приемаме сериозно съобщенията за изчезнали хора.
	— О, в никакъв случай. Но знам също и че името, придружено с кратко описание, отива в списък, който циркулира из различни служби, след което — освен ако не е изчезнало дете или някой особено уязвим — не се прави нищо.
	Тя не грешеше.
	— Проблемът, госпожо Аштън, е, че изключително много хора изчезват.
	— Знам. Знам и че се оказва, че голяма част от тях са живи и здрави. Също така съм много добре запозната с думата „ресурси“. Въпреки това бих искала да се видя с някой, който ще придвижи случая. Както казах, не се опитвам да подценявам униформените полицаи, като искам да разговарям с детектив.
	Тя се отдалечи от бюрото и седна на пейката до стената. Тук-там по тапицерията имаше скъсани нишки и цепнатини, през които се показваше сивият пълнеж.
	Каръл Аштън знаеше, че може да й се наложи да чака с часове, затова си носеше книга, но имаше време едва за един абзац. Сержантът на бюрото беше схванал, че е жена, която би се махнала от главата му само когато получи онова, за което е дошла.
	— Госпожо Аштън? Аз съм детектив Графхам. Бихте ли дошли с мен?
	Макар и да беше глупаво, тя се изненада, че детективът е жена, но в съзнанието й, въпреки че имаше много жени полицайки, детективите винаги бяха мъже. Точно както сестрите бяха жени.
	Стаята, където беше въведена, разбира се, не я изненада — малка мизерна кутийка, боядисана в бежово, с метална маса и два стола. Човек би признал всичко, само и само да се махне оттук.
	— Разбрах, че сте много загрижена за ваша служителка, която не е идвала на работа от няколко дни.
	Беше хубава — елфическа прическа, изострени черти, големи очи.
	— Анджела — Анджела Рандъл. Само че „служителка“ не е точната дума.
	Детектив Графхам погледна листа пред себе си.
	— Съжалявам, сега виждам информацията…
	— О, да, тя е служител. Работи за мен, но това звучи малко студено. Поддържам топли отношения с персонала си.
	— Разбирам, прозвуча твърде официално. Добре, да започнем отначало. Кажете ми всичко за Анджела Рандъл… Но преди това мога ли да ви предложа нещо топло за пиене? Страхувам се, че ще е от автомат.
	Тя ще стигне далеч, мислеше си Каръл Аштън, разбърквайки чая си с пластмасовата бъркалка, която нямаше никаква прилика с лъжичка. Поне се надявам да е така. Надявам се да не я сметнат за твърде загрижена или твърде мека… твърде — да, твърде заинтересована. Детектив Графхам се беше облегнала назад на стола си със скръстени ръце, гледайки я с очакване. Наистина изглеждаше доста заинтригувана.
	— Ръководя старчески дом за хора с деменция.
	— Болестта на Алцхаймер?
	— Нещо такова.
	— Надявам се, знаете колко голяма нужда има от хора като вас. Баба ми почина с тази диагноза миналата година. Грижите, които получи, бяха безобразни. Къде е домът?
	— Фонтейн стрийт. Нарича се „Четирите пътя“.
	— И госпожа Рандъл работи там за вас?
	— Госпожица Рандъл. Анджела. Да. С нас е от шест години, но през последните четири дава само нощни дежурства. Тя е от хората, за каквито можеш само да мечтаеш, наистина — работи усърдно, съвестна е, на нея може да се разчита, почти никога не отсъства по болест или по други причини. Тъй като е сама и няма за кого да се грижи, е съгласна да поема всички нощни дежурства. Такива хора са голяма рядкост.
	— Кога я видяхте за последен път?
	— Е, аз, разбира се, невинаги… различни смени и почивни дни, може да мине цяла седмица, без да се видим. Но, разбира се, знам кога е била дежурна. Има дневник, а и с нея има други от персонала. Всъщност я видях последния път, когато беше на работа. Позвъни ми в полунощ и аз отидох. Живея четири къщи по-надолу. Някои от пациентите бяха хванали гаден вирус и трябваше да отида. Анджела тогава беше там.
	— Как изглеждаше?
	— Капнала от умора, разбира се, всички бяхме така тази нощ… нямахме много време да говорим. Но тя беше… много спокойна и уверена, както винаги.
	— Значи не забелязахте нещо необичайно в нея?
	— Не.
	— И на следващата нощ тя не дойде?
	— Не, тя не беше дежурна тогава. Имаше уикенд и след това четири почивни дни. Понякога става така, че всеки член на персонала взема от време на време хубава дълга почивка. Имат нужда. Анджела беше в почивка една седмица, след това мен ме нямаше няколко дни. Когато се върнах, имаше съобщение, че не е била на работа четири нощи и не се е обаждала. Това беше съвсем необичайно. Имала съм служители, които не се появяваха на работа, без да ми се обадят, но се отървах от тях. Нашите старци не заслужават това. Но Анджела Рандъл никога не би постъпила така.
	— И какво направихте?
	— Позвъних й няколко пъти. Никой не отговаряше, а тя няма телефонен секретар.
	— Ходихте ли до дома й?
	— Не. Не, не отидох.
	— Защо? — погледна я остро детектив Графхам.
	Каръл Аштън се почувства неловко — всъщност виновна, макар да беше сигурна, че не е. Но погледът на младата жена беше така ясен и твърд, сякаш я обискираше, вкопчваше се в нея. Чудеше се колко ли време може да издържи на него някой престъпник.
	— Госпожо Аштън, не мога да ви помогна, ако вие не ми помогнете.
	Каръл бъркаше ли бъркаше остатъка от чая си.
	— Не искам… да ме разберете погрешно.
	Детективът чакаше.
	— Анджела е много саможива… и много сдържана. Не е семейна, но нямам представа дали е вдовица, разведена или просто неомъжена. Може да изглежда странно, че не съм разбрала това за шест години, но тя просто не е от типа хора, които можеш да разпитваш, а и изобщо не говореше за себе си. Дружелюбна е, но не споделя нищо и лесно може, без да искаш, да прекрачиш границата с нея. Може да зададеш въпрос или да направиш забележка за нещо, на което всеки друг би отговорил, без да се замисли, но тя просто се затваря, разбирате ли? В очите й се вижда… предупреждение. Не преминавай. Все едно се спуска решетка на крепостна стена. Никога не съм била у тях и, доколкото знам, никой от персонала също не е ходил. Не можех просто да отида в дома й. Единственото, което можех да направя, бе да се обадя по телефона. Звучи смешно.
	— Всъщност не е. Има такива хора. От опит знам, че водят много самотен живот. Създават впечатление, че крият нещо — може би някаква мрачна тайна, но рядко е така, това е привидност. Знаете ли дали има някакви роднини?
	— Не. Никога не е споменавала.
	— Била ли е болна от нещо… или депресирана?
	— Не. Със сигурност не е боледувала — може би само няколко простуди. В такива случаи предпочитам служителя да си остане вкъщи. Нашите обитатели са много податливи към заболявания.
	— Нещо, което би я накарало изведнъж да се почувства зле — диабет или сърдечна криза?
	— Не. Щях да знам заради естеството на работата й.
	— На колко години е?
	— Петдесет и три.
	— Сигурно вече сте мислили за това, но има ли нещо, свързано с госпожица Рандъл, което ви се е сторило особено. През последните седмици… или може би два месеца?
	Каръл се колебаеше. Имаше нещо. Или може би не? Нещо или нищо. Стаята беше съвсем тиха. Детектив Графхам не помръдваше и не записваше нищо, просто седеше и гледаше твърдо и настойчиво Каръл.
	— Наистина е трудно да се обясни…
	— Продължавайте.
	— Нищо сигурно… трябва да знаете това… Само… подозрение. Впечатление.
	— Често това се оказва важно.
	— Не искам да преувеличавам… толкова е неясно. Но веднъж или два пъти ми се стори, че тя изглеждаше малко… отнесена. Разсеяна. Не знам… Като че беше на мили разстояние. Не я бях виждала такава. Винаги е на ниво. Вижте, моля ви, не обръщайте голямо внимание на това… Случи се само един-два пъти, не искам да кажа, че се е държала странно, не, разбира се.
	— Мислите ли, че нещо я е тревожило?
	— Не. Не беше това, или поне аз не смятам така… О, не знам. Забравете. Няма смисъл.
	— Аз мисля, че има.
	— Май трябваше да отида до къщата й, нали? Ами ако е болна?
	— Е, предполага се, че има и съседи. Не бива да се обвинявате.
	— Какво ще стане сега?
	— Ще изпратим някого да провери. — Тя стана. — Но не се тревожете… Изчезналите хора обикновено са отишли някъде по собствено желание поради различни лични причини. Те или се появяват, като че нищо не се е случило, или се обаждат. С много, много малко от тях се случват неприятни неща. Особено с благоразумни дами на средна възраст.
	— Благодаря ви за тези думи.
	— Истина е. — Младата жена я докосна по ръката. — И… — Тя изведнъж се усмихна и Каръл видя, че беше не просто хубава, беше направо поразително красива. — Вие дойдохте тук. Направихте каквото трябва.


	— Имаш шестдесет секунди да ми обясниш защо този случай да е по-различен, Фрея.
	Инспектор Били Камерън се въртеше на стола, облегнат назад, с ръце зад главата. Беше космат, пълен, потен мъж, приличаше на мечка. Позата му казваше: „Впечатли ме, убеди ме“.
	Фрея Графхам не беше притеснена. Беше в полицейския участък на Лафертън от няколко седмици, но вече бе разбрала, че инспекторът е от онзи тип полицаи, каквито срещаше в изобилие при първото си назначение в столичната полиция — големи, с груб език, но с добра душа. Когато напускаше, повечето от тях се бяха пенсионирали. Тези, които дойдоха след тях, бяха от съвсем различна порода. Тя знаеше, че няма да може да върти на малкия си пръст инспектор Камерън, но сигурно имаше начин да промени мнението му.
	От своя страна, Камерън виждаше една млада жена, която беше много по-твърда, отколкото изглеждаше. Но Фрея Графхам беше напуснала столичната полиция доброволно след дванадесет години служба, за да дойде в катедралното градче, и той се чудеше защо ли не е издържала.
	Сега обаче тя трябваше да се доказва отново.
	— Анджела Рандъл, на петдесет и три години. Води предсказуем, подреден и методичен живот, както можеш да си представиш. Няма семейство, няма близки приятели… никога не е канила свои колеги вкъщи. Не е била болна, и, доколкото знаем, не е страдала от депресия. Полицаите намерили къщата подредена и светеща от чистота, колата в гаража, масата — приготвена за закуска, яйцата в тигана, хляба в тостера. Направила е кана чай и е изпила една чаша, има обелка от банан в иначе празното кошче за боклук. В пералнята е била униформата й.
	— Но без госпожица Рандъл, болна, здрава или…
	— Да.
	— Съседите?
	— Не знаят много. Рядко я виждали. Винаги поздравявала, но се държала настрана. Не е имала посетители. Но има нещо странно, шефе. Полицаят каза, че е почувствал в къщата нещо… особено.
	Камерън повдигна вежди.
	— Не ми се вярва да са видели призраци.
	— Бих искала да огледам.
	Камерън я погледна. Тя го притежаваше — допълнителния инстинкт, усет, нюх, както и да се наричаше. Фрея Графхам го имаше и това я открояваше. Би могла да стигне върха, ако можеше да издържи, с вниманието си към детайлите и способността да работи упорито, която я държеше здраво стъпила на земята. Такава комбинация се срещаше рядко и той я забелязваше, когато се изпречеше на пътя му.
	— Знаеш много добре, че ако не се докопаш до нещо конкретно веднага и ако няма по-нататъшно развитие, трябва да приберем случая в папката за изчезнали хора.
	— Не е приоритет… няма опасност за голяма част от обществото, или, доколкото можем да преценим, за изчезналата личност, чието желание да изчезне трябва да бъде уважено. Да, да.
	— Ще се окаже, че някъде има таен любовник и са заминали на почивка… или просто се е покрила.
	— Добре, но никое от тези предположения не се потвърждава от нейната работодателка.
	Камерън погледна часовника си.
	— Повече от три минути — каза той.
	— Да приема ли това за „да“?
	— Още нещо, Фрея… Деветдесет и девет процента от изчезванията са просто загуба на време за полицията… Имай това наум, преди да започнеш да се увличаш.
	— Благодаря, шефе. Ще го имам предвид.


	Фрея караше право към квартал „Барн“. Беше взела със себе си младия детектив Нейтън Коутс и когато пристигнаха, го изпрати да провери в гаража и градинската барака, а после да обиколи съседите. А тя щеше да се заеме с къщата.
	„Нещо особено“, беше казал един от полицаите, дошли първи тук. Когато Фрея затвори леко вратата след себе си и застана в малкото антре, изведнъж разбра какво е имал предвид. Тук нямаше нищо злокобно, беше просто изключително тихо — дълбока тишина, сякаш увиха плътно около нея тежък, дебел, непромокаем плат.
	Що за жена живееше — или може би е живяла — тук? Фрея влизаше от стая в стая, опитвайки се да си я представи. Беше ясно, че е спретната, чиста, внимателна и организирана. Това беше малка, празна къща, почти анонимна, като че беше излязъл от мода рекламен интериор, в който никой никога не е живял. Мебелите не бяха грозни, но бяха безлични и можеха да бъдат избрани от всеки. Нямаше следа от индивидуален вкус в подбора или подредбата. Стилът не беше нито старинен, нито много съвременен, цветовете бяха меки и бледи. Фрея отваряше чекмеджетата и шкафовете — порцелан, прибори, лен, благотворителен каталог. В малкото бюро имаше книжа, стриктно подредени — банкови извлечения, квитанции, книжка на строително дружество, където бяха депозирани 1236,98 паунда, сметки — всички платени и отметнати. Върху полиците в предната стая имаше няколко книги — атлас, речник, пълният готварски курс на Дилая Смит, наръчник за диви цветя и два трилъра на Дик Франсис.
	— Хайде, хайде — промърмори Фрея, — все трябва да има нещо.
	Всъщност важното беше онова, което липсваше. Тук нямаше нищо лично — снимки, писма, ваканционни картички от приятели. Чантата й, която полицаят беше намерил на стола в кухнята, не съдържаше друго, освен портмоне с дребни монети, портфейл с две кредитни карти и дванадесет паунда, очила, аспирин, кърпички и подпечатан плик с чек за компания за търговия по каталог. В бележника до телефона бяха вписани водопроводчик, електротехник, лекар, зъболекар, фризьор, иглотерапевт, старческия дом „Четирите пътя“ с домашния телефон на Каръл Аштън, записан отделно, и „К. Габ — косач“. Анджела Рандъл очевидно нямаше роднини, приятел или някой кръщелник. Как би могъл някой да води толкова сух живот?
	Фрея се качи горе.
	В банята имаше обикновени тоалетни принадлежности, само най-необходимото, от магазина „Бутс“. Тя вдигна универсалния шампоан и обикновения бял сапун. Нямаше никакви глезотийки. Спалнята за гости, явно, никога не се използваше — леглото беше голо, а в гардероба имаше няколко одеяла и възглавници плюс два празни куфара. Значи Анджела Рандъл не беше заминала. Стаята беше студена. Цялата къща беше студена.
	В голямата спалня дрехите, които висяха в гардероба, не носеха по-личен отпечатък от всичко останало — бежово палто, кафява пола, моряшко сако, черен костюм, синя и сива памучна пола. Но имаше два анцуга от добро качество и чифт чисто нови маратонки, още в кутията, скъпи.
	Представата на детектив Графхам за Анджела Рандъл все още беше празна, като пъзел, който още не бе започнала да подрежда. Бяха намерили няколко парченца, първите, които трябваше да паснат на местата си. Самотната жена в петдесетте, със средно тегло и ръст, която носи дрехи със семпла кройка и в неутрални цветове, и не би привлякла ничие внимание, се оказа запалена по тичането. Кой друг би похарчил 150 паунда за чифт спортни обувки? Зачуди се как ли ще реагира инспекторът, ако му изтъкне този факт като единствената събрана информация.
	Точно щеше да затвори вратата на гардероба и да слезе долу, за да се види с детектив Коутс, когато нещо на дъното му проблесна и привлече погледа й. Тя го извади.
	Беше малка кутийка, опакована в златиста хартия, със златна лента и сложна панделка. Към нея беше прикачен малък златист плик. Фрея го отвори.
C>
	За Теб, с цялата ми любов и преданост. От Мен
C$
	Фрея претегли пакета в ръка. Не беше тежък, не се усещаше аромат, не подрънкваше.
	Дали беше „от“ или „за“ Анджела Рандъл?


	Слезе долу и излезе през входната врата. Детективът се приближаваше по пътеката.
	— Има ли нещо?
	— Не много. Съседите, които си бяха вкъщи, казаха, че винаги е била любезна, държала се резервирано, не се сещат за никакви посетители… само жената от ъгъла, госпожа Савидж каза, че през последните шест месеца Анджела Рандъл е започнала да тича.
	— Да, в гардероба има анцузи и чифт чисто нови скъпи маратонки… Връзва се.
	— Излизала от дома си всяка сутрин по едно и също време, независимо дали се е прибрала току-що от нощно дежурство, или е станала от сън.
	— Къде е отивала?
	— Обикновено нагоре по Хълма, освен когато е било много влажно, тогава е тичала надолу по пътя.
	— Кога за последен път я е видяла госпожа Савидж?
	— Сигурна е за сутринта, за която госпожа Аштън съобщи, че за последен път е била на работа… Оттогава не я е виждала, нито е забелязала някой в къщата. Решила е, че е заминала.
	— Видяла ли я е да се връща от тичането онази сутрин?
	— Не помни, но казва, че невинаги… Три пъти в седмицата госпожа Савидж излиза да хване ранния автобус, за да отиде при дъщеря си или на пазара във вторник… Така че Рандъл може да се е върнала, без да я забележи.
	— Може и да не се е върнала. Нещо друго?
	— Нищо.
	— Добре, да се връщаме. Трябва да отворя един подарък.


	Час по-късно златистият пакет стоеше на бюрото на Фрея Графхам, проблясвайки като реквизит на някой от тримата влъхви в коледна пиеса.
	Беше проверила последните съобщения. Подробностите за Анджела Рандъл бяха въведени в базата данни за изчезнали хора, а описанието й беше разпратено на болниците.
	Едно от нещата, които Фрея беше търсила в къщата, бе някаква сравнително нова снимка, която евентуално да се приложи в сайта на окръжната полиция. Нямаше никаква снимка, нямаше също и новини.
	— Е, значи няма тяло — каза инспекторът, като поспря пред бюрото й.
	— Ще има.
	— Предчувствие?
	— Изглежда е водила доста самотен живот… Ако аз живеех в такава стерилна кутия, без нито един приятел или любовник, щях да полудея.
	— Е, може и така да е станало.
	Фрея отново придърпа пакета към себе си.
C>
	За Теб, с цялата ми любов и преданост. От Мен
C$
	— Ами ще те оставя да го отвориш тогава.
	Фрея се колебаеше. Да отиде в къщата на Анджела Рандъл, дори да претърсва гардеробите и чекмеджетата й, си беше просто работа — не се чувстваше натрапник, защото там нямаше нищо лично или съкровено, което да й създава усещането, че любопитства. Търсенето на някакъв адрес, име за контакт или намек за това къде би могла да е отишла изчезналата жена беше рутинна работа. Но отварянето на този прилежно опакован пакет приличаше на нахлуване в личния живот, нещо, което Рандъл изобщо не би приела.
	Фрея продължаваше да се двоуми, като плъзгаше пръст по огледалната хартия. Накрая прекара ножа по равните ръбове. Златистата хартия се разтвори, разкривайки златиста кутия. А вътре, сред крепирана хартия, в дълбоко легло от синьо кадифе имаше чифт златни копчета за ръкавели, инкрустирани с тъмносин лапис лазули.
	Значи не _за_ Анджела Рандъл, а _от_ нея. „За Теб“, някой неназован мъж, „с цялата ми любов“.
	Фрея гледаше копчетата, кутията, копринения капак, хартията… Една интимна тайна стоеше на показ върху бюрото й. Тъжна тайна, екстравагантен подарък от самотна жена в късната средна възраст… За кого? Не е роднина. Любовник? Очевидно. Но, ако е така, защо нямаше никаква друга следа от мъж в живота на Анджела Рандъл?
	Тя отиде да си вземе кафе от автомата. Знаеше много добре, че без следа от Анджела, без съобщения, че е била видяна някъде, без предсмъртно писмо и тяло няма да може да оправдае работата по този случай… И без това вече бе загубила доста време за него. Анджела Рандъл беше изчезнала и докато не се появеше отново, жива или мъртва, щеше да бъде просто номер в каталога с изчезнали лица… ВИ40076/СТ.


>	Шест

	Последната седмица преди Коледа. Нощта е ясна и студена и преди изгрева склоновете на Хълма са покрити със слана, а по камъните Уерн скрежът блести като слузести следи от охлюви. Толкова рано е доста хлъзгаво, бегачите ги няма, но планинските колоездачи се напрягат нагоре по склона, дъхът им излиза на бяла пара в хапещия мраз.
	Жената с доберманите още не е дошла, но Джим Уилямс с йоркширския териер е на Хълма, защото не може да спи. През последните една-две седмици идва тук все по-рано и по-рано, понякога много преди изгрев. И той, и кучето са облечени в дебели дрехи. Беше обещал на сестра си, че ще се грижи за Скипи, макар да знаеше, че никога няма да обикне куче, което има толкова гаден дъх и се хвърля да го хапе, когато му слага каишката. Но Фил нямаше да умре спокойно, ако не беше сигурна, че Скипи няма да бъде даден на непознати хора или умъртвен.
	Тази сутрин планинските колоездачи профучават край тях с наведени глави. Когато ги няма колоездачите, след които да тича, а другите кучета още не са излезли, Скипи може да бъде пуснат без каишка, макар че Фил никога не би направила такова нещо. Надзираваше го, както се надзирава дете, а не куче. Но това я правеше щастлива.
	Сега Джим Уилямс гледа как малкото куче се затичва бързо към храсталаците, а после към дърветата. Скипи вече изглежда по-добре, по-свободен, радва се на нещата, на които се радват животните.
	Вятърът е остър като бръснач тук, на Хълма, но когато настъпва изгревът, изгледът към Лафертън — тъмната ивица на реката и катедралата, издигаща се в ледения въздух — си заслужава изкачването в студа. Сега вече Джим Уилямс чува лаенето на доберманите някъде по пътеките долу.
	— Скипи… Скипи… — Гласът му звъни в острия въздух, а изсвирването му кара доберманите да се разлаят отново. — Тук, момчето ми… Скипи…
	Но от малкия териер няма нито звук, нито следа. Само лаят на доберманите се приближава все повече, нагоре по склона, а слаб шум от кола идва откъм пътя долу.


>	Седем

	Кет Диърбон стоеше до прозореца на лекарския си кабинет и гледаше през летвите на капаците към паркинга на хирургията. Дъждът барабанеше по стъклата. Беше почти девет, а все още беше сумрачно.
	Понеделник сутрин — графикът й беше пълен: две презентации на лекарства, повиквания, следобед в родилната клиника, щеше да заведе Хана на зъболекар след училище… а и тя трябваше да отиде на зъболекар преди приготовленията за Коледа. Но нищо от това не я тревожеше толкова, колкото фактът, че Карин Маккафърти има насрочен час при нея.
	Кет рязко затвори и двата капака. _Не мога да го направя_ — мислеше си тя, а и чувството беше толкова необичайно, че я тревожеше.
	Карин Маккафърти беше на четиридесет и четири, пациентка, която се беше превърнала в приятелка, когато майката на Кет, доктор Мириъл Сърейлър, я беше наела да аранжира наново градината й в къщата в Халам.
	Кет и сега я виждаше — висока, с червена коса, която се спускаше край дългото овално лице с кадифена кожа. Лицето й беше обикновено по някакъв запомнящ се начин. Карин беше изоставила кариерата си на високопоставен банков служител, за да се превърне в аранжор на градини и цветарка — промяна, която я беше преобразила цялостно, казваше тя. Новата й кариера беше процъфтяла, благодарение на нейните издръжливи цветя. Наскоро едно списание за цветя беше публикувало статия за работата й, а една от градините й беше показана по телевизията.
	Карин беше интересен събеседник, знаеше много неща. Тя и Майк Маккафърти — мрачен мъж, според Кет — бяха женени от двадесет и две години. Нямаха деца.
	— Пробвахме всичко възможно, но не се получи. Тогава зачеването инвитро нямаше голям успех, а аз винаги съм искала да имам собствени деца — не можех да осиновя дете.
	Сам Диърбон обожаваше Карин, но Хана се притесняваше от нея.
	— Тя е строга.
	— Точна такава съм — беше отговорила Карин, когато й казаха това.
	Карин Маккафърти. Рентгеновите снимки и резултатите от прегледа при онколога в болницата в Бевхам бяха на бюрото на Кет.
	— Не трябва да се сприятеляваш с пациентите си — беше казал Крис снощи. Може би беше прав, но дистанцираността не беше присъща на Кет. Приемаше проблемите и болката на пациентите си присърце, също и радостите им, и не искаше да се променя. Но тогава настъпваха тежки ситуации, каквато щеше да бъде и тази с Карин.
	Телефонът на бюрото й звънна.
	— Почти и петнадесет е — каза Джийн от приемната.
	— Съжалявам… пускай ги.
	Тя отмести резултатите на Карин настрани. Преди това четиринадесет души се нуждаеха от пълното й внимание. Обърна се усмихната към първия от тях, който влезе.


	Айрис Чатър беше остаряла след смъртта на мъжа си. Но като я гледаше как печално влиза в стаята, Кет си мислеше, че все пак този процес е обратим. Шокът и стресът от загубата, сълзите, безсънието и непознатата досега самота я бяха съсипали, бяха изсмукали цялата й жизненост. Но тя не беше толкова стара и времето щеше да я излекува и възстанови. Айрис въздъхна, докато сядаше. Очите й бяха безжизнени и сякаш фокусирани върху наскоро загубеното.
	— Как сте?
	— Справям се, докторе, не съм много зле. А и знам, че Хари сега е добре. Знам това. — В очите й блестяха сълзи.
	— Трудно е. Разбира се, че е трудно. — Кет побутна кутия с кърпички през бюрото.
	— Чувам го нощно време… Събуждам се и го чувам как диша. Чувствам, че е с мен в стаята. Предполагам, че ви звучи глупаво.
	— Не, звучи нормално. Щях да се тревожа, ако не беше така.
	— Значи не полудявам?
	— Определено не.
	Това беше въпрос, който не пропускаха да й зададат или правеха така, че без да го изказват, да получат отговора й.
	Айрис Чатър се отпусна и лицето й доби малко цвят.
	— Освен мъката по Хари, как сте със здравето?
	— Само съм изморена. Не мога и да ям много. Понякога. — Тя се размърда на стола си, вдигна чантата си от пода и отново я остави. Кет чакаше. — Хари също беше загубил апетит.
	— Знам. Той загуби апетит заради рака и дългата борба. Вие сте загубили апетит заради неговата смърт. Не се тревожете за това. Казвате, че понякога нямате апетит. Просто яжте, когато ви се яде. Яжте това, което обичате… Апетитът ви ще се нормализира с времето.
	— Разбирам.
	— Страхувате ли се, че сте сама в къщата нощем?
	— О, не, доктор Диърбон. Той е при мен… Хари е винаги с мен.
	Както много от пациентите на Кет, Айрис Чатър не беше болна, просто имаше нужда от успокоение и от някой, който да я изслуша. Независимо от това, Кет чувстваше, че тя премълчава нещо, което все пак й се иска да сподели. Почака за момент, но нищо не последва.
	— Е, добре, наминете след около месец. Искам да знам как сте. Ако междувременно изникне нещо…
	Айрис Чатър с усилие се изправи и тръгна към вратата. В последния момент се обърна.
	— Има още нещо, нали? — каза тихо Кет.
	Очите на старата жена отново се напълниха със сълзи.
	— Ако можех да разбера, докторе. Само ако можех да съм сигурна, че той е добре. Има ли начин да съм сигурна?
	— Не сте ли сигурна? В сърцето си? Хайде… Хари беше добър човек.
	— Да, добър беше. Наистина.
	Тя все още не тръгваше.
	— Мисля си…
	Тя погледна към Кет, после бързо се обърна. Какво ли има, зачуди се Кет, за какво искаше да ме пита, в какво искаше да я убедя?
	— И моето дишане стана особено.
	Нямаше нищо тревожно при Айрис Чатър. Тя се страхуваше… страхуваше се, че ще умре от това, от което бе умрял мъжът й, и беше уязвима след смъртта му. Кет я прегледа набързо. Нямаше симптоми, нямаше болки в гърдите и задушаване, а дробовете й бяха чисти.
	— Не искам да ви предписвам приспивателни или транквиланти. Наистина не смятам, че имате нужда.
	— О, не, не искам такива работи, докторе.
	— Но трябва да се успокоите.
	— Точно това не мога да направя.
	— Слушали ли сте някоя от онези касети за отпускане… с успокояваща музика и упражнения за нормализиране на дишането?
	— Като в източните религии?
	— Не, тези са много по-лесни — просто помагат да се успокоите. Страхувам се, че не мога да ви ги предпиша, но се продават в здравните магазини. Не са скъпи. Защо не отидете да ги разгледате… Попитайте дали биха ви препоръчали нещо. Ако си купите някоя от тях и се опитате да я използвате за успокоение всеки ден дори само за петнадесет минути, мисля, че наистина ще ви помогне. Вие загубихте съпруга, с когото сте живели петдесет години, госпожо Чатър. Това, което изпитвате, е нормално. Още известно време няма да се чувствате добре.
	Останалата част от посещенията премина с възпалени гърла, менструални болки, детски ушни инфекции и артритни стави.
	В дванадесет и двадесет Джийн й донесе чаша кафе.
	— Госпожа Маккафърти е тук.
	През последните два натоварени часа Кет успяваше да задържи мисълта за срещата с нея в ъгълчето на съзнанието си.
	— Дай ми няколко минути.
	Джийн се усмихна съчувствено и излезе.


	Колко пъти, мислеше си Кет половин час по-късно, се е случвало пациент да ми помага в трудна консултация? Да ме успокоява човекът, който току-що е чул, че болестта му е неизлечима? Дори да кажеш на родителите, че детето им ще умре, и те да те убеждават, че са сигурни, че ти, лекарят, си направил всичко възможно и знаят, че си разстроен толкова, колкото и те?
	И сега Карин Маккафърти беше спокойна, сдържана и… състрадателна.
	— За теб също е гадно… вероятно е по-лошо с пациент, когото познаваш добре, както мен. — Това бяха първите й думи, когато прегърна Кет. — Но аз съм добре… и доктор Монк ми хареса много.
	Минаха три седмици, откакто Карин за пръв път дойде в клиниката заради бучка в гърдата и Кет веднага заподозря, че е злокачествена, но беше шокирана от резултатите от рентгеновите снимки, които показваха, че са засегнати и лимфните възли на гърлото. При биопсията се установи, че става въпрос за особено агресивен вид рак.
	Карин беше преминала през първата си консултация при онколог, Джил Монк, чийто отчет Кет беше видяла.
	— Не можеш да си представиш колко съжалявам.
	— Мога. Виж все пак колко много направи — прати ме на снимка и уреди консултацията със светкавична скорост. Знам колко различно можеше да бъде.
	Карин изглеждаше спокойна — прекалено спокойна, помисли си Кет.
	— Още е рано — каза тя внимателно, — ще отнеме време, за да се направят повече изводи.
	— О, изводите са направени, не се тревожи.
	— Съжалявам, не исках да те поучавам.
	— Не ме поучаваш. Хората обикновено се измъчват… питат „Защо аз?“. Но защо да не съм аз, Кет? Това е случайност. След срещата с доктор Монк се прибрах вкъщи, налях си голям скоч и си изплаках очите. И това беше всичко. Така че, нека да говорим за това, което следва.
	Кет погледна бележките на онколожката. Не бяха весело четиво.
	— Трябва веднага да се направи операция, тя сигурно вече ти го е казала… В този случай не й се ще да е прекалено… консервативна.
	— Пълна мастектомия, включително лимфните възли, да, каза ми.
	— След това химиотерапия, сигурно и лъчетерапия, зависи какво ще реши след операцията. Има вероятност да направи и двойна мастектомия, знаеш ли това?
	Карин мълчеше.
	— Болницата на Бевхам има отличен онкологичен център и аз не бих ти препоръчала частна клиника… макар че, ако искаш повече удобства, това е твое право… Ако аз се чувствам зле, бих искала всичко да бъде така, че да се чувствам най-добре…
	Бърборя глупости, помисли си Кет. Карин я беше обезкуражила. Седеше, без да се върти, очевидно съвсем спокойна, и я гледаше право в лицето. Буйната й червена коса беше вързана назад с черна кадифена панделка и откриваше широкия нос, високите скули и чело — имаше интересно, интелигентно лице на жена, която се чувства напълно удобно в собствената си кожа.
	— Кет, аз мислих за това… Е, както можеш да си представиш, не съм правила друго. Мислих много внимателно и сериозно. Говорих и с Майк. И искам да ти кажа, че не искам нищо такова. Не, почакай, нека довърша. Единственото предложение на доктор Монк, върху което помислих сериозно, беше операцията. Знам, че звучи радикално, но само тя ми се струва приемлива… И все пак искам да я запазя като резервна възможност. Няма да приема химио- и лъчетерапия.
	— Не съм сигурна, че те разбирам.
	— Искам да опитам по друг начин… алтернативен, с добавки, както искаш го наречи. Недрастичен начин. Мисля да отида в Америка в клиниката на Герсън. Абсолютно сигурна съм, че това е по-добрият начин, Кет… физически, духовно, всичко ми подсказва това. Няма да тровя тялото си и да разбивам имунната си система с токсини и не искам да бъда подлагана на свръхоблъчване. Напълно сигурна съм в това, но ти си мой лекар и, разбира се, ще изслушам онова, което трябва да ми кажеш. Не съм глупава.
	Кет стана и отиде към прозореца. Паркингът беше почти празен. Все още валеше като из ведро.
	— Каза ли това на доктор Монк?
	— Не. Не бях решила още. Освен това не мисля, че тя би го приела.
	— И мислиш, че аз ще го приема?
	— Кет, какъвто и да е изходът, това е моето тяло, моята болест, моето решение и аз ще живея с него. Или няма да живея, предполагам. Но каквото и да е, не е твое, така че, не се тревожи.
	— Разбира се, че се тревожа… всичките ми знания, опит и инстинкти ме карат да се тревожа, защото ти грешиш. Изцяло грешиш.
	— Измиваш ли си ръцете от мен?
	— Виж, Карин, ти си мой пациент и работата ми е да ти дам професионален съвет. Освен това моя работа е и да те подкрепям във всяко медицинско решение, което вземеш, защото в края на краищата, решенията винаги взема пациентът. А ти си ми и приятелка. И колкото по-силно е убеждението ми, че грешиш, толкова по-голяма трябва да бъде подкрепата ми. Разбра ли?
	— Извинявай. Ще имам нужда от теб.
	— Да, ще имаш.
	— Не мислех, че си против алтернативния начин на лечение.
	— Не съм, при определени обстоятелства, дори напротив. Изпращала съм пациенти за остеопатия при Ник Хейдън и при Ейдън Шарп, който се занимава с акупунктура. Той направи чудеса с някои трудни случаи. Току-що изпратих една пациентка, която преживя голяма загуба, не може да спи и е в общо тревожно състояние, да си купи успокояващи записи от здравния магазин… И масажите с ароматерапия са хубаво нещо. Но никой от тях не лекува рак, Карин. Най-доброто алтернативно лечение може да ти помогне да понесеш истинската терапия, да не ти прилошава толкова и да бъдеш по-спокойна.
	— Ами тогава просто да си направя масаж на лицето и маникюр?
	Карин стана. Кет разбра, че я е разстроила и ядосала, и беше бясна на себе си. Тръгна с нея към вратата.
	— Обещай ми, че поне ще помислиш за това.
	— Ще помисля. Но няма да променя решението си.
	— Недей да изгаряш мостовете си, не затваряй никоя врата. Говорим за твоя живот.
	— Именно.
	Карин се обърна, отново топло и успокояващо прегърна Кет и си тръгна спокойна и уверена от клиниката.


	— Не можеш да се примириш с това, за бога. — Крис Диърбон гледаше Кет през кухненската маса, докато седяха и пиеха чай късно вечерта. Той току-що се беше върнал от повикване.
	— Имаш предвид да я помоля да смени личния си лекар?
	— Не, имам предвид, че трябва да се опиташ по-твърдо да й покажеш защо не може да тръгне по този път… Това не е възможност, знаеш… Тя не може да си позволи лукса да избира.
	Крис беше абсолютно против всякаква форма на алтернативно лечение, с изключение на остеопатията при неговия собствен гръб.
	— Това, разбира се, ме тревожи, но тя е непреклонна, познаваш я.
	— Сигурно още не го е приела напълно.
	— Мисля, че е. Ако ще я подкрепям, трябва да направя някои проучвания… Поне да я насоча към по-сериозни методи.
	— Не мисля, че трябва да я окуражаваш дори толкова… Тя трябва да отиде на химиотерапия. Какво ти става?
	— Нищо особено, една приятелка умира.
	Крис стана и сложи каната с чай на решетката на камината.
	— Има много алтернативни лечители. Всички онези откачалки в Старли.
	— О, това са глупаците от „Новата епоха“… кристали и магически линии.
	— Каква е разликата? Ако оставиш на Карин, тя е готова да танцува около Стоунхендж при изгрев-слънце.


	Когато Крис излезе за следващото повикване, Кет взе душ, после седна в леглото с подпрян на коленете лаптоп. Написа в „Гугъл“: рак, лечение, алтернативно, добавки, Герсън.
	След час и половина, когато Крис се върна, след като беше настанил един тийнейджър с остър апендицит в болница, тя беше потънала в изучаване на дискусиите за ефекта от програмата за медитация и визуализация на пациентите, болни от рак, в Ню Джърси.
	Беше запълнила няколко страници в бележника си, който лежеше на възглавницата до нея. Знаеше, че най-малкото, което може да направи за Карин, е да възприеме сериозно решението й.


>	Записът

	Когато ти говоря тук, се чувствам като в изповедалня. Разкривам се целият, казвам ти всичко. Разликата е, че не те моля за опрощение. Това ще е много по-различно.
	Но ще се почувствам по-добре, щом разбереш всичко. Някои от тайните на миналото станаха доста тежък товар, за да го нося сам. В началото споделях с леля Елси. Тя отнесе това в гроба си, както ми беше казала, че ще направи. Чичо Лен знаеше, разбира се, но помниш колко кротък беше той, как не смееше да каже нищо без нейно позволение.
	Случи се, когато веднъж отидох у тях. Знаеш колко ми харесваше там, как винаги питах кога пак мога да ида. Исках да живея там. Харесвах бунгалото им, защото беше бунгало, нямаше стълби. Харесвах закуската, която тя ми приготвяше всяка сутрин, и малкия шкаф с книги на стената до телефона, където сядах на пода и четях „Тялото ти при здраве и болест“ от доктор Робъртс. Толкова неща научих от тази книга. Тя ми помогна да формирам съдбата си.
	Обичах да отварям леко вратата на спалнята си и да слушам тихите гласове в дневната в края на късия коридор и гласовете от радиото.
	Така за пръв път чух за Артър Нийдам. Чух името му по радиото и после, когато говореха за него, и така той се превърна в загадъчен образ в сънищата ми.
	— Кой е Артър Нийдам? — попитах на сутринта по средата на закуската, над чинията с бъркани яйца.
	Леля Елси и чичо Лен се спогледаха, до днес си спомням този поглед. Чичо Лен се намръщи и аз бях изпратен да си мия зъбите. Но по-късно леля Елси ми каза:
	— И без това много скоро ще го чуеш, затова ще ти кажа. Достатъчно голям си, за да знаеш.
	Тонът на гласа й се беше променил, идваше от по-ниско в гърлото й, макар че тя не шепнеше. Долових някакво вълнение. Но зад мрачния си израз тя се наслаждаваше.
	Артър Нийдам бил дребен търговец, който се оженил за вдовица с малко пари и след година я убил. Когато разбрал, че тя е оставила парите си не на него, както той си мислел, а на единствената си дъщеря, убил и нея.
	Беше ми много интересно.
	— Къде е сега Артър Нийдам?
	— В килия за осъдени.
	Исках да знам, да знам всичко. Искрица от нейното вълнение ме развълнува и запали в мен нещо, което никога нямаше да угасне.
	— Той е зъл, грешен човек и аз ще отида там, за да гледам, и ще чакам, докато не се убедя, че е наказан и справедливостта е възтържествувала.
	— Какво ще стане?
	— Ще бъде обесен. — Лицето й се беше променило — очите й бяха леко изпъкнали, а устата й беше силно свита, тънка и безкръвна. — Можеш да дойдеш с мен — каза тя.


	Четири дни по-късно, когато ме слагаше да спя и след като чу молитвата ми, тя каза:
	— Утре сутринта е. Искаш ли още да дойдеш?
	— На обесването?
	— Можеш да промениш решението си, в това няма нищо срамно.
	— Ще дойда.
	— Ще те събудя рано — каза тя. — И трябва тържествено да ми обещаеш нещо.
	— Обещавам.
	— Никога няма да кажеш никому дума за това, което ще стане утре, където и да отидеш, каквото и да видиш. Майка ти не би ми простила. Обещай, нито дума.
	— Нито дума.
	— На никого.
	— На никого.
	Помня, че добавих „Амин“.
	Леля ми излезе от стаята и аз легнах по гръб, мислейки, че изобщо няма да мога да заспя в очакване да видя обесения. И не исках да заспивам. „Няма да кажа на никого“, повторих аз.
	Спазих обещанието си. Но сега всичко е наред, нали? Мога най-накрая да ти кажа, без да го наруша.


	Беше тъмно като в рог, когато леля Елси ме събуди преди шест на другата сутрин. Вече имаше чаша горещ сладък чай за мен, а после пържено яйце с голям дебел сандвич с пържени филии.
	Все още мога, ако затворя очи, да усетя миризмата, която се носеше във въздуха тогава, пушека от комините, който влизаше в устата ми, премесен с острия студ. Все още чувствам ръката на леля Елси в моята и твърдите й пръстени, впити в меката плът на пръстите й.
	Вървяхме надолу по Помфри стрийт, после по Балмонт стрийт към трамвайната спирка. Улиците бяха пълни с жени, които отиваха към фабриките, хванати под ръка в редици по три или четири, всичките със забрадки. Имаше и мъже с каскети, някои от тях караха велосипеди. Димът от цигарите им се смесваше с пушека от комините. Трамваят беше пълен и миришеше на тела. Бях притиснат между едрите жени, грубите им палта се триеха в бузите ми. Слязохме и когато се качихме на втори трамвай, изведнъж го почувствах — беше по-различно, хората тук бяха тихи и кротки и аз си помислих колко големи изглеждат очите им. Всички отивахме към затвора. Около мен се блъскаха още жени, аз се взирах в тях.
	— Това място не е подходящо за деца — каза някой.
	— И защо да не е? Те трябва да научат, че в този живот има и зло.
	Хората в трамвая започнаха да спорят, но леля ми мачкаше ръката ми като кост в месомелачка и не казваше нищо. Беше ми лошо, може би се страхувах. Не знаех какво ще стане.
	Трамваят спря и всички слязоха. Погледнах назад към него — приличаше на слабо осветена гъсеница. Но отново това, което най-ясно съзнавах, което си спомням най-живо, бяха звуците… стъпките на всички тези хора, които крачеха по черния път към голямото тъмно туловище с изсечени стени и кули като замък.
	— Затворът — каза леля Елси с тих сподавен глас.
	Стъпките — едно-две, едно-две, едно-две. Небето зад затвора беше станало сиво с изгрева. Задименият въздух беше влажен, макар че не валеше.
	Едно-две. Едно-две. Едно-две.
	Никой не говореше.
	Присъединихме се към тълпата, която вече беше там, пред високите метални врати.
	— Ето го часовникът. Така ще разберем.
	Погледнах нагоре, макар че не я разбрах, но виждах само гърбове, тъмни палта, шалове, свалени шапки.
	— Нека те вдигна, иначе нищо няма да видиш.
	И аз бях вдигнат на яките рамене на някакъв непознат. Грубият плат на сакото му драскаше вътрешната страна на краката ми, но сега аз виждах над тълпата как бледата светлина бавно се усилваше, виждах металната врата и кулата с белия часовник с черни стрелки. Изведнъж втората стрелка рязко отскочи към осмицата и навсякъде около мен се разнесе тихо мърморене, което прииждаше и се оттегляше като море.
	Беше ме страх. Все още не можех да си представя какво ще стане, но бях сигурен, че ще изведат Артър Нийдам навън, в кулата на затвора, и ще го обесят пред нас. Не виждах как цялата тълпа може да влезе в затвора, за да гледа, както аз гледах през тръбата пийпшоуто на пристана. Не знаех дали искам да видя обесването. Мислех си за килията на осъдения. Исках да я видя, да бъда там с Артър Нийдам.
	Стрелката на часовника отново се премести. Тогава някъде зад нас някой започна да пее и постепенно тълпата поде песента, докато всички запяха, но тихо. Нежното тихо вълнение на химна ме накара да потръпна.
P>
	Остани с мен.
	Нощта бързо се спуска.
	Тъмнина ме обгръща
	Господи, остани с мен.
P$
	Изпяха още един куплет, после спряха внезапно, като че имаше диригент, който им бе дал знак. След това настъпи най-дълбоката тишина в живота ми.
	Стрелките на часовника бяха на осем. Мъжът, който ме държеше на раменете си, стисна силно краката ми. Аз не откъсвах очи от кулата. Всички в тълпата, изглежда, бяха притаили дъх, небето беше сиво и леко блестеше зад тъмния затвор.
	Нищо не стана. Никой не отиде на кулата. Извих очи нагоре, за да виждам по-добре, но все още там нямаше нищо, абсолютно нищо. Странната ужасна тишина продължаваше.
	И тогава видях мъж с униформа да пресича двора на затвора към вратата с бял лист хартия в ръка. В предната част на тълпата се разнесе шепот, усили се и се разпростря като пламък. Мъжът излезе през една малка врата, която беше вградена в голямата, и забоде листа на дъската. Гласовете се усилиха. Хората си казваха нещо един на друг, предаваха го по-нататък, и после мъжът ме свали от раменете си толкова рязко, че ми се зави свят и ми стана лошо.
	— Кажи благодаря — каза леля Елси.
	Не знаех за какво му благодаря. Не бях видял нищо. Нищо не се случи. Казах това на леля ми.
	— Един зъл, лош човек беше обесен и ти беше тук, беше свидетел на това, ти видя как справедливостта възтържествува. Никога не го забравяй.


>	Осем

	Айрис Чатър беше казала на доктор Диърбон, че е изморена, но тя не можеше да намери думи, с които да изрази колко е изморена. Всеки ден след смъртта на Хари беше изтощителна борба, която смущаваше съзнанието й и сякаш пълнеше крайниците й с топъл влажен пясък. Когато отиваше към магазина — сега винаги избираше по-близките магазини, не беше ходила в центъра на Лафертън от седмици — й се искаше просто да се свлече на паважа и да заспи.
	Сега лежеше на дивана в предната стая. Беше средата на декември. Умората беше по-голяма, макар че беше спала повече от два часа. Огънят пращеше, а завесите бяха наполовина спуснати. Птичките бяха тихи под покривалото си.
	Виждаше как навън се стъмва. Това бяха най-тежките моменти, когато си сам, особено през зимата — тъмнината в ранните и късните часове, която правеше дните толкова къси, а нощите безкрайни.
	Но в момента, затоплена под одеялото, тя се чувстваше спокойна и странно щастлива. Стаята сякаш я беше обгърнала в грееща прегръдка и топлината облекчаваше артрита на коленете й. Най-хубавото нещо беше чувството, което идваше и си отиваше неочаквано, чувството, че Хари е в стаята с нея. След момент тя изрече името му на глас тихо, колебливо, сепната от звука на собствения си глас.
	— Хари?
	Не чу нищо, но знаеше, че той й беше отговорил. Тя протегна ръка.
	— О, Хари, любими, тежко е, много тежко. Знам, че си щастлив и повече не те боли, и се радвам за това, разбира се, само че толкова ми липсваш. Никога не съм си представяла, че може да е толкова тежко. Няма да си отидеш от мен, нали? Докато знам, че си тук, ще се справя.
	Искаше й се той да седи на стола отсреща, да може да го види, не само да чувства присъствието му, да й покаже, че е добре, че не се е променил.
	— Искам да те видя, Хари.
	Газовият огън изведнъж припламна, пламъкът за миг стана син. Тя притаи дъх в копнеж и молба.
	Той беше тук.
	— Искам да те видя — простена високо тя; внезапната хладна увереност, че няма да го види, и разочарованието от това бяха толкова остри и силни, както в началото.
	Сепна я почукване на входната врата. Чу как Полин Мос я вика и с мъка се изправи от дивана.
	— Добре съм, тук съм.
	Полин беше добра съседка и приятелка, само че понякога не беше съвсем добре дошла. Имаше дни, в които Айрис не искаше да се вижда и да говори с никого.
	— Направих малко кифлички. Може ли да сложа чайника?
	Айрис Чатър избърса очите си, сложи очилата и запали лампата. Е, какво, късметлийка съм, каза си тя. Какво да кажат тези, които нямат съседи, които да ги държат под око и да им правят чай?
	— Здравей, скъпа… О, събудих ли те? Съжалявам.
	— Не, не. Само лежах и си мислех. Време е да ставам. — Тя последва Полин в кухнята. — Много си мила.
	Подносът беше сложен, захлупената чиния с кифлички бе на печката.
	— Не, не съм добра, егоистка съм. Много ми се ядяха кифлички и те използвах за оправдание. Изобщо няма да отслабна, а идва и Коледа. Извадих тавите за коледния ми кекс. Искаш ли да дойдеш с мен на пазара в събота, за да купя плодовете?
	Коледа. Айрис гледаше избродираните клонки на покривката. Коледа. Думата не означаваше нищо. Не можеше да си я представи и не искаше да се опитва.
	Полин взе подноса.
	— Би ли донесла каната?
	Тя стана и остра болка прониза коленете й, все едно в тях се забиха нажежени до бяло шишове. Трябваше да се хване за ръба на масата, притаила дъх. Полин я погледна бързо, но нищо не каза, докато не седнаха до огъня. Кифличките бяха изядени и те пиеха вторите си чаши чай.
	— Аз слагам малко сода в кифличките… майка ми винаги го правеше. Не знам защо, но стават по-вкусни, не мислиш ли?
	Айрис Чатър погледна нежно приятелката си.
	— Не знам какво бих правила без теб през последните седмици, а и през цялото време, докато Хари беше болен. Ще ми се да можех да направя нещо за теб, Полин.
	— Можеш.
	— Трябва само да кажеш. Надявам се, знаеш това.
	— Така е. Искам да отидеш на лекар за тези твои колене. И не ми казвай, че не си толкова зле, защото знам, че си.
	— Но аз имах предвид нещо за _теб_.
	— Знам. Е, какво ти каза последния път доктор Диърбон?
	— О, старата история, списъкът с чакащи за операция е дълъг, пък и операциите на колене не са толкова успешни, колкото на тазобедрените стави, каза тя. Хапчета против болките.
	Айрис не искаше да признае, че не беше споменала артритните си колене пред лекарката. Какъв смисъл имаше? Беше много зле, болките бяха постоянни и по-силни, но това, което каза на Полин, беше вярно. Бог знае колко време трябваше да чака в списъка, а силните болкоуспокояващи разстройваха стомаха й. Щеше да си купи аспирин.
	— Иди пак. Кажи й, че не си доволна, помоли я да те запише в спешния списък.
	— Има много по-зле от мен.
	— Хм.
	Айрис се пресегна да си налее последната половин чаша чай от каната.
	— Знаеш ли, Хари все още е тук — каза тя.
	Полин се усмихна.
	— Е, разбира се, че е тук… той се грижи за теб, винаги ще се грижи.
	— Имам предвид тук, в тази стая. Понякога се плаша. Искам само… да го видя, да го чуя… не само да го усещам. Полудявам ли?
	— Ти?
	— Това е голямо успокоение, Полин. Не искам да избледнее.
	Стаята беше топла. Светлината от лампата се отразяваше в редицата месингови маймунки на рафта и ги караше да блестят.
	— Мислила ли си да отидеш при някого?
	— Какво искаш да кажеш?
	— Някой спиритуалист. Медиум.
	Щом чу Полин да изрича на глас идеята, която витаеше в собственото й съзнание, сърцето й подскочи.
	— Много хора ходят, казват, че те наистина са… е, имат дарба.
	— Ти била ли си при някой такъв?
	— Не съм имала случай. Както и да е, само си мислех.
	— Би ме било страх.
	— От какво?
	— Просто… бих се разстроила. — Тя сведе поглед към чашата си. — Баба ми гледаше на листа от чай.
	— О, моята също. Всички го правеха тогава, нали? Пълни глупости.
	— О, да.
	Макар че когато баба Биксби беше описала мъжа, за когото щеше да се омъжи Айрис, много преди тя да го срещне, беше познала всичко за него — как изглежда, жестовете, работата, семейството, всичко. Тя позна дори че няма да имат деца години преди те да загубят надежда.
	— Освен това — додаде тя — къде да намеря такъв? Трябва да бъда внимателна.
	— На Песидж стрийт има спиритуалистка църква. Сигурно имат дъска с обяви.
	— Изобщо не ми харесва това място, прилича малко на бункер.
	— Е, нали не би отишла при някой от онези, които обикалят хотелите… Понякога ги има в Диър Парк. Окачат навън табела… „Вечер на ясновидците и медиумите“ и подобни работи. Мадам Росита със златните обици. Абсолютен цирк.
	— Но вземат парите на хората.
	Полин започна да прибира върху подноса съдовете от чая.
	— Предполагам, че е както с всичко друго… Трябва да ти препоръчат някого. Ще поразпитам тук-там. А сега ще дойдеш ли по-късно да гледаме „Тънката следа“?
	— Не тази вечер, Полин, имам да свърша някои работи.
	— Е, ако решиш.
	— Знам. Ти си добра приятелка.


	Дълго след като Полин си отиде, идеята да отиде при медиум продължи да се върти из ума й. Чудеше се дали щеше да е грешка, щеше ли да е скъпо, може би беше номер, с който да накарат нещастните хора да се почувстват по-добре. Но най-вече я беше страх. Но защо? Това или бяха измислици, или някои от тях имаха дарба, и ако тя намери такъв, той ще я свърже с Хари, а какво страшно можеше да има в това? Но как ставаше? Какво точно щеше да се случи? Щеше ли наистина да може да говори с него, той да й отговори така, че да чуе гласа му? И дали медиумът доказва всичко това, като казва на хората неща, които само те знаят, лични неща? Баба Биксби гадаеше на листа от чай, леля й гледаше на карти. Но както каза Полин, жените тогава го правеха на шега, за тях беше забавление, почивка през мрачните дни, когато се переше само на ръка. Но не това искаше сега. Не искаше друго, освен да разбере дали Хари наистина е там и да говори с него.
	Топлата малка стая изглеждаше празна тази вечер, като че той си беше тръгнал. Може би не беше доволен от това, което тя мислеше.
	Накрая, за да престане умът й да се занимава с това, все пак отиде да гледа телевизия у Полин.
	Но нито състезанията, нито комедиите, нито трилърите — никаква телевизия или други развлечения не можеха да я откъснат от мисълта колко й липсва Хари и от възможността да се свърже с него само ако събере кураж. Мисли за това цяла вечер и на два пъти се буди през нощта.


	Магазините в Лафертън бяха в предколедна треска. Третата събота на декември Айрис Чатър обикаляше тъжно из тях, смутена от огромното количество най-различни вещи и притеснена, че трябва да избира храна и подаръци. Не че щеше да има нужда. Беше поканена у Полин на Бъдни вечер и вероятно на коледен обяд, но Полин имаше двама сина и семействата им щяха да бъдат там, всички наблъскани в тесните стаи. Не й се щеше да злоупотребява с гостоприемството им. Искаше тази година Коледа да си отиде колкото е възможно по-бързо.
	В неделя сутринта, след тежка нощ, тя направи това, което не беше правила от години — отиде на служба в катедралата. Но се почувства не на място сред младите двойки с бебета и малки деца, пеещи химни, които тя не можеше да разпознае с новите им мелодии. Семейната служба не беше най-добрата обстановка, в която би могла да се моли за Хари и за това дали ще сгреши, ако отиде при медиум. Тя сядаше и ставаше, коленичеше и слушаше шепота около себе си. Чувстваше се така, като че беше кацнала по погрешка на приятелска, но чужда планета.
	Когато се прибираше към къщи, коленете я боляха толкова силно, че в очите й избиха сълзи. Остатъкът от неделята се простираше пред нея като лента на безкраен път.
	Полин гледаше през прозореца на къщата си и щом я видя, я повика на кафе.
	Горещото сладко кафе и шоколадовите бисквити й подействаха успокояващо.
	— Имам едно име за теб — каза Полин.
	Стените сякаш се издуха и свиха като гума.
	— Казах ти, че ще разпитам, и си спомних за едно момиче, работехме заедно в Педърс. То ми беше казало, че свекърва й е ходила при медиум.
	Посегна зад часовника на рафта и измъкна сгънат лист хартия.
	Ако го взема, помисли си Айрис, ако само се докосна до него, нещо ще се случи. Погледна го. Вземеше ли го, нямаше да има връщане назад. Ти си глупава жена, помисли си. Но изкушението беше непреодолимо.
	— Знаеш, че ще дойда с теб, ако се притесняваш… Само ще те чакам, няма да влизам, разбира се. Ето го.
	Полин сложи листа на масата между тях.
	— Пийни още едно кафе.
	Айрис започна да сърба бавно второто си кафе. Разговаряха за магазините, за Коледа, за цените, за странните нови химни. Само така, за да минава времето. Защото, щом си тръгнеше от къщата на Полин, трябваше да вземе листа, а когато влезеше у дома си, щеше да остане насаме с него, с името, адреса и номера.
	За да й бъде по-лесно, тя погледна бързо изписаното с кръглия почерк на Полин: „Шийла Инис, Приам Кресънт 20, 389113“.
	Обикновеното име на жената и адресът на улица, която тя познаваше, някак я поуспокоиха, затова взе листа и го прибра весело в чантата си, надсмивайки се над себе си и тревогите си.


>	Девет

	Детектив-сержант Фрея Графхам стоеше във вестибюла на старческия дом „Четирите пътя“ и чакаше да влезе в кабинета на Каръл Аштън. Искаше й се да избяга. Беше заради миризмата — на лак и хризантеми, с примес на антисептик и варено месо. Тя я върна към коридорите на манастирското училище и — по-скоро и по-тягостно — към старческия дом в Южен Лондон, където баба й прекара последните две нещастни години от живота си. А там нямаше дори миризма на лак и цветя, която да прикрие смрадта. Влизането отново в старчески дом, колкото и различен да беше той, накара сърцето й да се свие.
	Кабинетът на Каръл Аштън беше светъл и приятен, с картини, растения и удобен стол.
	— Открихте ли Анджела? Седнете, моля…
	— Съжалявам, страхувам се, че не.
	— Няма я от толкова време. Абсолютно сигурна съм, че нещо й се е случило…
	— Госпожо Аштън, опитвам се да си изградя представа за Анджела Рандъл. Имате ли нещо против, ако отново обсъдим някои неща?
	— Ще направя всичко, разбира се.
	— Казахте, че не е типично за нея да напусне, без да ви каже нищо — на вас или на някой друг.
	— Много мислих за това и съм сигурна. Знам, че хората понякога постъпват неочаквано, но аз наистина не вярвам, че Анджела може да си тръгне просто така. Не би оставила работата си и дома си, без да предупреди, просто не би го направила.
	— Знаете ли дали има някакви близки връзки?
	— Имате предвид мъж? Любовна връзка? — Предположението, изглежда, изненада Каръл Аштън. — Мисля, че ви казах — тя не беше човек, който говори за личния си живот. Знаете ли, нямам представа дори дали има кола. Но никога не е споменавала за мъж.
	— Никой, на когото би могла да купи скъп подарък?
	— Съмнявам се. Какъв подарък имате предвид?
	— Намерихме чифт златни копчета за ръкавели в къщата, опаковани луксозно и с бележка, която намеква за интимна връзка.
	— Господи!
	— Не можете ли да си спомните за някого?
	— Не мога, и, да си призная, изненадана съм. Около Анджела нямаше нищо подобно. — Тя се замисли за момент.
	Фрея чакаше.
	— Ако трябва да избера една дума, за да я опиша, страхувам се, че би била „студена“. Не намеквам, че не я харесвам, защото я харесвам и уважавам. Уважавам всеки, който работи съвестно и съзнателно.
	— Разбирам какво имате предвид, не се тревожете. — Фрея стана. — Наистина е напълно възможно просто да се върне вкъщи… Колкото по-затворена е, толкова по-малко вероятно е да се довери на някого, ако има проблеми.
	— Може би.
	Каръл Аштън гледаше скептично. Фрея не я обвиняваше, тя сама не вярваше в любезните уверения, които изричаше.
	— Ще се опитате ли да си спомните дали е споменавала нещо, дори мимоходом, за някой неин познат, някой, с когото е била близка?
	— Ще се опитам. Но няма да се сетя за нищо.
	Когато излязоха в коридора, някъде отгоре се разнесе стон. Фрея трябваше да положи усилие, за да не се затича към входната врата.
	— Сержант, има нещо, за което искам да ви питам. Онзи ден пуснах радио BEV, там имаше молба за някаква информация за изчезнало куче… предлагаха награда… Чудех се дали има смисъл да ги помолим да кажат нещо за Анджела?
	— Ние използваме местните радиостанции от време на време, за да помолим за информация, и винаги сме затрупани от обаждания, но не всички са свързани със случаите. Но често се появява и полезна следа. Ще проверя.
	— Сигурно си заслужава да се опита? Някой може да я е видял… да е видял нещо.
	Минаха по лакирания коридор. Горе всичко отново беше спокойно. Фрея се зачуди как ли са успокоили стенещия.


	Тя се върна при колата в ситния дъжд. Почти във всички къщи лампите бяха запалени, макар че беше едва три часът. След няколко дни беше Коледа — доста тъжно време да изчезнеш.
	През останалата част от следобеда тя беше на семинар за престъпленията, свързани с Интернет, по-специално тези, свързани с педофилия. Регионалните полицейски власти създаваха специален отдел и искаха да привлекат нови служители. Фрея Графхам ни най-малко не беше изкушена да включат името й в полицейска работа, която тя намираше за мръсна, разстройваща и неприятна и която изискваше да се прекарва прекалено много време пред компютъра. Но щеше да бъде полезно да добие обща представа за нещо сравнително ново, а и винаги си струваше да покаже заинтересованост, като се запише за участие в семинар. Когато напусна столичната полиция и дойде да живее и работи в Лафертън, мислеше, че амбициите са нещо, което с радост бе оставила зад себе си, заедно със стреса на Лондон, който ставаше все по-опасен и потискащ, и краткия си, нещастен брак. Сега чувстваше, че промяната е започнала вече да я лекува и ободрява. Беше се влюбила в Лафертън, когато дойде на интервю, наслаждаваше се на красотата на катедралното градче и природата. Той й беше предложил много повече, отколкото беше очаквала, и още бе щастлива от подреждането на новата си къща.
	Освен това вече се чувстваше спокойна и отново се радваше на работата си. Изпълваха я ентусиазъм и идеализъм, както и увереност, която смяташе, че е загубила през последната тъжна година в Лондон.
	Двадесет минути по-късно тя седеше в стая с около тридесет други полицейски служители и слушаше профила на типичен болен, извратен престъпник, насилник на деца, и най-новите методи, които щяха да бъдат приложени в операцията по залавянето му. На няколко пъти подробностите за педофилския сайт толкова я отвратиха, че тя затвори съзнанието си за тях и се върна отново към случая с Анджела Рандъл, като мислено подготвяше обаждането си в радио BEV на другата сутрин.
	След семинара последваха въпроси. Фрея нямаше какво да пита, а и повечето въпроси се отнасяха за технически подробности в Интернет. Но последният въпрос привлече вниманието й, защото този, който го зададе, беше старши инспектор Саймън Сърейлър, който беше провел интервюто й за работа, но веднага след това бе излязъл в отпуск. Веднага й бе направило впечатление колко е млад за този висок чин и колко необичайно бе съчетанието на по скандинавски русите коси и тъмните очи.
	В края на семинара той се приближи към нея.
	— Радвам се, че успя да дойдеш. Не е много приятно, нали?
	— Ужасно. Страхувам се, че на няколко пъти трябваше да изключа.
	— Значи няма да отидеш в новия отдел и да те загубим?
	— О, не.
	— Добре. Може би утре ще наминеш при мен да ми кажеш как се справяш?
	— Да, сър, благодаря. Много ми харесва.
	Старши инспектор Сърейлър се усмихна, но се обърна назад, защото някой го потупа по рамото.


	Късно през нощта улиците на Бевхам бяха ярко осветени и пълни с купувачи. Хорът на Армията на спасението пееше коледни песни, под голямото коледно дърво на градския площад се бяха събрали много хора с листове с текста на песните в ръце. „В яслата“ достигаше до Фрея през прозореца на колата й.
	Коледа. Семействата се събират; дом и огнище… Предишната Коледа беше последната, която с Дон прекараха заедно почти в пълна тишина, враждебност и тъга, бушуваща като бурно море помежду им. Следобеда се бе разхождала по улиците на Питни и бе открила отворен индийски магазин. Там намери убежище за малко сред претъпканите, миришещи на подправки рафтове.
	Тази година, след като любезно отклони поканата за семейна Коледа във фермата на сестра си в Кумбриан, тя възнамеряваше да заключи входната врата на новата си къща и да бъде сама, с някаква обикновена храна, бутилка хубаво вино, няколко нови диска, романи и телевизията. Краткият й брак, погледнат в ретроспекция, беше поредица от скандали и изпълнени с ненавист временни примирия.
	Три улични лампи по-надолу по широката улица, докато гледаше пищните като съкровищата в пещерата на Аладин разноцветни светлини, позлата и сребро, тя отново си мислеше за Анджела Рандъл. Къде ли беше сега, в тази минута, в това ярко, шумно и щастливо време? Сети се за чистата, безлична, студена малка къща и нейната странна тишина, семплото й обзавеждане, стерилния въздух. „Барн“ №4 имаше миризмата на къща, в която никога не бяха влизали любовта и приятелството. А скъпият подарък в златистата опаковка? Картичката _За Теб с цялата ми любов и преданост. От Мен._
	Каквото и да казваше инспекторът, Фрея Графхам знаеше, че не може да остави това така. Искаше сама да намери нещо, да го захапе и да остави отпечатъка си върху него. Най-малко това.
	Тя караше извън града по тъмните алеи към Лафертън и дома, а съзнанието й беше заето от изчезналата жена и силната тревога за нея.


>	Десет

	Когато синьо-белият автобус приближи спирката на пазара на площада, за момент Деби Паркър изпита пълна паника, от която стомахът й се преобърна и по врата й изби пот.
	От Лафертън за Старли и Хълма на Старли пътуваха три автобуса на ден. Този в девет и четиридесет и пет беше първият и тя трябваше да убие повече от час преди срещата. Беше го планирала старателно. Щеше да намери къде точно се намира духовният храм на Дейва, а след това да пие някъде кафе. Ако останеше време след това, там имаше няколко малки магазина, които да разгледа. Старли не беше по-голям от село, израсло около хълма, но в него се бяха установили много лечители, както беше разбрала от „Вестник на обществото“, който взе от здравния магазин. Чете го в продължение на дни, той я беше отвел към други брошури и книги, а Санди беше оставила компютъра си включен, така че тя можеше да открие още в Интернет. Някои от нещата звучаха странно, но други я очароваха и тя стоеше до късно вечер, зачетена в тях, а след това лежеше и си задаваше въпроси, опитвайки се да приложи техните принципи върху себе си. Трябваше да научи толкова много неща от Дейва, да получи толкова напътствия, да зададе толкова въпроси и винаги когато погледнеше синята картичка, чувстваше сигурност и дълбока убеденост, че това е пътят, който трябва да следва. И все пак, докато гледаше отворените врати на автобуса и металните стъпала, Деби беше толкова ужасена, че й се прииска да побегне обратно към сигурността на дома си, в тъмната си стая, в леглото си.
	— Хайде, скъпа, задържаш опашката.
	Шофьорът чакаше, потропвайки с монета по кутията с билети. Тя се огледа. Шестима души напираха зад нея.
	— Старли и Хълма на Старли през Димпър, Харнам, Брънсби, Локъртън Ууд, Литъл Локъртън, Фретфилд, Шримфийлд и Горен Старли. Има голям избор, ти само реши.
	Някой я бутна отзад и за да запази равновесие, Деби трябваше да стъпи на първото стъпало на автобуса.
	— Слава богу! Докъде?
	Тя преглътна, в гърлото й имаше суха буца, не можеше нито да диша, нито да говори.
	— Старли.
	— Еднопосочен или смяташ да върнеш вкъщи?
	— И връщане, моля. — Буцата се стопи, но пръстите й трепереха, стиснали белия билет.


	Беше забравила колко е красива природата край пътя, дори през януари, как хълмовете се спускат и разгъват един след друг, с малки горички между тях и потоци, препускащи из долчинките, лентите на коприненосивите скални стени, и овцете, пръснати из хълма, като че съвсем случайно, като конфети. Зимното слънце бе лимоненожълто, надвиснало ниско над полето. Светлината му беше прекрасна, мека и чиста, докосваше покривите на оборите, короните на дъбовете, дървените порти и се разливаше по ширналите се ливади. Видя и ловци, конете им летяха в дълги скокове над дългия плет, мяркаха се червени сака, черни шапки, развяваха се гриви и дълги опашки.
	Докато гледаше всичко това, настроението й се подобри, тя се успокои. Трябваше повече да излиза, както сега, да пътува някъде, да гледа навън, спокойна и обвита в пашкула на топлия автобус. Тъмната омраза, която хранеше към самата себе си, към непривлекателното си лице и пълното си тяло, изглежда, беше останала в Лафертън. Сега беше вече друга, доволна, без тревоги, дори щастлива, в приятен, радостен транс.
	Не обръщаше внимание на бавното движение на автобуса по обиколния маршрут, спирането и потеглянето — всичко това й доставяше удоволствие и я държеше на сигурно място, далеч от нея самата. Синята картичка беше в джоба й, като талисман, като обещание, че за момента няма от какво да се страхува. Това, което предстоеше, щеше да се случи и трябваше да се случи.
	Слънцето топлеше лицето на Деби през прозореца на автобуса. Една чапла с дълги висящи крака прелетя над полето край потока и кацна — източена, елегантна, неестествено неподвижна. Един заек внезапно притича надолу по хълма и изчезна от погледа й. Тя се унесе в полудрямка.


	— Старли… Старли… последна спирка, моля. — Тя се сепна и за момент не можа да си спомни защо седи с изтръпнали крака и схванат врат в празния автобус.
	— Нощен живот, а?
	Стоеше на паважа и гледаше как автобусът направи завой и спря от другата страна на улицата. Двигателят угасна и шофьорът слезе.
	Всичко беше спокойно. Останалите пътници бяха изчезнали, а вторник сутринта през януари не беше ден, в който места като Старли бяха пълни с народ.
	Малкият град беше разположен на два склона, които оформяха буквата Т, с главна търговска улица на дългата страна. Къщите бяха малки и тихи, каменни, с керемидени покриви. Имаше няколко боядисани в бяло и розово вили от деветнадесети век като тези в старата част на Лафертън. Тя се огледа. Срещу нея беше началното училище на Старли, до него малък паркинг, почти празен. Баптистки параклис. Банка. Поща. Книжарницата на Старли и полицейският участък.
	Бавно мина покрай тях. Малка бакалия до месарницата. Това бяха нормалните магазини. В пресечната точка на Т-то пътят стана още по-стръмен и тя изведнъж видя, че всичко, което правеше Старли център на интереса към „Новата епоха“, беше струпано тук. Във всяка сграда имаше или магазин, или нещо като център… Фън шуй. Кристали. Вегетарианска и пълнозърнеста храна. Билкар. Книжен център „Нова епоха“. Къща за срещи на „Обществото на Старли“… Индийски сари и индиански племенни мъниста, свещи, кандилници, камбани, звънци, ядки, алтернативни лосиони и лекарства, козметични продукти, които не са изпробвани върху животни, екологично чисти сапуни, рециклирани стоки. Между тях имаше врати с табели на консултантски кабинети на лечители, билкари и психотерапевти.
	Улицата беше тиха, магазините — почти празни. Влезе в един от тях. Миришеха на ароматизатори и прах, а стъпките й силно отекваха по дървения под. Зад щанда седеше момиче и плетеше. Две жени говореха за хомеопатична клиника за животни. Деби очакваше, че мястото ще й се стори вълнуващо, но изглеждаше само тъжно и изоставено. Табелките бяха опърпани, стоките изглеждаха стари, всичко имаше унил вид.
	Откри малко кафене за естествени храни с маси и столове от светъл бор и дъска за обяви с картички на лечители и съобщения за срещи. Сервираха само безкофеиново кафе и билков чай и тя си взе кафе и парче твърд кекс. Кафето имаше особен вкус, а момичето й го сервира студено.
	Деби седна под дъската за обяви. Синята картичка на Дейва проблясваше под останалите. Деби я гледаше втренчено. Цветът й беше магически, направи настроението й и мрачната обстановка в кафенето по-светли, отново и отново я очарова. Нямаше представа защо цветът и буквите на тази картичка приличаха на глас, който говореше съкровено на нещо дълбоко в нея.
	— Бихте ли ми казали къде е това? — Тя посочи картичката.
	— Какво пише?
	— Храмът на Пилигрим стрийт.
	— О, да, малка странична уличка наблизо, след завоя при магазина за свещи.
	— Благодаря. Трудно е, когато си на непознато място.
	— Да, така е.
	— Мисля, че ще взема още една чаша кафе. Имам час в дванадесет.
	Искаше да разкаже на момичето всичко, да й разкаже за себе си, нещо, което никога не беше правила. Момичето побутна към нея буркана с кафе и загреба с въздишка от кафявата захар. Чайникът засъска, когато водата завря.
	Деби се опита да отхапе от кекса и не й разказа нищо.


	Беше много подранила. Разходи се от едната страна на улицата към върха, но не откри нищо, което да прилича на храм на Дейва.
	Прасците я боляха. Пресече улицата и внимателно тръгна надолу по отсрещната страна. На средата на пътя изведнъж зърна нещо синьо — нейното синьо, както вече го наричаше мислено. Синьото петно като че изгря в тъмната улица. Беше разположено на стената на къща, която по нищо не се отличаваше от останалите. _Дейва._ Имаше същия златен звезден прах. Но все още беше дванадесет без десет. Страхуваше се да не изглежда твърде нетърпелива.
	Беше се изморила, след като обиколи два пъти плетеницата от стръмни улички. Наоколо имаше малко хора, магазините бяха празни. Лек мирис на пачули или мускус се носеше от една от вратите. Беше студено.
	Ако не беше синята картичка в джоба й, щеше да се разплаче и да се спусне обратно към спирката на автобуса, а после в спалнята си в Лафертън. Но тя имаше картичката.


	В дванадесет без пет тя натисна звънеца под синята табела.
	Не се чу нито звук, никой не излезе. Внезапен студен вятър се спусна по улицата. Опита се да отвори вратата, но тя беше затворена и заключена. Какво се мотаеха?
	Някъде църковен часовник удари дванадесет и когато и последният звън заглъхна, вратата се отвори. Една жена с дълга пола и шал, вързан около главата, пусна Деби вътре.
	— Дейва обича срещите му да започват точно навреме.
	Влязоха в малък коридор, светлината оскъдно се процеждаше през цветния прозорец.
	— Дейва ще ви приеме сега.
	Тя отвори вратата и я задържа, за да влезе Деби.
	Имаше кръгла маса и два стола, по стените висеше някакъв мек, драпиран плат.
	— Влезте, Деби.
	Той седеше до масата, носеше безцветно велурено палто като свещеническо расо. Имаше дълга кестенява коса, пръстите му бяха украсени с пръстени. На врата му висеше верижка от обикновено сребро.
	Сърцето на Деби силно туптеше.
	— Не се притеснявайте. Елате, моля, и седнете.
	Горяха свещи, които пръскаха сладникава миризма, огледало с натруфена рамка отразяваше трептящите кехлибарени пламъци.
	Той мълчаливо изчака Деби да разкопчае якето си и да остави чантата си. Тя се въртеше, нервна и несигурна. И тогава вдигна поглед и видя очите му. Те бяха приковани в лицето й, големи очи с гъсти мигли, сини, толкова дълбоки, магнетични и красиви като синьото на картичката. Нямаха само златен прах. Деби почувства как потъва в тях и издаде дълбока, тръпнеща въздишка на облекчение. Почувства се така, сякаш се е отказала от част от себе си. Вече не беше разтревожена, вече не се страхуваше. Беше тук и това й бе достатъчно.
	— Добре — каза Дейва. Гласът му беше доста обикновен. — Добре дошла в храма, Деби. С каквито и грижи, проблеми и страхове да си дошла при мен днес, ние ще ги разгледаме внимателно, ще започна да те лекувам и ще открия някои нови перспективи в живота ти. Каквато и да е болката — душевна или физическа — която потиска енергията ти, изтощава те и се опитва да те тегли назад, ние ще се справим с нея. Не с всичко наведнъж, не точно днес. Но постепенно ще започнеш да се чувстваш по нов начин, по-жизнена. Обещавам ти. Ще се почувстваш балансирана и в хармония със себе си и със света, ще бъдеш по-свободна, в унисон с вътрешната си същност. Обещавам ти. Някои неща могат да се излекуват лесно, защото са по-дълбоки. Всичко, което ще ти кажа и ще направя, всяко лечение, което ще ти препоръчам, цялата енергия, която ще вложа, за да ти помогна, са позитивни и добри. Нищо няма да ти навреди. Нека ти кажа как ще протече часът, Деби.
	Да слуша Дейва, беше все едно да слуша плискане на вълни или шумолене на вятър в листата, гласът му беше галещ и успокояващ. Докато говореше, той я гледаше твърдо и силата на очите му беше толкова голяма, че тя бе принудена да гледа надолу към масата, застлана с тъмночервена кадифена покривка. Беше невъзможно да издържи погледа му, както беше невъзможно да се гледа към слънцето.
	— Първо ще те преведа през кратка, обикновена медитация, за да се успокоиш и да се освободиш от напрежението. Ще мълчим, докато аз се настроя към твоите енергии и почувствам силата или слабостта на чакрите ти. Тогава ще те прочета. След като се настроя на твоята вълна, ще мога да открия какви са проблемите и тревогите ти, дори и заболяванията. Съгласна ли си с това, Деби? Имаш ли някакви въпроси или притеснения, преди да сме започнали? Моля те, чувствай се свободна да питаш за всичко.
	Той седеше със скръстени ръце на масата. Никога не беше виждала някой да седи толкова неподвижно. Сякаш дори не дишаше. Спомни си как чаплата беше застанала неподвижно, като нарисувана до потока.
	— Не. — Устата й беше суха и гласът й прозвуча чуждо. — Не, благодаря. Аз съм… Съгласна съм с всичко.
	— Добре. Добре, Деби. Тогава затвори очи и нека започна да фокусирам съзнанието ти върху светлината и покоя.


	Тя лежеше, беше й топло, чувстваше тялото си леко. Плуваше някъде над земята, заобиколена от мека лилаво-синя мъгла, беше безгрижна, нищо не я тревожеше, нито сега, нито пък я бе тревожило някога. Чуваше меки звуци, които приличаха на музика, но не бяха музика, бяха естествени звуци, песен на птици и буйни потоци, плискащи се вълни и вятър в дърветата… Небесна музика, помисли си тя, небесна музика.
	Тя му говори за детството си, когато майка й беше жива. Гласът на майка й звучеше ясно, лицето й беше пред нея. Разказа му как майка й върви с нея през листата в златна гора, как се смее с нея, докато двете хвърлят снежни топки, как пее, за да я приспи. Каза му как майка й лежи в леглото бледа и ужасно слаба, костите й са изпъкнали през почти прозрачната й кожа, очите й са угаснали.
	— Страхувах се от нея — чу себе си да казва. — Тя не беше моята майка.
	Разказа за смъртта и погребението, празната спалня и тишината в къщата им, как излизаше и седеше в градината или обикаляше из улиците, само и само да не слуша как плаче баща й. Разказа за мащехата си и как я мразеше през онези първи седмици.
	Сега чувстваше как изплува нагоре, както водолазът излиза бавно на повърхността на водата.
	— Добре, Деби… Почини си. Стой спокойно.
	По лицето й се стичаха сълзи. Лежеше на дивана, таванът над нея беше син, посипан с малки златни звезди. Не можеше да си спомни как се беше озовала тук.
	Дейва седеше на стола до нея.
	— Стани, когато си готова. Не бързай.
	— Заспала ли бях? Сънувах ли?
	— Предизвикахме транс… сън в будно състояние. Той е дълбоко оздравителен. В безопасност си. Напълно.
	Гласът му беше мек и малко напевен и тя почувства, че той би могъл да я накара отново да легне и да я отведе в друг, прекрасен свят.
	— Седни, Деби.
	Дейва стана, шумолейки с плаща си, и се върна на стола си до кръглата маса.
	— Когато почувстваш, че си готова, ела пак тук. Не ставай прекалено рязко, може да ти се завие свят.
	Главата й беше толкова лека, сякаш можеше да отплува от раменете й. Тя внимателно спусна краката си от дивана и почака за момент.
	— Сега ти ще си отидеш вкъщи и ще спиш толкова добре, колкото не си спала от месеци. Но има още едно-две неща, които трябва да обсъдим… Един-два проблема, които да изясним.
	Когато мина през стаята, почувства краката си така, сякаш бяха пълни с вода, и беше доволна, че отново ще седне.
	— Ще бъдеш добре. Ще бъдеш много добре. Имаш пред себе си светла, блестяща пътека, но има и някои препятствия. Ти знаеш какво искаш да промениш в себе си.
	— Дебела съм. Мразя пъпките си. Мразя тъмнината, която се спуска върху мен.
	Никога не си беше представяла, че може да говори толкова откровено. Чуваше се да казва нещата, от които преди се беше срамувала, все едно чете списък с покупки.
	— След консултацията ще ти напиша инструкции и няколко рецепти. Диета — но тя е съвсем обикновена. Яж само зеленчуци и плодове. Пий само вода или билков чай. Не яж нищо, което не е естествено. Яж от всичко това колкото искаш. Не яж животински продукти. Никакви млечни продукти, никакво масло, никаква захар. Не пий алкохол и кофеин, никакво кафе, чай или шоколад. Вземай витамините, които ще ти изпратя. Ще направя билков мехлем за кожата ти. Ще ти го изпратя след няколко дни. Мрачните настроения бавно ще се облекчат. Първо може да станат по-зле, както и главоболието. Почивай си. Разхождай се на чист въздух колкото можеш повече. Разхождай се, танцувай и тичай по полето, в гората… където и да е. Върви навсякъде и нека душата ти пее, Деби. Слушай мен и вътрешния си глас. Процесът на лечение вече е започнал. Доволен съм от теб. Виждам любов и светлина около теб и радостно бъдеще, щом изчистим тъмнината и препятствията от пътя ти.
	Последва дълго мълчание. Дейва беше затворил очи.
	Една от ароматните пръчки, които горяха в стъкленица на масата, се разпадна на купчина пепел.
	Дейва отвори очи и стана с рязко движение.
	— Ще ти назнача друг час в благоприятно време.
	Тя го погледна право в очите, но сега погледът му беше непроницаем и прикрит, като че беше прекъснал електричеството във връзката помежду им. Лицето му беше безизразно.
	— Благодаря ви… да. Благодаря. — Тя се запрепъва към вратата, чувствайки се неловко.
	Жената с дългата пола стоеше там и в сумрака на коридора Деби едва не се блъсна в нея. Нищо не каза. Входната врата се отвори тихо, щом тя натисна ключа на стената, и Деби се оказа на улицата сама. Ръмеше.
	Смутена и замаяна, тя почти се затича надолу по склона. Зави към кафенето за естествени храни, където две от масите сега бяха заети от жени с пазарски чанти и малки деца, които си бъбреха. Беше нормално. Обикновено. Искаше й се да се разплаче от облекчение.
	Едва когато беше стигнала до половината на чашата сладко кафе и дебелото парче кекс от моркови, Деби си спомни, че и двете й бяха забранени. Имаше чувството, че се топи, след като тялото й се е размразило, че кръвта й отново тече във вените. Остана в топлото и приветливо кафене, докато стана време да се качи на хълма и да хване автобуса за вкъщи.


	Събуди се малко след осем часа на следващата сутрин. Лежеше, опитвайки се да си спомни къде се намира и как се чувства. Първото, което разбра, беше, че наистина беше спала дълбоко, спокойно и без сънища. Тя почака, лежейки в своя пашкул от спокойствие като бебе. След петнадесет минути все още лежеше, напълно будна и блажена, със съзнанието, че черната мъгла не я обгръща, за да заличи останалата част от деня й. Чувстваше се леко отнесена, малко странно, но не потисната. Нищо такова.
	Стана нерешително, като че можеше да почувства изведнъж рязка болка, или движението й да предизвика внезапно спускане на тъмнината. Но тя взе душ и се облече, без да се случи нищо.
	Санди беше в кухнята и слагаше прането в пералнята.
	— Изглеждаш различно — каза тя веднага.
	Деби сложи чайника и се пресегна за чаши и мляко. Все още не знаеше дали иска да говори за Дейва, отчасти защото още не беше осъзнала какво се беше случило и нещата, които той й беше казал, отчасти поради дълбокото усещане, че консултацията би трябвало да бъде поверителна. Трябваше да поиска от него разрешение да говори за това. Разбра, че има нужда от още напътствия за много неща.
	— Добре ли си?
	— Малко съм замаяна. Прекалено много спах. Хайде, разкажи ми за твоята ваканция.
	В продължение на десет минути Санди й разказваше. В кухнята беше приятно, зимното слънце грееше през прозореца. Деби продължаваше да изучава новото си състояние, като че докосваше с език изпилен от зъболекаря зъб, за да разбере дали още я боли.
	— Е, добре, стига толкова за мен — каза Санди.
	Седяха мълчаливо до паянтовата кухненска маса и дори сивите шарки по повърхността й се струваха красиви на Деби, както й олющената предна страна на пералнята и очуканата чаша, която висеше на куката. Дейва. Беше благодарение на Дейва.
	— Е, случи се нещо — каза Деби.
	Първите няколко изречения бяха трудни, трябваше да намери верните думи, за да опише всичко и да изрази силата, влиянието и красотата на Дейва, но после думите потекоха забързани, като поток над камъни — какво й беше казал за детството й, за бъдещето й, за характера й, какво ще направи за вътрешната й сигурност, безнадеждността й, цялото й същество. Санди слушаше внимателно, без да я прекъсне нито веднъж, като от време на време внимателно я поглеждаше, но през повечето време гледаше в пода.
	Слънцето се вдигна нагоре по стената между тях.
	Думите на Деби спряха да се леят и кухнята потъна в тишина. Беше се изпотила около врата, между гърдите, по гърба — усилието да се съсредоточи и да изрази всичко, както и преживяването отново на емоциите, я бяха изтощили и тя се чувстваше омаломощена.
	— Какво стана после?
	— Животът ми се преобърна.
	— Аха…
	— Сега започва.
	— Ще отидеш ли пак?
	— Той ще ми изпрати час… така става. Не можеш ти да си определиш час, той ти изпраща съобщение за точния ден и час… когато е благоприятно.
	— Аха. — Гласът на Санди не изразяваше нищо — нито одобрение и ентусиазъм, нито съмнение.
	— Ще ми изпрати някакви хапчета… билкови неща за главоболието и мехлем за кожа.
	— Скъпо ли е?
	— Не мисля, че ще е скъпо, не много.
	— Защо?
	— Защото той не е такъв, че да взема много пари, не иска да забогатее… А и знае, че аз съм на социални помощи.
	— Аха.
	— Каза да видя дали главоболието ще се оправи от хапчетата и да се разхождам много на чист въздух, предписа ми нов режим на хранене, но ако това не помогне, ще ме изпрати при друг. Каза, че нещата понякога не са лесни… Трябва да се лекуват по друг начин.
	— Къде ще те изпрати?
	— Не каза. При някой, когото познава, предполагам.
	— О, и аз мисля така.
	Деби я погледна остро.
	— Слушай, Санд, всичко е наред. Фантастично е. Искам да кажа, наистина се чувствам по-добре от вчера.
	— Страхотно. — Санди стана и отнесе двете чаши в мивката. Изми ги и ги изсуши, изсипа чая от каната и я изплакна. След това я погледна. — Какво смяташ да правиш днес?
	— Да си купя разни неща за ядене. Да изхвърля боклуците от бюфета и хладилника.
	— Добре, но не изхвърляй и моите.
	— После ще изляза да се разхождам… както той каза. Да се разхождам и разхождам на чист въздух.
	— Аха. — Санди отиде към вратата. Поколеба се. — Слушай, Дебс, не ме разбирай погрешно, но ти каза, че не помниш всичко, което е станало… Когато си дошла си на себе си, си лежала на дивана… Мислиш ли, че може да ти е дал нещо, или…
	— За какво говориш?
	— Не се нахвърляй върху мен. Искам само да ти кажа да внимаваш. Била си сама с него в стаята и…
	— О, за бога, Санди. Това беше просто хипноза. — Тя си мислеше за очите на Дейва и нежния му глас.
	— Изглеждаш по-добре.
	— Чувствам се преродена, знаеш ли? Той ще ме накара да се родя отново. Това каза, че ще направи, само че още не е свършил, но когато свърши, аз ще бъда нова… нова Дебора. Каза, че когато това стане, мога да сменя името си. Ще почувствам истинска, дълбока нужда да го променя… Тогава няма да бъда Деби, ще бъда Дебора. Дебора Паркър.
	Тя изправи гръб и почувства, че става по-висока и когато излизаше от кухнята, като че се носеше над земята.
	Слънцето се плъзна от стената, оставяйки стаята в сянка.


>	Единадесет

	По това време Джим трябваше да прави нещо, да бъде навън, а и къщата беше прекалено тиха. Беше тихо, когато пощальонът мина през градинската порта, когато млекарят изсвири, когато боклукчийската кола влизаше в улицата. Тишина. Често беше ругал пронизителния лай на Скипи, който го караше да подскача в стола си, но сега мразеше тишината.
	Беше претърсил Хълма и преровил с пръчка толкова шубраци и храсталаци, колкото можа. Всеки ден Джим Уилямс прекарваше по-голямата част от сутринта там, като идваше много рано, както в деня, когато изчезна териерът. Често се връщаше да го търси, да вика и да свири, докато се стъмни.
	Прекара Коледа сам, но това нямаше значение. Сега беше Нова година и на Хълма нямаше никого. Той чакаше жената с доберманите, която отсъстваше от седмица. Беше влажно и меко, а от Скипи нямаше следа.
	Беше чул съобщение по радиото за изчезнало расово куче и миналата седмица всеки ден ходеше в редакциите на „Ехото на Лафертън“ и в „Бевхам поуст“ за съобщения за бандите крадци на кучета. Фил му беше казвала за тях.
	— Вземат и котки, носят ги за вивисекция, ако не ги закарат във фабриката за консерви, за да ги превърнат в храна за домашни любимци. Трябва да внимаваш.
	Но той не беше внимавал, беше пуснал Скипи от каишката, което тя никога не правеше, и териерът избяга. Той провери всяка заешка дупка, която успя да открие, и постоянно се ослушваше за кучешки лай изпод земята.
	Тишина, само вятър, който шумолеше в сухите храсталаци и вееше в лицето му надолу по Хълма.
	Трябваше да се откаже, чувстваше го със сърцето си. Нямаше да намери кучето. Беше разстроен и ядосан, но въпреки това трябваше да се откаже.
	Но все още не, не сега. Какво беше една седмица? Териерът е хукнал след нещо и е пропуснал завоя, оказал се е на непозната улици, където всичко е миришело не както трябва, скитал е, може би е в някоя къща или се е свил в нечий гараж или барака и е бил заключен.
	Само една седмица.
	Помисли си, че може да пусне обява в безплатния вестник.
	Тогава чу скимтящия лай на двата добермана и видя жената, която вървеше с тях нагоре по склона към него. Прииска му се да се затича към нея с отворени обятия, толкова сигурен беше, че е видяла или чула нещо. Тя беше навън в деня, когато Скипи изчезна, беше видяла Джим, дори го беше погледнала през рамо, когато той викаше и свиреше.
	Стоеше, опитвайки се да си поеме дъх в отчаяното си желание да я заговори.
	Тя не беше с особено приятна външност. Беше едра и агресивна, носеше голямо тежко палто от овча кожа и шапка с наушници. Имаше нещо високомерно в изражението й. Слушаше го нетърпеливо, докато доберманите дърпаха каишките си.
	— Знам, че винаги сте тук, бяхте тук онзи ден, чаках, за да ви видя отново. Видяхте ли нещо? Знаете как изглежда.
	— Да, малко, жалко създание, не понасям малки кучета. Не, страхувам се, че не съм го видяла. Ама какво се чудите? Щом ги отвържете, тези малките веднага изчезват. Тичат, падат в дупки. Нека това ви е за урок, когато имате друго. Вземете си куче с прилични размери.
	Тя бързо закрачи след лаещите добермани и когато се отдалечи на няколко метра, погледна през рамо, по същия начин, както беше погледнала, когато оня ден той викаше Скипи.
	— Съжалявам.
	Джим Уилямс почувства, че започва да трепери. Трябваше да е ядосан, можеше дори да й отвърне, задето беше толкова груба, но се чувстваше просто съсипан и му се плачеше. Тя беше права, той беше виновен, грешката беше негова.
	— Така си е, Джим — чу в главата си гласа на Фил.
	Той гледаше как жената с доберманите изчезва от погледа му към дърветата. Искаше да се втурне след нея и да я помоли, ако срещне Фил, да не й казва, да не го издава.
	Извади кърпата си, избърса очи и издуха носа си. Какво му ставаше? Що за глупости? Фил беше мъртва, а и жената с доберманите не би могла да я познава.
	Все още трепереше, когато тръгна бавно надолу по склона към пътя.
	Но по-късно, когато се успокои след хубавата закуска, отново излезе. Отиде първо в офиса на безплатния вестник, където пусна обява, после до телефонната будка, където се обади в радио BEV и остави съобщение за изчезването на Скипи. След това се отправи към полицейския участък на Лафертън.


>	Дванадесет

	На Джейк Спъриър му трябваше много време, за да си обуе обувките и да закопчае ципа на якето се, отчасти защото тези дни всичко му отнемаше цяла вечност, отчасти защото се чувстваше изморен, отчасти защото не харесваше идеята за посещение при господин Шарп.
	— Джейк, това не боли.
	— Боли. Когато отидох за болното гърло и той ми набоде врата с игли, ужасно болеше.
	— Но след това не те болеше гърлото, нали?
	— Сега ме боли.
	— Хм.
	Когато той се обърна, Джени Спъриър погледна разтревожена десетгодишния си син. Никога не бе бил особено здрав, за разлика от брат си Джо, който беше на четиринадесет години и почти не бе отсъствал от училище по болест. Джейк беше този, който непрекъснато имаше хрипове в гърдите, инфекции на ушите, хващаха го заушки и шарка, разболяваше се още при първите студове през септември и не спираше да боледува до края на април. В последно време се оплакваше от умора и беше по-блед от обикновено. Болките в гърлото започнаха отново, на очите си имаше дори два ечемика, каквито децата в днешни дни вече почти не хващаха.
	Джени Спъриър беше против антибиотиците във всякаква форма, макар че понякога му даваше, когато нищо друго не помагаше за болките в ушите, и ако го заведеше при доктор Диърбон, знаеше, че ще трябва да спори с нея за това. Но тази лекарка все пак не беше толкова лоша, както предната, от която тя отписа цялото си семейство преди пет години. Тогава антибиотиците се раздаваха като бонбони за всяко подсмърчане и главоболие, получаваха ги дори само по телефона от аптекаря, без дори да си правят труда да ходят на лекар. Е, все пак при доктор Диърбон нещата никак не бяха толкова зле. Тя дори беше насочила Джени към иглотерапевт заради постоянните й стомашни болки, когато изследванията не бяха показали нищо лошо.
	— Обикновено не изпращам пациентите си при алтернативни терапевти — беше й казала доктор Диърбон, — но много ценя Ейдън Шарп. Той е висококвалифициран, няма да ви засипе с бомбастични приказки, а и тези проблеми се повлияват добре от акупунктурата. Тя е много ефективна също при хроничните болки. Една моя пациентка с остеопороза и артрит получи голямо облекчение от редовното лечение при господин Шарп. Разбира се, нямаше чудодейно излекуване… За костите няма лечение, но облекчението на болките и преминаването на сковаността беше очевидно. Страхувам се, че здравната каса няма да поеме лечението, но ако имате частна медицинска застраховка, тя ще го покрие, ако ви дам направление.
	Джени беше ходила при Ейдън Шарп само два пъти и стомашните й болки изчезнаха. Можеше да яде нормално, макар че иглотерапевтът й беше препоръчал да избягва пикантната храна и бялото вино. Това беше преди две години, а лечението помогна и на Джейк за болното гърло, а и като цяло той поукрепна. Игра футбол в отбора на училището цял сезон и пропусна само един мач заради простуда — безпрецедентно за неговото здраве. През последния месец и нещо обаче отново започна да се изморява, нямаше апетит и треньорът по футбол го остави на резервната скамейка.
	— Знаеш колко по-добре беше, когато те лекуваше господин Шарп, Джейк, а и искаш да се върнеш в отбора, нали?
	Джейк роптаеше, но майка му знаеше как да го убеди… Той беше страстен футболист и бе вкарал достатъчно голове миналата година, за да се класира отборът за юношеските полуфинали в окръга. За Коледа дори получи чрез някакъв познат на баща си, който пък познаваше някого в Манчестър, тениска с надпис „Бекъм 7“, подписана от неговия герой.
	— Добре, добре. — Джейк стана, след като завърза обувките си, и залитна към Джени.
	— Джейк, какво ти става? Спокойно… седни тук. Наведи се напред с глава между коленете.
	— Всичко се клати… подът изчезна.
	— Прилоша ти. Случва се понякога, когато се изправиш внезапно. Поседи минута, ще ти донеса вода. Няма да тръгнем, докато не се почувстваш добре, не се тревожи.


	След десет минути тя настани протестиращия Джейк на предната седалка на колата.
	— Мога и сам да си сложа колана. Добре съм, мамо, не се тревожи.
	— Извинявай.
	Но той е прекалено блед, мислеше си Джени. Колкото по-бързо уредят всичко, толкова по-добре.
	Когато беше на шест години, й извадиха три зъба. Съученичките й я бяха наплашили с ужасни истории за болките, които ще изтърпи, за кръвта и страховитите зъболекарски инструменти, които ще види, и когато стигна до зъболекарския кабинет, тя беше изпаднала в истерия. Никога нямаше да забрави колко спокоен и внимателен бе зъболекарят, господин Пийт. Беше висок, с гъста рошава коса и голямо лъскаво чело. Отдели много време да й говори, обясни й, че няма да почувства нищо, освен лека болка малко по-късно, която ще мине веднага щом изпие „вълшебните таблетки“, че със сигурност няма да види кръв и инструменти, че ще легне в кабинета с мечето и ще се събуди след няколко минути. Всичко беше станало както й каза, и тя никога вече не се страхуваше от зъболекари.
	Ейдън Шарп имаше същото нежно, спокойно отношение като господин Пийт, само че не беше толкова висок и косата му и малката козя брада бяха ниско подстригани. Сега, когато влязоха в светлата приемна на кабинета му, тя се почувства спокойна за пръв път през последните дни. За Джейк щяха да се погрижат. Джейк щеше да се оправи.
	Имаше автомат за вода, удобни столове и диван, ниска маса с днешни вестници и купчина лъскави списания. На масата и бюрото на госпожа Купър, администраторката, имаше ваза с ухаещи зюмбюли и малка чаша с кокичета. Имаше нещо уютно в това място, особена бодрост и спокойствие, които при първото си посещение Джени изобщо не бе очаквала да види.
	— Нямаше нищо необичайно — беше казала след това на доктор Диърбон.
	— Знам. Това е една от причините, поради които с удоволствие изпращам пациентите си там. Няма неща като събиране на помощи за „Приятелите на Земята“.
	Това беше вярно: дипломите и удостоверенията на Ейдън Шарп бяха в рамки на стената зад бюрото на администраторката заедно с негови снимки с кралицата. Освен това имаше няколко хубави акварела, приятни морски пейзажи и красиви горски сцени.
	— Мамо, трябва ли да ми прави това?
	Но Джени нямаше време да му отговори.
	— Добро утро, госпожо Спъриър… Джейк. — Ейдън Шарп прекоси стаята от кабинета си, бялата му престилка шумолеше, а кафявите му обувки блестяха.
	Зад майка си Джейк направи физиономия, която видя само администраторката и му намигна.
	Кабинетът беше по-делови от приемната, с бюро и стол, кушетка за процедури и табла с игли и стерилизатор. Но слънцето грееше от тази страна и изпълваше стаята с бледа лимоненожълта светлина.
	— Е, Джейк, откога не сме се виждали? — Ейдън Шарп погледна бележките си. — Почти единадесет месеца. И гърлото вече не те боли?
	— Проведохте само два сеанса — каза Джени. — Беше толкова добре.
	— Но сега се е влошило отново, а казвате, че има още нещо, което ви безпокои, госпожо Спъриър?
	Момчето гледаше в килима, като подритваше единия си крак с другия.
	— Не се тревожи, Джейк, знам колко вбесяващо е хората да говорят за теб помежду си. Ще искам и ти да ми кажеш как се чувстваш. Но майките по свой начин разбират нещата.
	Той внимателно записваше, докато Джени Спъриър му разказа за умората на Джейк, ечемиците му, болното гърло и припадъка тази сутрин.
	— Така, Джейк, бихте ли си разменили местата с майка ти, моля… Искам да те погледна на хубава светлина. Чудесно. Нека първо видим гърлото.
	Той извади стерилна шпатула от пакета и притисна задната част на езика на Джейк надолу, после прегледа очите му, след това последва щателен преглед на двете уши.
	— Каза, че се чувстваш много изморен, можеш ли да ми го опишеш по-подробно? Стоял ли си до късно да четеш или да играеш компютърни игри? Да не би да не си спал достатъчно? Не се тревожи, ако е така, това не е престъпление.
	— Не мога да стоя буден дълго време.
	— Чувстваш ли се уморен през деня?
	— Да.
	— Играеш ли? Знам, че си футболист.
	— Не мога да тичам бързо, много се изморявам.
	— Задушаваш ли се, имаш ли хрипове?
	— Не.
	— Болят ли те краката след игра?
	— Често се оплаква, че краката го болят, дори когато не е играл — каза Джени.
	— Така, Джейк, съблечи горните си дрехи и тениската и дишай дълбоко. След това легни на дивана. Искам да те прегледам.
	Джейк лежеше и гледаше ярките кръгове, които правеше слънцето по тавана, отразявайки се в металния ръб на лампата. Краката и сега го боляха и ако господин Шарп спреше да говори, той можеше да спи тук с часове.
	— Някой блъскал ли те е, Джейк?
	— Не.
	Иглотерапевтът леко докосна прасците на Джейк, после бедрата му.
	— Груба игра?
	— Не, просто тичаха силно.
	— Разбирам. Имаш ли и други такива натъртвания?
	— Имах на ръката, но мисля, че ми мина. — Той погледна, но видя, че се е образувала друга синина, по-голяма от първата.
	— Така. Скоро да ти е текла кръв от носа?
	— Не.
	— Тече ти, не помниш ли? — каза майка му. — Преди седмица ме извика посред нощ. Помислих, че се е мятал насън и е ударил лицето си в рамката на леглото. Трябваше да топя пет-шест кърпички в ледена вода и да ги притискам към носа му, за да спре кръвта.
	— Друг път, Джейк? В училище?
	— Не.
	И друг път му беше текла кръв, но на Джейк му омръзна да го разпитват и реши да приложи тактиката на Джеймс Бонд — да лъже при мъченията.
	— Добре, Джейк, можеш да се облечеш, а после би ли излязъл за няколко минути, докато обсъдим с майка ти някои скучни неща? Госпожа Купър има портокалов сок, ако си жаден.
	— Няма ли да ме бодете с игли?
	— Не днес.
	— Супер.
	Джейк грабна панталона и тениската си и ги облече криво-ляво, взе другите си неща под мишница и изчезна, преди иглотерапевтът да е променил решението си.


	— Значи няма нищо нередно все пак, щом няма да го лекувате? Е, това е успокояващо. Но бих искала да направите нещо, за да го посъживите малко.
	— Госпожо Спъриър, мисля, че доктор Диърбон ще го посъживи. Бих искал да си определите час при нея колкото е възможно по-скоро.
	— Защо?
	Ейдън Шарп я гледаше твърдо, с израз, който тя не беше виждала преди.
	— Не искам да поставям никаква диагноза. Аз не съм лекар, знаете това.
	— Но сте добър колкото лекар. По-добър от всички, които познавам.
	— Благодаря ви. — Усмивка на гордост и удоволствие огря лицето му. — Въпреки това Джейк трябва да отиде при личния си лекар и аз трябва да получа от нея сведения, преди да реша какво лечение да приложа. Ще звънна на доктор Диърбон. Моля ви, не се притеснявайте. Просто съм предпазлив. Има много алтернативни лечители без медицински познания, които са готови да се впуснат да лекуват неща, за които нямат представа. Аз не съм от тях.
	Той стана.
	— Когато се чуя с доктор Диърбон и ако тя каже, че всичко е наред, ще определя на Джейк друг час и тогава ще видя как мога да му помогна. Няма да ми плащате тази консултация.
	— О, трябва да ви платя. Не му правихте акупунктура, но отнехме от работното ви време.
	— Не, това е въпрос на принцип, госпожо Спъриър. Не вземам пари, ако не съм лекувал. Нека сега излезем и освободим младия Джейк от този затвор на иглотерапията.


	Ейдън Шарп изпрати весело Джени Спъриър и сина й, но когато се върна в приемната, лицето му беше тъжно.
	— Джули, трябват ми десет минути преди — кой е следващият?
	— Господин Кромър.
	— Искам първо да уредя това. Ще се опиташ ли да ме свържеш с доктор Диърбон, доктор Кет? Ако я няма, остави й съобщение с молба да ми се обади спешно.
	Но Кет веднага се обади.
	— Ейдън? Добро утро. Как си?
	— Добре съм, съжалявам, че те прекъснах.
	— Не, току-що свърших с прегледите. Какво мога да направя за теб?
	— Джейк Спъриър… на десет години. Фелстед стрийт.
	— Помня го. Майка му се казва Джени. Хубаво семейство.
	— Да. Страхувам се, че съм доста разтревожен. Тази сутрин тя доведе момчето… Болки в гърлото, умора. Преглеждах го преди осем месеца заради болното гърло… Проведох два сеанса и той се оправи. Двамата с теб решихме, че е било вирус.
	— Помня.
	— Е, това не е вирус. Не приложих лечение на Джейк и предложих на майка му да го доведе при теб колкото може по-бързо. Той съобщава за прекалено силна умора, кръвотечения от носа, болки в краката, прималявания от време на време, ечемици и в момента гърлото му е ужасно възпалено. Има и няколко синини по краката и на едната ръка. Алармата бие твърде силно, сигурен съм, че ще разбереш.
	— Бледност?
	— Да.
	— Значи има всички симптоми. Много ти благодаря, Ейдън, радвам се, че си го забелязал. Ще ги накарам да го приемат по спешност.
	— Ще ми се обадиш, нали? Разбира се, може и да съм преувеличил нещата.
	— Според мен не си. При всички случаи кръвната картина ще ни покаже това, което ни интересува, съвсем точно.
	Ейдън Шарп остави слушалката и се завъртя на стола си, за да погледне през прозореца към градината. Две катерици скачаха от дърво на дърво в далечния край, после бързо се спуснаха по дългите стволове, преди да се качат отново да търсят храна.
	Ако Джейк Спъриър наистина имаше агресивна форма на детска левкемия, както предполагаха и двамата с Кет Диърбон, щеше да мине време, преди да може да се катери и да играе с такава лекота и страст — ако изобщо можеше да играе.


>	Тринадесет

	Усещането за добро самочувствие и спокойствие като дълбоко потапяне в лечителната аура, която беше създал за нея Дейва, не избледня и не намаля през следващите няколко дни. Спеше чудесно всяка нощ, събуждаше се спокойна, щастлива да посрещне деня. Изхвърли всички консерви, пакети и буркани с храна от бюфета и нейната част на хладилника и изхарчи пари колкото за цяла седмица, за да си купи естествени храни и плодове, зеленчуци и зърнени храни.
	Всеки ден излизаше и се разхождаше в райони на Лафертън, до които изобщо не се беше приближавала преди, в парка, по пътеките и на Хълма.
	Санди я гледаше, но не казваше нищо. Все още беше загрижена и смяташе, че диетата и упражненията ще са чудо за три дни, но все пак беше доволна, че не вижда приятелката си тъжна и смазана от скръб и че не трябва да я убеждава всяка сутрин да стане от леглото, нито пък да се тревожи за нея, докато е на работа.
	Почти седмица след като Деби беше ходила с автобуса до Старли, пристигна пакет.
	Хапчетата изглеждаха и миришеха като смес от морски водорасли и тор, а пластмасовото бурканче с мехлема съдържаше противна каша. Бяха опаковани с лист с подробни инструкции и сметка за 75 паунда.
	Не беше попитала колко ще струва всичко това и сега категорично си каза, че не я интересува. Дейва беше направил така, че тя да се чувства по-добре. Той беше талантлив, беше я разбрал и бе докоснал нещо дълбоко в подсъзнанието й, където никой не бе достигал. Трябваше само да си спомни звука на гласа му и неговите ясни, хипнотични очи, само да си помисли за синевата, за да почувства тръпка на вълнение, като че Дейва беше откликнал и беше дошъл при нея незабавно с неочаквана готовност. Нямаше никакво значение, дори сметката да беше пет пъти по 75. Струваше си. Не може да се постави цена на това, което той вече беше направил за нея.
	По-късно сутринта тя писа на баща си, като го молеше да й изпрати 100 паунда.
C>
	Те са за някои лекарства за кожата ми. За съжаление, както много други неща днес, здравната каса не ги изплаща, а за мен е от голямо значение лицето ми да се изчисти.
C$


	Хапчетата трябваше да се пият с чиста минерална вода след хранене — сурова зеленчукова храна — два пъти на ден. Два часа след това не трябваше да се приема нищо, освен неограничено количество вода. Шишенцето трябваше да се държи далеч от всякакви химикали, на тъмно.
	Мехлемът трябваше да се маже на тънък слой преди лягане, като преди това кожата се измие с минерална вода и естествен сапун. Той миришеше на катран и на нещо, което Деби помнеше от детството си, но не знаеше какво точно.
	Тя се съблече, изми лицето си старателно, изсуши го, както беше предписано — със суха чиста кухненска салфетка, произведена от неизбелена хартия. От мехлема кожата й леко изтръпна.
	Нещо от този ритуал, както приготвянето на екологично чистите зеленчуци и плодове и пиенето на минерална вода, я караше да се чувства свързана с Дейва, а спокойното усещане, като че се носеше в морето, я унесе и тя заспа, без да сънува.

	* * *

	Нещо не беше наред. Тя отново сънуваше, но сънят беше част от борбата да се събуди. Не можеше да разбере дали я болеше нещо, или не може да диша и в полусъзнателния сън някой беше залепил клепачите й и дори когато ги отваряше с мъка, тъмнината и парещото усещане оставаха.
	— Дебс, събуди се, ти крещиш, сънуваш кошмар. О, господи, какво е станало с лицето ти?
	Деби седна в леглото. Сега можеше да вижда малко през процепите на клепачите си. Чувстваше лицето си особено, като че главата й беше подута. Кожата й гореше.
	— Това е от онзи проклет мехлем. Ти си алергична, лицето ти се е подуло от него.
	Деби дишаше трудно, имаше чувството, че когато издиша, блъска врата, но някой от другата страна я натиска обратно.
	— Ще извикам лекар. Той ще дойде бързо, всичко ще е наред.
	Тя чу как Санди излиза от стаята, но все още виждаше само ивица светлина. Когато лежеше, й беше по-трудно да диша. Чуваше как гръдният й кош скърца.
	— Лекарката идва, каза да пусна всички кранове, за да се напълни банята с пара, и да те заведа там. О, Деби, какво си мислеше, че правиш? Господи, само ми обещай никога вече да не ходиш при онези откачалки.
	С парата беше добре. Деби усети как гърдите й леко се отпускат, но очите й оставаха почти затворени и чувстваше кожата си като попарена. Опита се да си мисли за Дейва и да се огради със спокойствие и синева, опита да се съсредоточи в себе си, както й беше казал, но паниката се надигаше в нея и разпръскваше мислите й. Дейва изглеждаше нереален и далечен. Помисли си, че ще припадне.
	След половин час тя седеше на дивана, дишайки леко през изпарителя. Беше спокойна, инжекцията антихистамин, която доктор Диърбон й би, беше дала резултат. Клепачите й бяха все още подути, но виждаше лекарката, макар и само като неясен силует срещу светлината на лампата.
	— Какво трябва да правя? — попита разтревожената Санди Кет Диърбон, когато я заведе в банята, за да си измие ръцете. — По-добре да стоя при нея, нали?
	— Не мисля, че трябва да го правите. Тя скоро ще заспи, дишането й почти се нормализира. Оставете изпарителя до нея и ако се почувства по-зле, извикайте отново линейка. Но не мисля, че ще се наложи. Може би е добра идея да спите в нейната стая — ще можете ли? Оставих четири таблетки антихистамин… дайте й една, когато се събуди сутринта, и още една на обяд. Утре ще бъде много изтощена.
	— Добре че утре е събота и ще съм си вкъщи.
	— Можете ли да ми покажете онези билкови лекарства, които е взела?
	Санди подаде бурканчето с мехлема.
	— Ще изсипя хапчетата в мивката и ще пусна водата. Чудя се какво има в тях, че да стане това.
	— Хората получават алергични реакции от всякакъв вид обикновени лекарства, дори от такива, които се купуват от аптеката, а други са алергични към неща, които останалите спокойно ядат. Много е индивидуално. Но мисля, че ще взема тези и ще се опитам да разбера какво има в тях.
	— Мислите ли, че са отровни?
	— Едва ли. Не бих ги препоръчала обаче на никой от пациентите си. — Кет взе чантата си. — Ще се обадя утре сутринта, за да видя как е Деби. Не се налага да идвам. Обадете ми се, ако нещо ви тревожи, аз съм дежурна през почивните дни. Бихте ли й казали, че искам да се срещнем в кабинета ми в понеделник?
	Кет се върна да види още веднъж Деби, преди да си тръгне. Беше заспала, лежеше свита и дишаше леко. Клепачите й бяха по-малко подути и лицето й беше спаднало. Антихистаминът беше направил обичайното си чудо. Не беше трудно да се види защо бедното момиче беше поискало нещо драстично, с което да изчисти кожата си — акнето покриваше лицето и шията й, грозно и леко инфектирано. Но защо е трябвало да ходи при някакъв опасен мошеник от хипитата в Старли за консултация, която без съмнение й е струвала куп пари, когато можеше да вземе рецепта от Кет и с един курс антибиотици да излекува акнето си, а след като беше безработна, нямаше дори да плаща за него.
	Докато караше по празните нощни улици на Лафертън, Кет си помисли, че трябва да се обади на колеги и да ги попита дали знаят нещо за личност, която се нарича Дейва.


>	Четиринадесет

	Фрея Графхам не ходеше редовно на църква, но през една от първите си свободни вечери в Лафертън отиде в катедралата, защото там щяха да пеят „Месията“ на Хендел. Беше пяла алт в нея повече пъти, отколкото можеше да си спомни, от училищните си години насам, както и много други неща, докато Дон не се възпротиви, и тя, в старанието си да му угоди, напусна хора на Илинг и любителското оперно дружество. Дон не пееше, не обичаше музиката, отказваше да влезе в църква и отхвърляше всичко, заради което Фрея можеше да излезе от къщи без него. Тя престана да играе тенис и бадминтон — две игри, в които беше много добра; единственият спорт, на който й беше разрешено да ходи, беше плуването, защото Дон бе плувец. От друга страна обаче, той ходеше два пъти в годината на ски без нея. Беше с него веднъж в Швейцария и си счупи глезена. След това той ходеше на ски с компания. Изобщо не стана въпрос да се откаже.
	Докато седеше в катедралата „Сейнт Майкъл“, наслаждавайки се на мощната хорова музика на Хендел, тя се чудеше отново не само защо се беше омъжила за Дон Балингър, а как изобщо е могла да прекара с него повече от десетина вечери. По време на брака им имаше чувството, че е изчезнала, нейните вкусове и удоволствия се разрушаваха от неговото неодобрение, индивидуалността й едва се проявяваше извън работата й.
	Още не можеше да свикне с факта, че е свободна. Докато седеше във великолепната сграда и слушаше така познатата музика, тя осъзна отново, че вече не трябва да се чувства виновна, не трябва да се извинява или да лъже, когато се върне вкъщи, и е отговорна само пред себе си.
P>
	Да възвеличаем
	всяка долина.
P$
	Искаше да се присъедини към това. Знаеше всяка нота, всяко форте и пианисимо, всяка нота от алтовата партия, всяка дума от Библията.
	Катедралата беше пълна и макар че не познаваше никого, Фрея се чувстваше у дома си, толкова съпричастна беше към всичко това, като че бе живяла тук десет години. Лондон, бракът й, лондонската полиция изчезваха малко по малко като усмивката от лицето на Чеширския котарак.
	В програмата намери подробности за хора на катедралата, в който нямаше професионални солисти, както и адреса на секретарката по прослушването. Когато се прибра вкъщи, запали камината — едно от задължителните неща, когато търсеше къща, беше камината. Твърде дълго беше живяла с удобното, но бездушно централно отопление. Камината беше малка, но теглеше добре, и й отне само няколко минути да запали съчките и цепениците. Зареди диска с „Месията“, напълни си чаша сансер и преди да се върне към книгата, до средата на която беше стигнала, си отбеляза наум да разпита за подробностите около следващото прослушване за хора на „Сейнт Майкъл“.
	— Ти си щастлива — каза си тя на глас. — Щастлива си.


	Прослушването се проведе в салона на църквата седмица след Коледа. Имаше още четирима души и двама от тях, мъж и възрастна жена, бяха приети заедно с нея.
	Фрея знаеше, че отдавна не е пяла, а и гласът й беше малко груб след простудата. Прослушването не беше лесно — изискванията на хора на „Сейнт Майкъл“ бяха високи — но в момента, в който взе тон от пианото, тя се почувства така, сякаш се издига към тавана, радостна като птица. Пеенето й беше липсвало повече, отколкото предполагаше.
	Преди да си тръгнат вечерта, хормайсторът ги записа за следващия сезон, който продължаваше до края на юни. Щяха да пеят „Военен реквием“ на Бритън тук, в катедралата, през май, а преди това щяха да вземат участие в голямото представяне на Месата на Бах със сборни хорове от целия окръг в Бевхам в съботата срещу Великден. Сърцето на Фрея подскочи. Тя знаеше добре Бах, а отдавна имаше желание да пее Бритън.
	— Междувременно след две седмици ще имаме светска вечер за хора. С удоволствие ще приемем всеки, който има желание да помогне — знаете как е, всичко пада на плещите на едни и същи хора, така че можете да си предложите услугите…
	Фрея пожела да помогне, ако работата й разреши, и записа номера на участничката в хора, която организираше кетъринга на вечерта. Не беше сериозна готвачка, но винаги се радваше на възможността да направи пудинг.
	Караше обратно, пеейки заедно с диска, от който се носеше Месата на Бах. Обичаше новата си къща; от самото начало криминалният отдел й предостави предизвикателства, с каквито тя обичаше да се захваща; имаше отново музиката си. А сега установяваше и социални контакти.
	Опита да се обади на номера, който хормайсторът Алън Фентън й беше дал, но никой не вдигна, а нямаше телефонен секретар. Щеше да се обади отново. Междувременно се зарови в две от кутиите, които не беше разопаковала, за да търси готварските си книги. Изведнъж се засмя.
	— Дон Балингър, пукни от злоба!
	Малко преди десет часа тя отново се опита да се обади.
	— Да? — раздразнен глас на възрастен мъж.
	— Добър вечер, казвам се Фрея Графхам, хормайсторът на „Сейнт Майкъл“ ми даде този номер…
	— Търсите жена ми.
	Още един съпруг, който звучеше така, сякаш щеше да е доволен, ако няма нищо общо с дейностите на жена си.
	— Мириъл на телефона.
	Фрея започна да обяснява защо се обажда, но беше прекъсната, този път от възторжен възглас.
	— Искате да кажете, че предлагате помощта си? Вие сте светица!
	— Едва тази вечер преминах прослушването за хора, но разбрах, че както винаги цялата работа се пада на едни и същи хора, и затова има отчаяна нужда от доброволци.
	— Добрият стар Алън.
	— Мога да направя няколко пудинга. Обичам да ги приготвям. Колко души ще дойдат?
	— Някъде между двадесет и сто и петдесет, скъпа — безнадеждни са в отговорите на поканите, а те важат и за партньорите им. Ако са сто и петдесет, Бог да ни е на помощ, защото празненството ще бъде тук. Мъжът ми ще експлодира.
	— Ще направя шест-седем различни неща тогава. Може ли да ги донеса същия ден?
	— Моля ви, макар че, ако ви е по-лесно да замразите всичко и да го оставите тук предварително…?
	— Не, същият ден е добре.
	— Надявам се, че ще дойдете на празненството. Толкова е хубаво да срещнеш нови лица — и гласове, разбира се. В Лафертън ли живеете, не съм чувала името ви.
	— Преместих се тук едва преди месец. Но съм много доволна, че успях да вляза в хора. Идвах на „Месията“ и това ми припомни колко много ми е липсвало пеенето. Членувах в хоровото дружество в Лондон.
	— Чудесно. Ето адреса.
	Фрея го записа.
	— Намира се на около пет мили извън Лафертън, на миля по пътя от Бевхам към Флимби, след кръчмата завивате вляво. По всяко време. Цял ден ще се занимавам със сладкишите. Наистина нямам търпение да се срещнем… госпожице Графхам… или може би госпожа?
	— Всъщност аз върнах моминското си име, разведох се миналото лято.
	— Добре, госпожице Графхам… или може би…
	— Фрея.
	— Чудесно. Довиждане. — Тя бързо затвори.
	Топлината и любезността в гласа й накараха Фрея да се почувства така добре, сякаш директорката на училището я бе забелязала в коридора или хормайсторът е похвалил гласа й. О, или пък, сякаш инспекторът бе казал „Добра работа!“, когато тя е успяла някак да напредне в търсенето на Анджела Рандъл.
	Върна се към готварската книга, която беше оставила отворена на дивана на страницата с кейк с шоколадов мус и крем капучино.


	Фрея прекара повечето от свободното си време следващата седмица, експериментирайки в кухнята, докато не остана доволна от майсторски изпълнените шест нови рецепти за пудинг. На първата репетиция на „Военен реквием“ уменията й да разчита ноти бяха подложени на изпитание, а гласът й почти изчезна, но цялото преживяване беше освежаващо и след това тя се присъедини към някои от хористите за едно питие в близката кръчма. Бележникът й започна да се пълни с нови имена и телефонни номера. Една от хористките членуваше в клуба по бадминтон и й предложи да я заведе там другата седмица. Прие покана за вечеря от жена на име Шарън Меткалф, чиято кола не можа да запали, и Фрея я закара до дома й. Идването в Лафертън беше едно от най-хубавите неща, които бе правила. Не се беше чувствала толкова сигурна в себе си от няколко години. Но чувството, че получава втори шанс и може да започне живота си отново, беше необикновено. Струваше й се като спасение от смъртта, като след катастрофа или тежка болест. Нов шанс. Започваше да разбира колко потисната е била по време на краткия си брак, как Дон беше успял да унищожи всяка инициатива и вътрешна сила в нея. Беше свикнала винаги да разчита на себе си и сама да прави изводи и преценки, беше импулсивна, но не и безотговорна, разчиташе на инстинкта и предчувствията си и това й помагаше бързо да взема решения. Ако нещата не потръгнеха, държеше сама да поеме отговорността. Затова бе добър полицейски служител и я бяха предложили за повишение.
	Но нещастният й личен живот бързо започна да се отразява на работата й. Започна да прави неправилни преценки, колебаеше се за неща, за които преди беше решителна, и когато това се коментираше, изпадаше в самообвинения и плахост.
	Сега бързо се издигаше. Тя беше една много потискана жена, решена да изгради новия си живот. Намираше приятели, възобновяваше стари интереси, направи къщата си точно както й харесваше, без да се съобразява с никой друг, отново печелеше пари за себе си. Преоткри професионалните си амбиции. Криминално-следственият отдел й харесваше и беше решена да стигне до повишение през следващите три години.
	Никой повече няма да ме тегли надолу, помисли си тя, нито да ме обезкуражава.


	Прекара следващия следобед в покупки на нови дрехи в Бевхам. Дори гардеробът й, който далеч не беше скъп и официален, трябваше да отразява новата Фрея Графхам. Върна се вкъщи с нов ленен костюм с панталон, две сака и две нови ежедневни якета — едно велурено и едно джинсово, както и три шала, защото не можа да реши кой да избере, и червен памучен пуловер от Маргарет Хауъл. Дон не обичаше тя да носи дрехи, които, според неговия израз, бяха крещящи. Страхуваше се, че ако се отличава от тълпата, ако я харесват и й правят комплименти, може да се отдалечи от него, да се върне към старата си идентичност и затова я караше да носи незабележими дрехи в сиво и бежово и с бледи шарки. Тя го беше обичала. Опитваше се да му угоди. Беше се обезличила почти напълно и едва успя да избяга.
	В Бевхам, когато излизаше от един бутик, Фрея видя името „Дъкхам“ на прозореца на елегантен бутик в съседство. На вътрешната страна на капака на кутията с елегантни копчета за ръкавели с лапис лазули беше отпечатано същото име.
	Един от униформените полицаи беше направил обичайната проверка, но не бе съобщил нищо ново. Сега, докато се връщаше към паркинга с пакетите си, тя си каза, че трябва да провери рапорта, преди сама да посети магазина. Някой в малкия скъп бижутериен магазин със сигурност би трябвало да си спомня нещо за покупката на такива копчета.


	Прекара съботната сутрин в последни приготовления на готовите пайове, сладкиши и пудинги, опакова ги в подноси, взети назаем от столовата на участъка.
	Лесно намери къщата. Имаше каменни колони и път, който извиваше между дървета, под които растяха кокичета и кукуряци. Къщата вероятно беше от епохата на крал Едуард, с червени тухли и високи комини. Тук, под множеството дървета на широката ливада, имаше още кокичета, кукуряци и ранни сини минзухари.
	— Вие сте Фрея? Добре дошли. Много мило от ваша страна.
	Мириъл беше висока и слаба, с умно, интелигентно лице. Носеше джинси и тениска, косата й беше сива, вдигната на върха на главата. Можеше да бъде на възраст от петдесет и пет до седемдесет и пет.
	Протегна ръка.
	— Мириъл Сърейлър.
	— Господи, вие да не сте…
	— Коя? — Щом домакинята се обърна, Фрея веднага забеляза приликата. Беше в носа.
	— Сърейлър. Моят старши инспектор се казва Саймън Сърейлър.
	— Синът ми. Господи, вие сте полицай!
	— Детектив-сержант Фрея Графхам от криминално-следствения отдел на Лафертън.
	— Е, обещавам, че няма да има шеги за пеещата полицайка.
	Започнаха да внасят подносите в къщата. Подът беше с лакиран паркет, извитата стълба, която водеше нагоре към дървената галерия на горния етаж, беше резбована, по стените имаше картини в рамки. Кухнята беше смесица от стари дървени маси и бюфети, излъскани плотове, цветя и очукано канапе, на което спяха две огромни, червено-кафяви котки. Направиха три курса, за да донесат всички подноси, след което Мириъл Сърейлър махна покривките и възхитено огледа шоколадовия фондан, мусовете, целувките с лешници и крем и мекия пудинг с ябълки.
	— Боже, какво пиршество! Защо, по дяволите, сте станали полицай, защо не основете своя империя на пудингите?


	Половин час по-късно те седяха на масата с чаши чай и парчета сладкиш от маслено тесто и Фрея вече знаеше много за Лафертън, катедралата, певците на „Сейнт Майкъл“, болницата на Бевхам и многото лекари Сърейлър. Имаше чувството, че познава тази жена от години. Мириъл Сърейлър явно бе била красавица, но както при повечето много слаби жени, възрастта я беше направила костелива и сбръчкана.
	Това обаче, мислеше си Фрея, нямаше никакво значение. Красотата си беше отишла, но се открояваха интелигентността, чарът и приятното и внимателно отношение към хората.
	— Сега е ваш ред. Искам да знам откъде сте дошли и защо, с кого се запознахте в Лафертън, смятате ли да останете и на какви места ходите.
	Обгърнала с пръсти чашата с втория си чай, Фрея беше готова да се впусне да разказва за себе си, виждайки в Мириъл Сърейлър жена, която обича да споделят с нея, беше се поддала на обаянието й. Но в този миг навън спря кола и някой се запъти към къщата.
	— Всеки може да е сега… Кет с децата… макар че се надявам да не са те, с тези пудинги наоколо. Наистина не ми се ще Хана и Сам да дойдат точно сега… Не може да е Робърт, той отиде при Марта…
	Но вратата се отвори и през нея мина шефът на Фрея.
	— Господи!
	Фрея понечи да стане.
	— Добър ден, сър.
	— О, недейте, за бога, не сте на работа. Здрасти, скъпи, надявам се, че нямаш намерение да останеш дълго, тази вечер е празненството на „Сейнт Майкъл“, виж всичко това, не е ли чудесно? Точно казвах на Фрея, че си губи времето като детектив.
	— Изобщо не си го губи.
	Саймън Сърейлър седна до майка си и посегна към каната. Тогава погледна към Фрея, усмихна се и потопи сладкиша в чая си.
	След това Фрея си мислеше, че не е запомнила подробностите, а само цялата картина, защото всичко се сля — зимната светлина през зарешетените прозорци, топлината в кухнята, тихото похъркване на котките на канапето, аромата на горещия чай и саксията с тъмнолилавите минзухари на перваза на прозореца. Виждаше Мириъл Сърейлър, с изправен гръб, в профил, косата й, която беше паднала от шнолата, и чувстваше очарованието на това внезапно приятелство. В същото време в съзнанието й беше цялостният вид на къщата — червените тухли, високите комини, лакираният под, резбованата стълба, водеща към галерията. Всичко се сля в едно в момента на невероятна увереност и яснота.
	Няколко секунди не смееше да вдигне поглед. Котката продължаваше тихо да похърква. Някъде навън лаеше куче. Тя погледна нагоре.
	Той не гледаше към нея, а към майка си. Видя приликата в костната им структура и пълната липса на прилика в цвета на косата и кожата им. Погледна пръстите на Саймън Сърейлър, тези на дясната му ръка, хванали дръжката на чашата, и тези на лявата, прострени върху плота на масата от борово дърво.
	Той казваше:
	— Обещавам да дойда другата седмица.
	„Това се нарича _гръм от ясно небе_ — помисли си тя. — Внезапно и ужасно влюбване. Това е.“


	Изпи остатъка от чая си и стана. Трябваше бързо да излезе, да остане сама в колата. Трябваше да помисли. Доколкото успя набързо да подреди чувствата си, тя разбра, че е ядосана, ядосана и изплашена. _Не искам това, каза си, не съм готова и не е редно. Не желая нищо такова._
	Мириъл Сърейлър дойде с нея до вратата.
	— Толкова сте любезна! Не мога да ви опиша колко по-различно е с вас. Е, ще се видим по-късно.
	По дяволите, мислеше си Фрея, по дяволите, по дяволите, по дяволите.
	Той й каза довиждане от кухнята, но тя излезе бързо и почти се затича към колата, пръстите й се объркаха с ключа и ключалката.
	По дяволите!
	Чу как под колелата изхвърча чакъл и как гумите изсвистяха при поднасянето.
	Няколко мили кара бързо, преди да стигне до едно село с малък мост. Спря и излезе. Беше студено. Мостът се извиваше над реката. Фрея стоеше в края му, гледаше към водата и тихо си говореше, за да се успокои сама.
	Беше шокирана от случилото се с нея. Когато видя старши инспектора на семинара в Бевхам, си помисли, че е приятен, че е млад за поста си и че е с необикновена външност. А днес, няколко минути след като той седна на масата в кухнята и й се усмихна, тя го погледна и се влюби напълно естествено, както би заспала или би се засмяла на някоя шега. Беше чувала за такива неща, беше чела за тях, но не им бе обръщала внимание.
	Лицето на Саймън Сърейлър я гледаше от студената вода. Формата на ръцете му и кичурите на невероятно светлата му коса, движението на главата му, когато се обърна към нея и после погледна надолу, се бяха запечатали в паметта й и изместваха всеки друг образ, всяка мисъл.
	Фрея потръпна.
	_За Теб, с цялата ми любов и преданост. От Мен._
	В тази част от секундата тя разбра какво означаваше бележката на Анджела Рандъл, помисли си, че прониква в съзнанието й, че я разбира. Анджела Рандъл, жена на средна възраст, която е водила скучен, самотен живот, се е влюбила. Любовта сигурно е била несподелена, вероятно неподходяща и Анджела Рандъл е станала робиня на тази любов. В такова положение жените купуват неразумно скъпи подаръци, без да мислят дали могат да си го позволят, дори не се интересуват дали ще бъдат добре приети.
	Фрея почувства искрена симпатия към Анджела и увереност, че е била права.


>	Записът

	Веднъж ми каза, че си идвала в болницата и си чакала, за да видиш, както се изрази, „как изглеждам като доктор“. Чакала си почти три часа, но никой от облечените в бели престилки не съм бил аз и накрая си се отказала и си се прибрала вкъщи разочарована. Не си знаела, че студентите са в друга сграда, а и през първата година рядко някой от тях носеше бяла престилка. Имаха само лекции, водеха записки и носеха спортни якета. Но ти си искала да ме видиш, защото си знаела, че когато ме видиш, ще повярваш, че съм истински студент по медицина. Щеше да се гордееш и бялата престилка щеше да бъде символ на тази гордост. Нямаш представа колко бях горд и самият аз, когато започнах да я нося всеки ден.
	През първите месеци като че бях отново малкото момче, което се събужда с мисълта, че това е неговият рожден ден и трябваше да се ощипя, за да се уверя, че е истина. Седмици наред не можех да повярвам, че съм постигнал това, за което жадувах и работих от деня, в който ми зашиха устната в болницата, след като ме ухапа кучето, което толкова мразех.
	Лекциите по медицина бяха доста интересни, но в много отношения ме караха да се чувствам така, все едно съм се върнал в училище, а аз жадувах да започне истинското обучение по медицина. Исках да нося бяла престилка. Исках да гледам операции, хирурзи и анестезиолози с престилки и маски. Но най-много от всичко исках да правя дисекция на човешко тяло.
	Първия път, когато влязох в дисекционната зала и видях труповете на масите и онзи от тях, определен за нашата група, се почувствах замаян, но не от шок или погнуса като другите, които пребледняха и излязоха от залата. Моето прилошаване беше от вълнение, толкова силно, че ръцете ми се разтрепериха и трябваше да ги скрия зад гърба си. Залата с телата, инструментите, миризмата на формалдехид и антисептици, която прикриваше миризмата на разложение, беше мястото, където толкова дълго мечтаех да бъда. Това беше фокусът на мечтите ми и целта на толкова години труд. Никога не преодолях трепета, чувството на страхотна възбуда, на сила. Тялото в дисекционната зала изглеждаше толкова далеч от живота, като че никога не бе имало нещо общо с него. Плътта няма жизнен цвят, тя е с цвят на маджун. Когато режеш нещо живо, то кърви, прясната рубинена кръв тече във вените, а разрезите със скалпела в труповете върху масата за дисекции не предизвикват нищо толкова ярко. Много скоро разрязването на плътта, сухожилията и мускулите, отварянето на стомаха, сърцето и белите дробове, изваждането на черния дроб и бъбреците, развиването на метър след метър черва се превръща в рутинна дейност. Става дори скучно, все едно тялото е направено от пластмаса или гума. Това помага на обучението и за изучаващия хирургия нищо не може да замести работата с живата човешка плът.
	Но това бяха трупове на хора, които може би бяха починали отдавна. Кои са те? Откъде са? Какъв живот са водили? Не си задавахме такива въпроси. От какво са умрели? В какво състояние бяха органите им и какво ни казваха за болестите и процеса на стареене? Това бяха въпросите, които ни учеха да задаваме и чиито отговори откривахме, като търпеливо разпластявахме трупа. Как са устроени мускулите, къде се намира черният дроб спрямо далака, къде са главните артерии, чиито имена трябваше да учим наизуст от учебника, но още не бяхме виждали?
	След две седмици всичко това изглеждаше банално и аз вече не се вълнувах. Много от другите студенти дотолкова свикнаха с мъртвите тела, че си правеха шеги с тях. Те ме ужасяваха. Отнасяха се към тях с неуважение, което винаги ми се е струвало неправилно. Мъртвото тяло изисква уважение, без значение какви са били чувствата ни към живата личност, която го е обитавала. Бях шокиран, когато една сутрин влязох в дисекционната зала и един от състудентите ми скачаше на въже от черва.
	Никога не изгубих любовта си към дисекционната зала. Сега вече знаеш това. Но тя не ми беше достатъчна.
	Учех много. Химически формули, психология, списъци с болести с техните причини и симптоми бяха отпечатани в големите учебници и трябваше да бъдат извлечени и запазени в паметта. Това ми беше трудно. Но аз не се отказах. Ти беше жертвала всичко, за да бъда тук. Знаеш, че никога не забравях това, нали?
	Нещо повече, бях възбуден от това, което предстоеше.
	Дисекционната зала беше начало. Онова, което ме стимулира после, беше перспективата да присъствам на операция и да наблюдавам работата на хирурзите върху живи тела, чиито сърца биеха, чиито бели дробове се разтваряха и чиято кръв бликаше в меките вени.
	Учудващо, но аз изобщо не бях мислил за моргата и как бих реагирал на нея. Дори не бях сигурен, че ще ни водят там и какво бихме правили.
	Искам да разбереш какво почувствах, когато за пръв път влязох през люлеещата се пластмасова врата в ярко осветената, покрита с бели плочки зала. Бяха ми поставили въпрос за изпита по аутопсия и за да отговоря, трябваше да отида и да наблюдавам.
	Може би всеки, който изучава медицина, има съдбовен момент, който му показва пример от бъдещето му. Тези, които стават гинеколози, чуват първия плач на бебе, очните хирурзи трепват при възможността да възвърнат нечие зрение, психиатрите говорят с пациент, определен за луд, и вярват, че могат да стигнат до тази личност, да отстранят лудостта и да върнат човека към живота.
	Моят съдбовен момент настъпи в моргата.


>	Петнадесет

	— Нямам нужда да ходя на лекар, добре съм.
	— Ще отидеш, дори ако трябва да си взема отпуск сутринта и да те завлека дотам. — Санди Марш отметна завивките, позволявайки на студения утринен въздух да облее тялото на Деби. — Доктор Диърбон беше толкова добра да дойде чак дотук и да се погрижи за теб… Всичко можеше да се случи, можеше да умреш.
	— Нямаше да умра.
	— Хайде, стани и върви. Не можеш да не отидеш и да караш лекарката да те чака. Водата в чайника току-що завря, сложих две филии в тостера. Честна дума, трябва ти пазач, а не съквартирантка.
	Санди тръгна към вратата. Изглежда елегантна, помисли си Деби. Беше достатъчно слаба, за да може да облече и торба за боклук и пак да изглежда шик. Тази сутрин беше с черно моряшко сако върху прилепнала, щампована в черно и бяло пола, високи обувки и розов кашмирен шал, който подчертаваше целия тоалет. Не беше въпрос само на пари, защото на Санди не й оставаха много след плащането на сметките. Тя купуваше внимателно и икономично и притежаваше завидно умение да съчетава дрехите. Но не след дълго, каза си Деби по пътя към банята, не след дълго ще съм слаба и кожата ми ще бъде чиста. Тогава и аз ще мога да го правя.
	Погледна се в огледалото. Отокът беше спаднал, но още имаше малка червенина и кожата под очите й изглеждаше като от хартия.
	— Чао, Дебс. Ще ти се обадя, за да разбера какво ти е казала, да знаеш.
	— Добре, добре.
	Но Деби знаеше, че има късмет. Санди може и да се държеше малко шефски, но беше добра приятелка и тя й дължеше много. Щеше да спази уговорката с доктор Диърбон дори само заради нея.


	Поликлиниката беше на две мили от дома й, в другия край на града и обикновено би взела автобус, но тази сутрин Деби вървя пеша. Пътят не беше интересен, но всяка крачка я караше да се чувства по-добре. Вървеше в чистия въздух, вдишвайки го дълбоко, чувстваше широтата на небето над нея и на земята дълбоко под нея, с които тя, Деби Паркър, беше свързана чрез невидими, но здрави сили. Тя помнеше всичко, което Дейва й беше казал за разгръщането на съзнанието и духа й, за да се чувства в хармония с цялата земя, с небето и с безкрайната вселена.
	— Нищо не е чуждо за теб, нищо не е враждебно. Всичко е част от теб и ти си част от всичко. Ти си в безопасност и можеш да се чувстваш така само ако отвориш сърцето и ума си. Върви, върви и дишай, гледай и слушай и ще забележиш, че всеки път се чувстваш все по-свободна и в по-голяма хармония с всичко.
	Беше вярно, тя се чувстваше в хармония със света, със земята, която се въртеше под нея, пласт върху пласт с… не знаеше от какво, но в съзнанието си имаше представа за корени, които се простират надолу. Вдигна очи. Над нея имаше обикновен светлосив облак, но лесно си представи зад него небесносиньо, а след синьото — трептящо златно, което можеше да види.
	Разходката беше ободряваща, макар че на няколко пъти трябваше да спира, защото се задъхваше от умора. Това също щеше да се оправи, когато се разхожда повече и стане по-здрава. Дейва й беше казал да определя настроенията си и да им прикача символи, да ги претегля и да им дава цветове и форми. Тази сутрин настроението й беше светло, почти нямаше тежест, беше сребристобяло и имаше меката форма на облак.
	Срещата с Дейва беше променила целия свят на Деби Паркър. Тя знаеше, че наистина няма нужда да ходи при доктор Диърбон тази сутрин. Дейва щеше да формира бъдещето й и да я преведе през всички промени, които щяха се появят по пътя й към новата й същност, новия живот. Тя ще бъде слаба, с чиста кожа, спокойна и радостна. Ще учи нещо или ще постъпи на нова работа. Ще намери още приятели и цялото й същество ще се разгърне.
	Стигна до поликлиниката „Манор Хаус“ мокра от пот и с пришка на лявата пета, но иначе беше толкова щастлива, че й идеше да запее. Дори докато чакаше, беше щастлива. Стаята беше пълна с млади майки с кашлящи деца и стари мъже, които се оплакваха от забавянето, списанията бяха смачкани, но за Деби всичко беше прекрасно и част от хармоничното цяло. Беше удивително, че никой тук не знае нищо за Дейва и неговата сила, огромната целебна сила и помощта, която може да им даде, красотата и духовността му. Можеше да вземе няколко от сините картички и да ги остави на масата до списанията, макар че, след като помисли по-добре, реши, че лекарите вероятно няма да са доволни.
	— Деби Паркър, моля.
	Доктор Диърбон изглеждаше бледа и настинала. Сигурно това беше причината за лошото й настроение.
	— За бога, какво си мислехте, че правите, Деби? Имате ли представа какво гълтате и какво си слагате на лицето?
	Деби се почувства объркана.
	— Дайте да видя кожата ви. Елате на светло.
	— Не мисля, че съм направила нещо лошо.
	— Наистина ли? След това, което се случи?
	— Е, не знаех, че ще се случи. Сама казахте, че при хората се получават алергични реакции и към най-обикновени неща.
	— Да, казах. Съжалявам. Имах ужасна нощ, но не бива да си го изкарвам на вас. Така, нека се справим сега с акнето. Защо не дойдохте първо тук, Деби? Акнето вече се лекува толкова лесно. Ще ви дам антибиотик, който ще вземате шест седмици. Непременно завършете курса. Акнето постепенно ще се подобри и няма да се появи отново.
	— Само това ли? Без кремове и други работи?
	— Не. Не трябва да слагате нищо на кожата си и не купувайте лосиони, които обещават чудеса, антибиотикът ще свърши работа. Не сте имали астма преди, нали? — Тя погледна към картона на Деби.
	— Не. Изобщо.
	— Сигурно е била еднократна реакция, но ще ви предпиша инхалатор. Носете го винаги в чантата си, дръжте го до леглото си. Може изобщо да нямате друг пристъп, но трябва да приемем снощния като предупреждение. Не оставайте без инхалатора си. След като излезете оттук, почакайте и сестрата ще ви отдели пет минути, за да ви покаже как да го използвате правилно — не е трудно, но трябва да свикнете.
	— Добре. Благодаря. — Деби стана.
	— Не, Деби, не си тръгвайте. Искам да говоря с вас за онази личност, при която сте ходили в Старли.
	— О!
	— Аз не съм от лекарите, които не одобряват никакво алтернативно лечение. Изпращам хора на остеопатия и акупунктура, приемам и някои други видове лечение. Но сега има и много мошеници, а всичко е абсолютно нерегламентирано. Не е вярно, че ако не помагат, поне не вредят. Могат да навредят. Много съм загрижена да предпазя пациентите си. Вие сте била депресирана, а това може да ви направи много уязвима. Е, при кого бяхте?
	Деби не беше сигурна какво да каже. Вярваше на Дейва, той беше чудесен, беше й говорил както никой друг, но се почувства някак лекомислена след въпросите на доктор Диърбон.
	— Той е… той е наистина добър, докторе. Това беше само разговор.
	— Говоренето невинаги е безопасно. Освен това ви е предписал хапчета и мехлем. Взех от тях снощи, каза ли ви съквартирантката ви?
	— Беше само разговор, казах ви.
	— За какво например?
	— От сорта на…
	Деби нямаше намерение да й казва за дивана и особеното чувство, че е извън себе си и реалното време, че плува и за усещането, че е била докосната от нещо изключително.
	— Бихте ли ми казали името му?
	— Какво смятате да правите? Аз не искам да правя оплакване.
	— Разбира се, че не. А и аз не мога да направя нищо, дори да исках. Но както ви казах, длъжна съм да се грижа за пациентите си.
	— Нарича се Дейва.
	— Дейва кой?
	Деби сви рамене.
	— Той даде ли ви някакви медицински съвети?
	— Не. Говори много за духовни неща. За душата ми. Каза, че трябва… да съм в хармония с вселената. Че трябва да се разхождам на чист въздух. Каза, че това ще помогне на кожата ми.
	— Със сигурност няма да навреди.
	— Храната. Даде ми диета.
	— Аха.
	— Трябва да ям само естествени и пълнозърнести храни… семена, плодове и зеленчуци, без месо, без млечни продукти.
	— Много соя?
	— Откъде знаете?
	Доктор Диърбон се засмя.
	— Повечето от тях са пристрастени към соята.
	— Лошо ли е?
	— Не, но някои хора са алергични към нея.
	— Значи мога да я правя? Диетата?
	— Да. Приемайте достатъчно протеини — прясна риба и яйца. Плодовете, зеленчуците и ядките са добри, но от време на време се глезете. Важно е да не сте прекалено безкомпромисна. Вие сте уязвима, Деби, а сте били и в депресия. Така че позволявайте си по едно капучино или чаша вино, както и парче шоколад понякога. Не бъдете сурова към себе си.
	— Добре. Благодаря. Това ли е?
	— Това е, край на лекцията.
	Деби се обърна с ръка на дръжката на вратата.
	— Той ме накара да се почувствам чудесно. Разбирате ли? Накара ме да видя всичко по различен начин. Никога преди не съм срещала такъв човек.


	Известно време след като Деби отиде при сестрата, Кет Диърбон седя, драскаше в бележника си и си мислеше за това, което й беше казало момичето. Името беше фалшиво и не означаваше нищо, беше превземка. Съветите, които й беше дал, изглеждаха прекалено позитивни, макар че не бяха нищо повече от това, което Деби би могла да намери в повечето списания. Поне бяха безвредни, но едно-две от нещата, които бе споменало момичето, загатваха за нещо друго, разни врели-некипели за вътрешна хармония и унисон с вселената. Можеше да не обърне внимание на това, а и подозираше, че таблетките едва ли съдържат нещо повече от безполезна смес от билки, разбъркани със соя, нито пък мислеше, че онзи мехлем е опасен. Деби беше имала лош късмет, беше се оказала алергична към някоя от съставките.
	Въпреки това Кет беше разтревожена. Това момиче — с лоша кожа, непривлекателно, без работа и социален живот, силно депресирано и уязвимо — всичко това изпращаше много тревожни сигнали. Съветите на някой неопитен „лечител“ към човек като Деби Паркър, особено ако са придружени с проникване в миналото или „регресия“ и „раждане отново“, могат да навредят много.
	Записа името Дейва в бележника си. Нямаше власт да забрани на когото и да било да върти такъв бизнес, пък и дори да прекратеше работата си в Старли, той можеше да започне на друго място.
	— Дейва. — Кет каза името на глас подигравателно, преди да звънне звънецът за следващия пациент.


	Деби не измина пеша двете мили до вкъщи. Беше започнало да ръми, а и пришката я болеше. Тя чака половин час автобуса в края на Адисън стрийт. Беше объркана. Доктор Диърбон не отричаше някои от нещата, които тя правеше след срещата си с Дейва — диетата, упражненията. Но в изражението и тона й имаше нещо, което караше Деби да се чувства неловко и виновна. Беше като при разговор с главния учител. След като си тръгнеш, се чувстваш по-малка и по-глупава. Но тя вече е голяма жена, така че защо да се чувства като провинило се дете?
	В автобуса беше топло, стъклата бяха изпотени. След като седна и избърса с ръка стъклото, за да вижда, тя си спомни автобуса, с който беше пътувала за Старли. Мисълта за това пътуване и за времето, прекарано в чакане в кафенето, споменът за къщата на Дейва на стръмната тясна улица, за кабинета му, както и за самия удивителен човек, я развълнуваха и възвърнаха увереността й. Той й беше направил повече добро от всеки друг, нали? Мъката й се беше стопила, чувстваше се позитивна и щастлива за пръв път от месеци. Как би могъл да бъде лош? Беше му благодарна и трябваше да го покаже. Не беше грешка на Дейва, че тя реагира лошо на лекарството. Това би могло да се случи на всеки. Доктор Диърбон беше казала същото.
	Слезе от автобуса в центъра на Лафертън и си купи парче органичен шоколад, което да изяде по пътя към дома. Би трябвало и двамата да са доволни от това, помисли си тя, докато сваляше обвивката.


	На изтривалката пред вратата имаше писмо за нея. Когато отвори плика, веднага видя прекрасната синя картичката. Тя като че изгря в тъмнината на коридора и блясъкът оформи кръг от топлина около нея.
C>
	Дейва
	Моля, явете се за следващия ви час точно в два и петнадесет във вторник, 30 януари. Това време е внимателно подбрано като най-благоприятно за вашето лечение.
C$
	Деби си направи чаша чай и седна до кухненската маса с картичката. Загледа се в дълбочината на вълшебното синьо. Ефектът беше толкова силен, сякаш самият Дейва беше в стаята с нея. Чувстваше се въодушевена и променена, бъдещето й предоставяше безкрайни възможности, повече от всичко, за което беше мечтала, преди да предприеме тази смела стъпка.
	През целия ден кухнята като че блестеше с лъчите духовна светлина от картичката. Но по-късно Деби разбра, че иска да прави това, което й беше казал Дейва, отново и отново, за да може, когато отиде следващия път, да я поздрави и да е горд с нея. Затова, след като сложи дебел лейкопласт на пришката на петата си и обу два чифта чорапи под маратонките, излезе на разходка. Беше четири и половина и учениците се прибираха у дома, тичайки по пътя с ярко оцветени чанти, слизаха от коли с цигулки, екипировки за игра и кутии за обяд в ръце. Деби почувства как я обгражда цял ореол от доброжелателство и дружелюбие към тях, който така сияеше, че тя дори се изненада, че не поглеждат към нея.
	Следобедът беше влажен, ръмеше студен дъжд, но под дърветата в дворовете на скъпите къщи по пътя към Хълма бяха израсли кокичета. Привличаше я това старинно зелено сърце на Лафертън, знаеше, че камъните Уерн притежават особена сила, подобно на острия хълм на Старли. Говореше се, че камъните виждат всичко и ако ги разцепят, всички тайни на Лафертън поколения назад ще бъдат открити, изсечени вътре в тях. Ако хората отиваха на Хълма по тъмно, за да се срещат тайно, камъните Уерн ги виждаха, и ако пред камъните е била изречена лъжа, тя ще се разкрие, колкото и години да са минали. Деби си помисли да попита Дейва за Хълма.
	Беше почти тъмно. Една двойка разхождаше куче по пътеката пред нея, но скоро се върнаха обратно на пътя. Деби вървеше бързо, с широки крачки, размахваше ръце и дишаше дълбоко. Искаше й се да бе изгряла луната, за да може да види звездите, но небето беше тъмно и навъсено. Маратонките й леко скърцаха по влажния път и след малко, раздразнена от звука, тя тръгна по затревената пътека, която се изкачваше между храсталаците към камъните Уерн, а после нагоре към скупчените на върха стари дървета. След малко пътеката стана доста стръмна и Деби се задъха. Спря и се облегна на едно дърво, наведена напред, за да облекчи бодежа отстрани. Видя долу няколко мътни оранжеви светлини от града. Нагоре всичко беше скрито. Вечерта ухаеше на влажна трева. Опита се да мисли за земята, която се въртеше под нея, и за небесната дъга над главата й, и за себе си в хармония с тях. За момент изглеждаше, че може да предизвика у себе си чувството, че е приобщена към вселената, че е част от духа на всичко сътворено.
	Сепна се от слаб звук, може би стъпки, може би шумолене на вятъра в храсталака. Извърна глава и се опита да различи нещо в мрака. Нямаше вятър, беше съвсем тихо. Звукът се чу отново на няколко метра под нея, но дали беше отдясно или отляво, не можеше да определи.
	Връхлетя я вълна от ужас, който я вцепени и спря дъха й. Сърцето й заби лудо, ушите й зашумяха. Тя не виждаше нищо и не смееше да помръдне. Беше парализирана от ужас и от мисълта за собствената си уязвимост. Колко беше глупава, да дойде тук сама по тъмно, без да каже на никого къде е. Вслуша се напрегнато за слабия шум, но сега нямаше нищо. Тъмнината и тишината бяха плътни, притискаха я, тежки и задушаващи. Беше дезориентирана, не смееше да помръдне, защото не знаеше как да стигне долу до пътя. Стисна студеното влажно стъбло на дървото за подкрепа и успокоение. Дървото беше живо същество, част от вселената и се сливаше с нея. Ако останеше притисната към него, щеше да бъде силна и в безопасност.
	Някъде недалеч в тъмнината се чу слаб звук, после отново, но той беше различен, не шумолене или шепот, а леко драскане.
	Отново започна да ръми, студен дъжд падаше по лицето и ръцете й. Тогава видя долу на пътеката светлини на кола и чу шум от двигател. Ако тръгнеше веднага, би могла да продължи да върви по тревата и да стигне до пътеката и колата, в която имаше шофьор, друго човешко същество, може би и пътници, и тогава всичко отново ще бъде нормално и каквото и да беше драскало тук, в тъмнината, то щеше да е далеч от нея.
	Деби пое дълбоко въздух, отлепи се от дървото и се втурна надолу по затревената пътека, но вече валеше силно и беше хлъзгаво и когато стигна до ниските склонове, почти тичайки, тя се подхлъзна и падна с протегната ръка в опит да се предпази. Лежеше, плачейки от ужас и безсилие, а не от болка. Беше се натъртила и дланта я болеше там, където се бе ожулила, но когато седна, разбра, че няма нищо счупено или навехнато и може да стане. Когато го направи, в лицето й блесна светлина. Беше по-близо до пътя, отколкото си мислеше, и светлината идваше от фаровете на един ван, спрял пред нея.
	Гърдите я боляха от усилието да диша и от напрежението от паническото тичане в тъмнината, затова, когато чу мъжки глас, за момент не можа да отговори. Но фактът, че близо до нея има друго човешко същество и бе слязла от Хълма благополучно, я накара да въздъхне от облекчение.
	— Ало? Добре ли сте?
	Първо гласът дойде от вътрешността на вана, но след това се чу и отваряне на врата.
	— Бихте ли угасили фаровете, не виждам…
	— Извинете.
	След секунда светлината намаля, така че осветяваше само пътеката, но очите на Деби още бяха заслепени. Чу стъпки, мъжът застана до нея. Носеше фенер. Тя различи вълненото му яке, но все още не можеше да види лицето му.
	— Какво се е случило?
	— Бях… Разхождах се горе и… беше по-тъмно, отколкото мислех. И чух нещо.
	— Какво нещо?
	— Не знам, но беше страшно, нещо дращеше и шумолеше.
	— Сигурно зайци или язовец. Или бездомно куче.
	— Да. — Тя се хвана за страната, където бодежът отново се появи. — Не можах да видя. Само тичах, но пътеките са много хлъзгави и паднах.
	— Наранихте ли се?
	— Мисля, че не. Ожулих си ръката, но няма нищо. Май че си ударих коляното.
	— Имали сте късмет.
	— Да. Горе мислех друго.
	— Може би не е добра идея да ходите на Хълма сама по тъмно.
	— Мислите ли, че е опасно?
	— Сигурно е напълно безопасно, но вие сте сама млада жена и трябва много да внимавате. Следващия път вземете някой приятел. Или по-добре се разхождайте през деня. Рано сутрин ще е по-добре, отколкото късно вечерта.
	— Благодаря. Много ви благодаря.
	— Далече ли трябва да вървите?
	— Около миля, но е по улиците. Ще се оправя.
	— Не, нека ви закарам. Вие сте мокра и бяхте в шок. Няма да отнеме и две минути.
	Деби се колебаеше. Той изглеждаше добър, в него нямаше нищо странно. Трябваше да си върви, да се прибере бързо. Но тя продължаваше да се колебае.
	— Не, извинете, глупаво е да ви предлагам това. Вие не ме познавате. Не трябва да приемате да ви возят хора, които не познавате, особено вечер. Но аз искам да съм сигурен, че ще се приберете благополучно. Знаете ли какво… Вие вървете, аз ще ви следвам до главния път с включени светлини, така че да сте в пълна безопасност, и когато вече сте сред хора, аз няма да се тревожа. Искам да съм сигурен, че наистина не сте се наранили и можете да вървите. Има ли някой там, където отивате?
	— Санди Марш, моята съквартирантка.
	— Добре. Да вървим тогава… Искам да се убедя, че сте в безопасност, преди да ви оставя.
	Деби почака, докато той се върна във вана, зави по пътя и потегли. Наоколо нямаше никой. Беше доволна, че мъжът кара бавно зад нея с намалени светлини, докато стигнаха до по-оживена улица, близо до редицата магазини и бензиностанцията. Тя се обърна. Светлините на вана блеснаха и когато се отдалечи от нея по пътя, мъжът й помаха. Деби Паркър вдигна ръка в знак на благодарност. Някой се беше погрижил за нея, когато тя изобщо не очакваше. Спомни си нещо, което й беше казал Дейва: „Винаги ще се грижат за теб. Наблюдават те и те закрилят. Помни това“.
	Така беше. Тя беше слушала истории за хора, които са намерили помощ в пусти места в моменти на опасност и после са открили, че този, който им е помогнал, е бил ангел с човешки образ.
	Сърцето й подскочи от внезапната мисъл, че може би точно това се беше случило и с нея. Защо не? Тя беше в опасност, или така си мислеше, и от тъмнината беше дошъл спасител, който изчезна, след като се увери, че тя е в безопасност. Всичко съвпадаше, всичко толкова приличаше на историите за появяванията на ангели.
	Нямаше търпение да разкаже на Дейва.
	Стигна до ъгъла, откъдето можеше да види дали в апартамента свети. Ще изпие нещо и ще вземе горещ душ, а по-късно ще се отпусне на дивана по нощница и ще гледа „Законът“.
	Но когато отвори вратата и извика „Здрасти“, си помисли, че сигурно няма да каже нищо на Санди за своя спасител, защото беше убедена, че той не е обикновено човешко същество. Обичайните шеги на Санди щяха да са като пръчка, забита в нежната паяжина, а Деби искаше да запази непокътнат съкровения спомен за срещата с този ангел, да не го разваля с присмеха на хората. Сигурно нямаше дори да спомене факта, че е била сама горе на Хълма в тъмното. Шумовете може да са били предизвикани от малки животни, притичали от уплаха, но сега тя беше в безопасност и знаеше, че е постъпила глупаво. Никъде нямаше пълна безопасност днес, дори в стария изостанал Лафертън, а и заради своя спасител беше длъжна да не се подлага повече на риск. Със сигурност ще продължи да се разхожда до Хълма. През него минаваха магически линии, които щяха да й помогнат да се чувства в унисон и хармония с вселената. Само че отсега нататък ще ходи по светло, най-вече рано сутрин. Изгревът е благоприятно време. Заради това някои хора ходят на Хълма да танцуват на зазоряване в деня на лятното слънцестоене.
	Потопена в меката прасковена пяна на ваната, тя мислено си отбеляза да попита Дейва и за това.


>	Шестнадесет

	Светещите стрелки на часовника на нощното шкафче показваха четири и петнадесет. Фрея лежеше на една страна и гледаше как потрепва секундарната стрелка. Беше й студено.
	По дяволите! По дяволите! По дяволите! Мътните да те вземат! По дяволите…
	— О, за бога! — Този път тя го каза на глас, докато отмяташе юргана от краката си и той се плъзна на пода.
	Имаше нужда от чай и бутилка с гореща вода, а после да прочете няколко глави от книгата, която я беше увлякла, преди съзнанието й да бъде завладяно от онова, което в яда си наричаше „това нещо“.
	Докато чакаше да заври чайникът, тя дръпна щорите и погледна навън. Кухнята гледаше към градината й — трева, люляково дърво, няколко рози. Дори и навес. От другата страна на оградата й имаше къщи и само в една от тях светеше прозорец на горния етаж. Фрея се зачуди дали и там имаше някой, който страда от безсъние, грижи и объркани мисли, или е просто някой родител, отишъл да види събудило се дете. Тя отвори леко прозореца и до нея достигна неповторимата миризма на цветни лехи и зелени храсти с лек примес на пушек и автомобилни газове. Напомни й за всички нощни дежурства, които беше давала като униформен полицай. Обичаше ги, винаги имаше нещо особено, другарството в спокойствието на нощта беше различно, по-весело, по-подкрепящо. Казваш на колегата си от нощния патрул неща, които може би не си казал на партньора си в живота, и в отговор чуваш изповед в задушевната обстановка на патрулиращата кола или насред тиха, тъмна улица. Тя не съжаляваше, че се премести в следствения отдел и за повишението, което го последва, както и не съжаляваше, че дойде в Лафертън, но въпреки това миризмата на нощта я развълнува.
	Обърна се, за да напълни бутилката с гореща вода, а после наля чай в чашата. Беше спала на пресекулки не повече от час, през останалото време се въртя, докато възглавниците и одеялото се смачкаха. От време на време ругаеше или просто се опитваше да подреди чувствата си и да разбере какво се бе случило.
	Саймън Сърейлър не беше дошъл на празненството на хора. Фрея отдели много време, за да подбере дрехите си, да си направи косата и да се гримира, а по пътя натам ръцете й се изпотиха върху волана, а устата й пресъхна. _Като някаква тийнейджърка съм_, мислеше си гневно тя, докато завиваше към къщата. Вече имаше много коли, светлините гостоприемно блестяха от всички прозорци на приземния етаж. Завесите не бяха пуснати и Фрея видя много силуети в стаите, но не и неговия. Чу внезапен смях и я заля вълна на срам, прииска й се да се върне в колата и да си отиде. Никога не се беше чувствала удобно на обществени събирания, а и бракът й с Дон беше разрушил по-голяма част от самоувереността й. Те и без това рядко излизаха, с изключение на местата, където трябваше да се срещнат с колеги или други хора, с които вече се познаваха. Още една кола зави и спря до нейната. Фрея почака, чудейки се каква кола кара Саймън Сърейлър. Жадуваше отчаяно това да е той и да влезе в къщата с него. Фаровете угаснаха и от колата излезе някаква двойка. Жената беше тази, която Фрея беше закарала до тях след репетицията на хора. Тя я извика по име: „Шарън!“. Ако все пак влезеше вътре с някого, това поне отчасти щеше да направи началото на вечерта по-приятно.
	Пудингите й спечелиха похвали и бяха изядени, обеща рецептите на няколко души. Тя се забавляваше, приятелството й с Мириъл Сърейлър продължи; не хареса мъжа й — човек със саркастичен език и изражение, което бе смесица от надменност и неодобрение.
	Вечерта беше хубава, но тя я развали, защото не правеше нищо друго, освен да гледа към вратата с надеждата да влезе Саймън, а в следващия миг се ужасяваше, защото не знаеше как трябва да реагира, ако това се случи. Когато разбра, че минава десет и той няма да дойде, почувства толкова остро разочарование, че вече не можеше да изпита удоволствие от нищо, и си тръгна.
	Когато се върна в топлото и удобно легло, тя вдигна възглавниците, облегна се на тях в кръга светлина от лампата и се опита отново да премисли какво се беше случило, как се беше случило и какво означаваше. Беше сразена внезапно и напълно от погледа, гласа, аурата и личността на един мъж, беше се поддала на очарованието му, в очите й беше капнала любовна отрова — тя си спомни всички литературни сравнения, които знаеше за това съвсем обикновено събитие, каквото обаче тя самата не беше преживявала преди. Беше смутена и объркана, стресната от това, че може да бъде уязвима от нещо, което чувстваше по-скоро като удар, отколкото като емоция. През цялото време, каквото и да правеше, каквото и да мислеше, независимо дали беше сама, или с някой друг, дали караше колата си, или лежеше в леглото, опитвайки се да заспи, или обръщаше страниците на книгата, през цялото време виждаше Саймън Сърейлър — седнал до масата в кухнята в къщата на майка му, с чаша чай пред него и с вдигната ръка, за да натопи сладкиша си. Този образ изобщо не я оставяше, като че беше запечатан върху екран в дъното на очите й. Беше с нея и сега.
	Взе книгата си, която до днес намираше за толкова интересна, историята беше тава завладяваща, че тя бързаше да измие съдовете или да вземе душ, за да се върне към нея. Сега препрочиташе отново три абзаца, но те нямаха за нея почти никакво значение, не й направиха никакво впечатление. Часовникът й показваше пет без двадесет. Единственото, което беше сигурна, че може да задържи съзнанието й далеч от мисълта за Саймън Сърейлър, беше работата, а единственият случай, който представляваше някаква загадка и предизвикателство, бе изчезването на Анджела Рандъл. Другите бяха рутинни и, според Фрея, убийствено тъпи — случай на присвояване, множество кражби на коли и вечните наркотици.
	Тя взе бележника, който държеше на нощното шкафче до телефона, и започна да записва. Беше си изградила представа за Анджела Рандъл от претърсването на къщата й и от това, което беше казала работодателката й. Изпитваше особено съчувствие към нея. След десет минути, през които направи сбито обобщение на всичко, научено по случая досега, Фрея изведнъж се почувства изтощена. Нямаше да ходи рано в полицейския участък, защото трябваше да провери някои неща в новия бизнес парк в края на града във връзка с обвинението в присвояване, което нямаше търпение да предаде на стопанската полиция. След това обаче, без знанието на инспектора, щеше да отдели още време на Анджела Рандъл, за предпочитане заедно с полицай Нейтън Коутс.
	Изгаси лампата и потъна в дълбок сън.


	От осем и половина Нейтън Коутс преглеждаше стриктно базата данни за нарушения, свързани с наркотици. Сега беше единадесет и той се ободряваше с третото си кафе в пластмасова чаша и се подготвяше за нов рунд, когато Фрея застана до бюрото му.
	Тя харесваше Нейтън не въпреки, а точно заради лицето му, което беше същинска карикатура на физиономия на негодник и бе като че сплескано от удар — носът му беше смазан, скулите — хлътнали, устата — голяма. Имаше червеникава коса, щръкнала като четина, и много подутини и белези по кожата, които й напомняха за шекспировия Бардолф. Зъбите му бяха криви, с разстояние между предните два. Но имаше усмивка, която озаряваше очите му и която, заедно с веселата му готовност да се включва и в най-скучната работа, от която другите гледаха да се изплъзнат, го правеше симпатичен не само на всички в криминално-следствения отдел, но и на целия участък.
	— Добро утро, Нейтън.
	Той вдигна поглед и се ухили.
	— Идвам да те отърва от всичко това.
	— О, не е толкова лошо, сержант, поне съм на топло и близо до крана с кофеин. Освен това мразя тези наркомани, честна дума, мразя ги.
	Фрея знаеше, че Нейтън е живял в квартала с общински жилища в Бевхам, който се е управлявал от наркопласьори през по-голяма част от детството му. Беше гледал как съучениците му стават зависими, някои бяха починали, други сега водеха жалък живот на дребни престъпници и дори още по-лошо. Нейтън беше четвъртото дете на самотна жена, която имаше навика да ражда по едно дете от всяко гадже. По правило такова момче, с такова обкръжение, ученик в училище, наричано любезно „западащо“, би трябвало да тръгне по стъпките на приятелите си и сега да е безработен или може би в затвора и редовно да създава грижи на полицията. Нейтън Коутс беше по-умен от всички в семейството му, взети заедно, находчив и любознателен. Беше се огледал и видял, че го чака мрачно бъдеще, ако не поеме по друг път. От шестгодишен, докато се мотаеше със своята банда из квартала, той наблюдаваше колите на полицейския патрул, които бяха редовни посетители там, и след известно време тайно от другите се промъкваше, за да говори с полицаите. Когато беше на десет, отиде в участъка и попита за условията за постъпване, като междувременно поглъщаше жадно всяка телевизионна програма за престъпления и за работата на полицията, което предизвикваше неодобрение вкъщи, където телевизорът беше винаги включен и някой зяпаше в него, излегнат.
	Нейтън Коутс беше в полицията от шест години, в криминално-следствения отдел — от осемнадесет месеца, и все в Лафертън. Той знаеше, че няма да може да се справи с патрулирането в неговия квартал, да арестува бившите си съседи и съученици, а освен това, искаше да излезе оттам, като един вид втора стъпка към новия живот. Работеше упорито и с радост, играеше хокей за регионалния отбор и, за всеобщо учудване, живееше изключително добре с едно момиче, което бе акушерка в болницата на Бевхам.
	— Ти си звезда — каза Фрея, — но имам нужда от теб за нещо друго само за около час.
	— Добре, сержант. — Нейтън излезе от базата данни и последва Фрея до бюрото й, където тя го запозна със случая на Анджела Рандъл.
	— Изглежда странно.
	— Мислиш ли?
	— Не е от типа хора, които просто се махат. Такива са децата с неприятности вкъщи, мъже, които не могат да понасят заядливите си жени, или хора, които са бъркали в касата и офейкват, щом някой ги усети. Тя не се връзва с това.
	— Радвам се, че и ти мислиш така. Аз се захванах с това, но инспекторът смята, че е просто още един случай с изчезнал човек.
	— Казал е „забрави“ — ясно ми е, сержант. Ако някой ме попита, ще кажа: „Коя е тази Анджела Рандъл?“.
	— Правилно.
	— Какво искате да направя?
	— Прегледай файла с изчезналите хора през последната година или осемнадесет месеца и виж дали има друг случай, подобен на този… Знаеш как. Не мога да ти кажа подробности, но нещо може да привлече вниманието ти. Първо прочети бележките за случая Рандъл. Разпечатай ги и ги остави на бюрото ми.
	— Пак ли излизате?
	— Служебно. Отивам в бизнес парка заради присвояванията.
	— И?
	— Ще прескоча до Бевхам, за да посетя един много скъп бижутерски магазин.
	— Е, да не би някое татенце да ви е дало кредитната си карта за един ден?
	Фрея взе якето си от облегалката на стола.
	— Точно така.
	Ако го нямаше случая с измамата, Фрея щеше да измисли нещо. Беше добре да не остава дълго в участъка днес. Защото изгаряше от желание да види Саймън Сърейлър, да се натъкне на него в коридора, да намери извинение, за да отиде в кабинета му, да присъства на някакво заседание, което той можеше да проведе… каквото и да е. Искаше да го гледа — в униформа, по време на работа, когато той беше „сър“, искаше да си докаже, че чувствата й са били временни и смешни, нещо като закъсняла емоция, свързана с края на брака й. Беше погледнала Саймън Сърейлър и за момент бе привлечена от него, както може да се случи с всеки, и бе приела вълната от физическо усещане за влюбване.


	„Е. Дж. Дъкхам и Син“ имаше звънец на входа и охранителна камера, която заснемаше потенциалните клиенти, преди да бъдат пуснати вътре. Фрея погледна към двойните витрини, диамантените колиета, сапфирените, смарагдови, рубинени и диамантени пръстени, часовниците „Ролекс“ и „Патек Филип“. Зачуди се кой в Бевхам може да си позволи такива неща, както и сребърните купи за масло и хляб и малки перлени гривнички за новородени бебета. В Бевхам имаше и скъп квартал, на юг, около Кранбрук Драйв и хълмовете, където големи къщи с дълги алеи и огромни градини се продаваха за близо милион паунда и повече, а в някои от селата живееха доста богати хора — пенсионирани председатели на банкови бордове или поп звезди, търсещи усамотение — но те едва ли купуваха скъпите си вещи от Бевхам. След като огледа още веднъж фината сребърна филигранна огърлица, тя натисна звънеца на входа. Вратата се отвори безшумно и Фрея показа полицейската си карта.
	Мястото притежаваше особената кадифена тишина, характерна за бижутерските магазини и модните къщи. Жената зад щанда беше безупречно облечена и с прическа на придворна дама, а мъжът, който дойде да посрещне Фрея, имаше мек чар, който тя свързваше с Джърмин стрийт, откъдето сигурно бяха купени костюмът му на тънки райета и бледолилавата вратовръзка.
	— Надявам се, че ни носите добри новини, сержант.
	— Добри новини? — Фрея знаеше за серия нападения по бижутерските магазини миналата година и предположи, че „Е. Дж. Дъкхам“ е един от тях. — За кражбите…
	— О, не, не, съмнявам се, че изобщо някога ще хванете тези нападатели, те сигурно са от Бирмингам или Манчестър и бързо са изчезнали по магистралата. Не, имам предвид госпожица Рандъл. Един от вашите служители беше тук преди около седмица и пита за нея. Разбрах, че внезапно е изчезнала?
	— Работим по няколко версии, господин Дъкхам.
	— Искате да кажете, че все още я няма?
	— Познавате ли я добре?
	— Не, изобщо, но тя беше наш много добър клиент от — колко — осемнадесет месеца, а ние сме горди с доброто си обслужване и индивидуално внимание към всеки.
	— Униформеният служител трябва да ви е питал за копчетата за ръкавели, които госпожица Рандъл е купила в началото на декември.
	— Да, наистина. Необикновено красиви. Лапис лазули. Прекрасна изработка.
	— Бихте ли ми казали колко струваха?
	Той я погледна с неодобрение.
	— Разбирам, че това не е информация, каквато обикновено давате, но може да е важно.
	— В какъв точно смисъл?
	Когато няма добър отговор за някой законен въпрос, може да се скриеш зад професионалния жаргон.
	— Може да се окаже свързано с една от версиите, по които работим.
	Нейтън би описал изражението на мъжа като „кокоше дупе“. След известно колебание обаче бижутерът въздъхна и отиде в остъкления офис в задната част на магазина и започна да пише на клавиатурата на компютъра. Гордостта им, че са старомодни, явно не се простираше чак до отричане на компютрите. Зад стъклото в другия край на магазина жената с безупречно фризираната коса лъскаше кристална купа за рози, която красиво отразяваше светлината. Тя вдигна поглед, но не отвърна на усмивката на Фрея, а продължи да лъска. _Много ти здраве_, помисли си Фрея.
	— Копчетата за ръкавели са 275 паунда.
	— Явно, че са подарък за някой, когото госпожица Рандъл е познавала добре.
	— Наистина не бих могъл да кажа.
	— Но нали е била ваш редовен клиент… Колко редовен? Колко пъти е идвала през последната година?
	— Шест пъти. Да, най-малко толкова, нали, госпожо Кампиън?
	Придворната дама промърмори нещо.
	— Само разглеждаше ли?
	Това не беше магазин, в който влизаш в дъждовен следобед, за да убиеш времето.
	— Не точно… Безспорно тя винаги внимателно разглеждаше това, което й се показваше, преди да направи избора си.
	— И винаги купуваше нещо?
	— Да, мисля, че да… Имаше един случай, когато не намери точно това, което търсеше… един часовник, но междувременно ние успяхме да го набавим.
	— Какъв часовник?
	— Такъв, който показва фазите на луната. Всъщност е „Омега“, от петдесетте години.
	— Значи е скъп.
	— Зависи какво разбирате под скъп. Имаме часовници, които струват двадесет и пет хиляди паунда.
	— А този?
	— По-малко от две хиляди.
	— Останахте ли с впечатление, че парите не са проблем за нея?
	— Страхувам се, че не съм мислил за това. Не е моя работа.
	Фрея стана.
	— Имате ли снимка на часовника?
	— Не. Но го купихме от „Голдщайн и Кроу“ в Бирмингам. Можете да ги питате.
	— Имате ли датата, на която е продаден?
	— Ще погледна и ще ви кажа.
	— Бих искала също пълен списък на всички предмети, които е купила Анджела Рандъл от вас през времето, когато, както казахте, е била ваш редовен клиент. Също и точно описание, цена и дата на покупката. Ще бъде ли възможно?
	Той отново наподоби кокошето дупе и погледна към жената, която остави купата за рози и извади комплект рамки за снимки и парцал за сребро. Домакинска работа, иначе казано.
	— Предполагам, мога да направя това, ако наистина мислите, че ще бъде от полза.
	— Ще бъде.
	— Но искам да подчертая, че ние се отнасяме към покупките на клиентите си с конфиденциалност.
	— Колко време ще ви отнеме?
	— Ако нямаме много клиенти… около час може би?
	— Нека са четиридесет минути.
	Фрея излезе, оставяйки ги да говорят за нея зад гърба й.


	Час по-късно тя беше в паркираната си кола с капучино в ръка и четеше списъка на господин Дъкхам. Горката Анджела Рандъл — заради кого е било всичко това? Някой, по когото, явно, е била толкова увлечена, че да похарчи голяма част от скромната си заплата, като му купува скъпи подаръци.
	Тя довърши капучиното си, изтри пяната от устата си и се отправи обратно към Лафертън и старческия дом „Четирите пътя“.


	Каръл Аштън беше със собственика на погребалното бюро, така каза момичето. През нощта имало смъртен случай и тя нямало да се освободи през следващите десет минути. Фрея остана да чака в офиса, отказвайки предложеното второ кафе, и отново се зачете в списъка.
C>
	1 златна карфица за вратовръзка.
		14 април 2000. 145 паунда
	1 мъжки часовник „Омега“.
		5 юни 2000. 1 350 паунда
	1 сребърна кутия за визитки.
		16 август 2000. 240 паунда
	1 мъжки пръстен, златен, с един диамант.
		4 октомври 2000. 1 225 паунда
	1 сребърен нож за писма.
		27 октомври 2000. 150 паунда
	1 чифт златни копчета за ръкавели с лапис лазули.
		4 декември 2000. 275 паунда
C$
	Нищо за себе си, нищо за друга жена, всичко за някакъв мъж, подаръци на обща стойност повече от три хиляди паунда, за една година.
	Когато Каръл Аштън влезе, извинявайки се за закъснението, Фрея веднага й каза:
	— Страхувам се, че нямаме новини, но работим по две следи.
	— Някой виждал ли е Анджела?
	— Не.
	— Тогава какви следи имате предвид?
	— Линии на разследване.
	— Значи мислите, че нещо й се е случило, и се отнасяте сериозно?
	— Аз се отнасям сериозно към този случай от самото начало, госпожо Аштън.
	— Кажете ми само какво мислите, че се е случило?
	— Не знам какво се е случило, но явно колкото повече време минава и госпожица Рандъл не се връща, трябва да се спрем на някои неща. — Тя й подаде списъка. — Бих искала да погледнете това.
	Каръл Аштън го прегледа бързо и объркана погледна към Фрея.
	— Тези предмети са купени от госпожица Рандъл от бижутерския магазин „Дъкхам“ през последната година.
	— Какво?
	— Мога ли да ви попитам колко получаваше тя при вас, госпожо Аштън?
	— Момент, ще ви кажа точно. — Тя отиде до бюрото си и набра нещо на компютъра.
	— Да, ето. Анджела получава 13 500 паунда годишно.
	— Не е много.
	— Заплатите в старческите домове са ниски. Аз плащам стандартната заплата. Има и добавки, разбира се, храна по време на дежурство, работно облекло… давам и бонус за Коледа.
	— Не ви упреквам.
	— Не бих могла да поддържам дома, никой не би могъл, ако плащахме заплати, каквито хората вземат дори в държавната здравна система. Това невинаги е известно. Всички мислят, че в частния сектор заплатите са по-високи.
	— Знаете ли дали Анджела е имала други доходи?
	— Нямаше друга работа, сигурна съм в това… Не би могла да издържи физически. Да се работи в такъв дом през нощта е изтощително.
	— Частни доходи?
	— Нямам представа. Предполагам, не. Всъщност не знам нищо. Както ви казах, тя беше много затворен човек и аз наистина не знам нищо за живота й извън дома.
	— Имате ли представа за кого може да е купувала всички тези скъпи неща?
	— Страхувам се, че нямам понятие.
	— Изненадана ли сте?
	Каръл Аштън се замисли за момент, почуквайки с пръсти по бюрото.
	— Трябва да кажа, че да, много съм изненадана. Имам предвид, че това не са неща, които човек може да купи за една година, например за брат си или за друг роднина, ако предположим, че има такъв. Би могла да купи едно от нещата за — о, не знам, за юбилей, за кръщелник… нещо такова. Но другите… Да, това много ме изненада. Изглежда, че са купени за…
	— Любовник?
	Каръл Аштън поклати глава.
	— Не мога да повярвам. Анджела беше — о, как можах да го кажа… — _е_ твърде морална личност. Не бих се изненадала, ако изобщо никога не е имала сериозна връзка. Беше винаги чиста, спретната и добре облечена, но изобщо не изглеждаше модерна. Прилични дрехи, разбирате ли, добре поддържани, но не много елегантни. Поне това, което съм виждала.
	— Като стара мома?
	— Звучи ужасно, нали? Пренебрежително. Но, да, така е.
	Фрея стана и взе списъка.
	— Ако си спомните нещо, което ви е направило впечатление, особено във връзка с това, моля ви, обадете ми се.
	— Какво нещо?
	— Просто нещо, за което изведнъж си спомните, нещо, което е споменала… Някаква случайна забележка.
	— Анджела не беше… не е човек, който подмята забележки. Тя е много предпазлива.
	— Все пак.
	— Ще се обадя, разбира се… Но се съмнявам, че ще съм ви полезна. Просто съм учудена от това, което ми показахте. То доказва, как да кажа… колко малко познаваме хората, с които сме всеки ден.


	В участъка Фрея завари Нейтън Коутс отново пред компютъра да работи по случая с наркотиците.
	— Прегледа ли изчезналите хора?
	— Да, сержант, две години назад.
	— Има ли нещо?
	— Оставих няколко неща на бюрото ви. Нищо особено. Една тийнейджърка, но е било преди осемнадесет месеца, видяна е за последен път на гарата. Другият е мъж.
	— Добре. Все пак благодаря.
	— Няма проблеми. Беше разнообразие.
	Ухили се както обикновено.
	Двамата изчезнали, информацията за които той беше извадил от файловете, на пръв поглед нямаха нищо общо с Анджела Рандъл, както предполагаше Нейтън. А и случаят с момичето, Джени О’Дауд, изглеждаше типично бягство поради нещастни домашни обстоятелства.
	Фрея погледна подробностите за изчезналия мъж и почти щеше да отхвърли и този случай, когато забеляза реда, който Нейтън беше подчертал с червен молив.
	_Забелязан за последен път в 6:30, вторник, 7 март 2000, докато карал планински велосипед на Хълма, съобщено от Алън Джон Търнър, на 57 години, апартамент 6, Брюър стрийт 57, Лафертън, докато е разхождал кучето си._
	Заслужаваше ли си да изпрати Нейтън да провери историята на господин Алън Джон Търнър? Вероятно не, а и инспекторът щеше да побеснее, ако разбере, че го е отклонила от случая с наркотиците, за да разследва нещо, което е преценено като маловажен случай за изчезнал човек. Чуваше го как говори за „ресурси“. Но Брюър стрийт беше само на две минути от нейната къща и нищо нямаше да й коства да се отклони малко по пътя на връщане. Тя пусна бележките на Нейтън в чантата си и точно щеше да се върне към отегчаващия случай с присвояването, когато полицай Хайди Уолш подаде глава през вратата.
	— Съвещание при инспектор Форд в един и половина. А, Фрея, старши инспекторът би искал да те види.
	Фрея почувства как през нея преминава нещо като електрически ток.
	— Старши инспектор Сърейлър? Кога?
	— Веднага, предполагам.
	— За какво?
	Хайди сви рамене. Вратата се захлопна след нея.


	— Фрея… влез.
	Той не седеше, стоеше прав до прозореца и в момента, в който го видя, тя разбра с абсолютна увереност, че онова, което изпитваше, не беше никакво отклонение, никакъв номер на подсъзнанието й, нито нетрайно привличане, плод само на настроението й и нямащо нищо общо с реалността.
	Не желая това, мислеше си тя, и паниката я обзе дотолкова, че щеше да се обърне и да избяга от стаята. Разбра, че няма контрол над чувствата си и че ще се спаси единствено като напусне, като подаде оставката си под някакъв претекст и никога не се върне отново. Това чувство нямаше бъдеще, то беше преобърнало и дори развалило всичко.
	Ще се отрази на работата ми, на свободното ми време, на съня, на удоволствията, на всеки момент от живота ми, на щастието ми от това, че напуснах Лондон и дойдох тук. Аз съм в плен и _не искам това_.
	— Моля, седни. Съжалявам, че нямах възможност да се видим по-рано, но след отпуската се захванах с този случай за присвояването, с обикновените проблеми с наркотиците, които от ден на ден стават все по-големи… Е, знаеш как е. Но исках само да разбера как се чувстваш, тук си вече няколко седмици.
	Тя го погледна и бързо отклони погледа си, приковавайки очи върху нещо друго — гърба на компютъра на бюрото му, спиралата на телефонния кабел. Мислеше си, че няма да може да издаде звук, езикът й беше надебелял.
	— Добре съм, благодаря, сър. Много ми харесва.
	— Добре ли се разбираш с всички?
	— Мисля, че да.
	— Дори с Били Камерън?
	Той се усмихна и усмивката му беше повече, отколкото би могла да понесе. Погледна надолу към дясната си обувка. Беше леко ожулена на носа. Трябваше да ги лъсне.
	— Може би не съм справедлив. Били е от старата школа… прям и рязък, но е добър детектив.
	— Добре се разбирам с него. — Стига си казвала „добре“. Помисли за друга дума. Звучиш глупаво.
	— Той ще ти помага, Фрея, той е най-лоялният човек, с когото съм работил. Можеш да ми вярваш.
	— Добре.
	— С какво се занимаваш в момента?
	Искаше да му разкаже всичко за Анджела Рандъл, че само тя се интересува от това, че няма време за случая с присвояването, отегчена е от работата с наркотиците, с каквато бе затрупана и в Лондон. Искаше той да се съгласи, да й каже да работи през цялото време по случая с изчезналата жена, искаше да има свой случай, с който да се захване и когато го приключи, да отиде при него, да му каже и той да я похвали.
	Много си емоционална. Вдетиняваш се, като четиринадесетгодишна си.
	— Работила ли си с Нейтън Коутс?
	— Да, сър, няколко пъти… Мисля, че е страхотен, истинско богатство. Добросъвестен е, не спира да работи, умен и амбициозен.
	— И излъчва щастие, знам. Съгласен съм. Нейтън Коутс опровергава всичко, което човек би предположил за момче от неговата среда, за живота, който е имал и от който е успял да избяга. Има едно нещо обаче, което си струва да се помни. Той е лоялен към своята среда. Ще му бъде трудно, ако изпадне в положение, когато трябва да я предаде. Би го направил, разбира се, той е ченге. Но това е причината да бъде тук, а не в Бевхам. Не бих искал да се изкушава.
	— Разбирам, сър.
	— Благодаря. Е, радвам се, че си доволна. Ако има проблеми, аз съм насреща.
	Тя искаше да каже още нещо, каквото и да е, да зададе въпрос, да изрази мнение. _Използвай момента._ Искаше да стане и да избяга, да излезе на въздух, да обмисли всичко, всяка негова дума, всяка подробност от вида му.
	По дяволите! По дяволите! По дяволите! Не желая това!
	— Благодаря, сър.
	Краката не я държаха. Не би могла да се изправи и да тръгне към вратата.
	— Фрея…
	Тя се обърна.
	— Благодаря за помощта, която оказа на майка ми миналата седмица. Тя поема прекалено много отговорности, а баща ми не обича многото хора и всички социални ангажименти, които му налага, така че тя прави повечето неща сама. Наистина е благодарна за подкрепата ти.
	— Радвам се, че открих нови хора. Намерих няколко добри приятели.
	— И не са от службата. Това винаги е предимство. Не знаех, че си певица.
	— Хористка съм още от училище… е, през повечето време оттогава. Не съм се занимавала с това през последните две години в Лондон, но хорът на „Сейнт Майкъл“ е добър и имах късмет, че ме приеха.
	— Майка ми е очарована от теб. Но внимавай, тя е безмилостна. Трябва да се научиш да отказваш.
	— Вие не пеете ли?
	— Не — каза Саймън Сърейлър. Не „не мога да пея“, не „не обичам да пея“, не „вместо това играя футбол“, не „нямам време“. А просто „не“.
	Той я погледна спокойно и равнодушно. Смутена, Фрея промърмори нещо и си тръгна. Стигна бавно до стаята на следствения отдел и, без да погледне никого, взе якето и чантата си и излезе.


	Отне й почти петдесет минути, за да открие моста над реката, до който беше спряла в деня, когато всичко това започна.
	Днес слънцето грееше, макар че земята беше заскрежена и въздухът — студен. Фрея заключи колата и отиде оттатък моста, откъдето можеше да тръгне по хлъзгавия тревист бряг и да застане на тясната пътека до водата.
	Не можеше да подреди чувствата си, които се въртяха в кръг като водовъртежа около камъните няколко метра надолу, и когато погледна нататък, неизбежно видя отражението на Саймън Сърейлър, чисто и неразкъсано от течението на водата.


	Прекара дълъг глупав следобед в бизнес парка и пред компютъра, опитвайки се да навлезе в случая с присвояването. Напусна последна стаята на следствения отдел.
	За пръв път, откакто беше дошла в Лафертън, не й се искаше да се прибере вкъщи и да бъде сама. Помисли си, че може да се обади на една от хористките, за да се срещнат за вечеря или поне за по едно питие. Но преди да направи това, зави по Брюър стрийт към паркинга. Беше толкова затънала в случая с присвояването, че не можа да прочете всичко за изчезналия колоездач, а и забрави да вземе бележките за вкъщи. Но помнеше името и адреса на мъжа, който беше съобщил, че го е видял последен.
	Дребна жена с ориенталски черти отвори след позвъняването на входната врата на апартамент 6 и каза на Фрея с усмивка и чар, че господин Търнър е напуснал апартамента след пенсионирането си и е заминал в Коста дел Сол.


>	Седемнадесет

	Стаята беше полутъмна. Кремавите ленени завеси пропускаха точно толкова от зимната светлина, колкото да се разсее мрачината, без да бъде дразнещо ярка. Беше тихо, но шумът от вълни, разгъващи се като коприна по пясъчен бряг, прииждаше на тласъци, със свой спокоен ритъм.
	Беше три и половина. В къщата беше тихо.
	Карин Маккафърти лежеше на малък шезлонг в спалнята си, краката й бяха върху издигнатия му край, главата и раменете й лежаха на равното, ръцете й оформяха прегръдка около горната част на тялото й. С мисленото си зрение тя си рисуваше поляна с блестяща, пищна зелена трева, по която тук-там имаше петна от черни грозни бурени, скупчени на групи, които накърняваха яркостта и свежестта на ливадата. Съсредоточи се първо върху самата трева, виждаше наситения й цвят, усещаше аромата на свежите й корени, пълни с жизнени сокове и сила за растеж, вгледа се в отделните стръкове с техните тънки бледи нишки, през които свежият сок минаваше нагоре по растението.
	Тя дишаше дълбоко и съзнателно от диафрагмата, както дишат певците, като броеше вдишванията си, а след малка пауза разширяваше белите си дробове и мускулите на гърдите си и издишаше леко и бавно, чувствайки как тялото й се отпуска.
	След няколко минути си представи врата в далечния край на пролетната ливада. Тръгна към нея през свежата трева и я отвори. Над главата й небето беше чисто и бледосиньо. Слънцето грееше.
	През отворената врата се втурнаха овце с агънца, които скачаха и тичаха по тревата. Стадото се пръсна по цялата поляна и Карин насочи всяка отделна овца към тъмните грозни бурени. Овцете следваха точно посоката, която им беше дала. Те бяха съвсем тихи, тя нито им свиреше, нито правеше някакви жестове. Тогава, секунда след телепатичния сигнал, всяка овца започна да яде нейната част от бурените бавно и систематично, като напълно ги унищожаваше — корените, извитите черни гадни листа, грапавите стъбла, целите растения. Накрая дупките от които бяха поникнали бурените изчезнаха, бяха оздравели и покрити с нова, свежа, млада трева, сочна и трептяща.
	Карин гледаше картината с абсолютна концентрация, удивена от жизнеността на всяка подробност. Ливадата представляваше нейното тяло, тревата беше здравата плът, бурените бяха ракът, който здравите, силни и послушни овце току-що бяха изяли. Местата на бурените-рак бяха излекувани, тъканта, плътта и кожата, всички клетки бяха обновени и запълнени. Тя лежеше, загледана в яркозелената, изчистена от бурени ливада, докато стадото овце се прибираше през вратата и се изгубваше от погледа й зад близкия хълм. Беше цяла и излекувана, раковите клетки бяха заличени.


	Звънецът на вратата я върна отново към реалността и когато слезе, видя Кет Диърбон на стълбите.
	— Кажи ми, ако моментът не е подходящ… Имам свободен следобед, Сам и Хана са на гости, а Крис ще ги вземе.
	— Чудесно! Влизай.
	— Имаш вид на човек, който е спал.
	— Наистина ли? — Карин погледна в огледалото в коридора към кухнята, която беше част от голямо разширение на оранжерията. Очите й изглеждаха леко замъглени. — Не спях, точно свърших заниманието си по визуализация.
	— Виждам. — Кет бе прочела заглавието на оставената отворена книга на масата.
	— Чай?
	— Да, с удоволствие.
	Кет отиде към рафтовете и извади една по една книгите за алтернативна терапия на рака… „Проправи пътя си далеч от рака“, „Победи нежно рака“, „Кажи не на рака“, „Виж добре себе си“, „Нов живот след рака“, „Лечение на рака: алтернативен подход“, „Самопомощ“, „Самолечение“.
	— Сигурно си изхарчила цяло състояние.
	— Може и така да се каже. Китайски или индийски?
	— Какъвто ти пиеш.
	— Аз ще пия мента. Не приемам кофеин.
	— Добре.
	— Знам какво си мислиш.
	— Така ли?
	— Какво общо има кофеинът с рака, как чаят от мента може да победи злокачествен тумор…?
	— Не е вярно. Мислех си, че за всички ни ще е добре, ако инжектираме по-малко кофеин в деня си. И аз ще пия мента… Харесвам я. Така че престани да бъдеш толкова параноична, Карин.
	— Както и да е, това е твоят свободен следобед, нека говорим за градини или за най-новите филми, за клюките в Лафертън. Не си дошла да обсъждаме лечението ми.
	— Точно за това съм дошла. Обеща да ме държиш в течение на това, което правиш, но не ми казваш нищо. И ето ме тук.
	Карин се усмихна.
	— Радвам се, че не ме оставяш да се измъкна лесно, Кет. Трябва да мога да се защитя при всяка стъпка от пътя ми. Да ти кажа, преди да започна, отсях някои неща.
	— Например?
	— Е, както виждаш, най-вече чета. Отделям това, което има смисъл, от разните модни щуротии и вуду… Господи, толкова много такива глупости има. Ужасена съм. Как могат хората да се занимават с такива неща, как могат да вземат пари за това от отчаяни души, които опитват всичко? Ходих в Старли… Да, можеш да въздишаш. Това място е храм на шарлатанството.
	— Знам.
	— Е, това е. Преминах на естествена пълнозърнеста диета, много пресни сурови зеленчуци и плодове, ядки. Отказах кофеина, млечните продукти и захарта, пия соево мляко. Сама си правя соковете. Вземам витамини.
	— Хм.
	— Точно това си мислех, че ще кажеш. Изпълнявам програма с медитация и визуализация. Ходя пеш по две мили дневно и пия по три литра минерална вода.
	— И пикочният ти мехур се претоварва.
	— Сипи си още чай.
	Кет се вгледа продължително и внимателно в приятелката си. Изглеждаше добре. Кожата й беше хубава, косата — блестяща, очите й светеха от здраве, имаше излъчване, каквото Кет не беше виждала преди, и й го каза.
	— Чувствам се фантастично, Кет. Просто не мога да повярвам, че нещо в мен не е наред.
	— Знаеш обаче, че е така.
	— Да.
	— Съжалявам, ако съм прозвучала грубо.
	— Работата ти е да ми го напомняш. Благодаря.
	— Ходи ли при някои алтернативни лечители?
	— Спиритуалистичен терапевт. Открих я чрез една позната в катедралата. Тя ми дава чудесно усещане за покой и… Бих го нарекла вяра. Като че ли се обръщам към нещо друго, вяра в нещо друго… не в терапевта. Предполагам, че хората биха го нарекли Бог.
	— И аз бих го нарекла така.
	— Ходих при хомеопат.
	Кет изсумтя.
	— Това е вуду. Безполезно е, Карин. То просто не помага, а ако изглежда, че помага, за това има две причини. Първата е, че проблемът се е решил сам по някакъв начин, втората — плацебо. Плацебо ефектът е голяма сила. Лекарите не биха се справили без него.
	— Не мога да се съглася. Тя не се опитва да излекува рака, тя лекува цялата ми личност. И моля те, не гледай по този начин и не казвай „така“ с онзи тон.
	— Ще се опитам.
	— Поисках информация от клиниката на Герсън и ще прекарам два дни в центъра за помощ при рак в Бристол. Иначе чета. Мисля. Променям живота си. Все още работя по градината на майка ти. Имам нужда да се съсредоточа в оздравяването, но обичам да ходя в къщата Халам. Майка ти ми действа ободряващо.
	Кет се засмя.
	— Има нещо, което може би трябва да знаеш. Отскоро в Старли има един човек, който нарича себе си медиум хирург.
	— Какво?
	— Потърсих в Интернет. Много е плашещо. Явно има много такива в места като Филипините, например. Медиумът хирург твърди, че е обсебен от духа на живял в миналото лекар.
	— Да не би да има предвид не хирургия, а лечение?
	— Не съм сигурна… Доколкото разбрах, свързано е с нещо като магически кръг, но много хора се лъжат. Две жени говореха в кафенето в Старли за човек, на когото е бил отстранен тумор в гърлото от този „хирург“.
	— Какво?
	— Казаха, че вече е по-добре, че това е чудо, лекарите го били отписали… неща от този сорт, сещаш се.
	— О, боже. Как точно е станало?
	— Ловкост на ръцете… Но доколкото разбрах, имало е инструменти, имало е и кръв.
	— Това трябва да бъде спряно.
	— Как? Незаконно ли е?
	— Ще разбера. — Кет погледна приятелката си. — Нали не мислиш да ходиш там?
	— Всъщност едва ли. В момента съм заета да отделям овцете от козите.
	— Слушай, знаеш мнението ми за всичко това. Със сигурност диетата, упражненията, положителното отношение са полезни. Полезни, но несъществени. Останалото са глупости, и то съвсем не безопасни.
	— Няма да се хвана с тази медиумна хирургия. Вярвай ми.
	Кет огледа кухнята на Карин, стъкления купол на покрива, растенията и разсада, подредени на широките тераси на слънце, старателно подравнени, буйно израсли. Подът беше покрит със стари френски селски тухли, масата беше дълга, от полирано брястово дърво, имаше нова стереоуредба. Пари, помисли си тя, пари и вкус — Карин имаше всичко, за което да живее — съпруг, който я обожаваше, най-после хубава професия, приятели, интелигентност. Като лекар знаеше, че е взела неправилно решение и неин дълг бе да я убеди да го промени. Но като приятелка…
	— Раздвоена съм — каза тя. — Искам да разбера всичко за този медиум хирург, но не искам да се подлагаш на риск.
	— Хайде, хайде, Кет, аз съм твърда, мога да се грижа сама за себе си. Е, майка ти каза ли ти за новата оранжерия, която планира да направи?
	Кет знаеше, че не бива да връща разговора към здравето на Карин. Освен това искаше да разбере за последното градинско разточителство на майка си, най-малкото, за да бъде подготвена, когато баща й се разгневи. Години наред Мириъл Сърейлър използваше работата и семейството, за да се съхрани в нещастния си брак с един озлобен и постоянно ядосан мъж. Сега, когато семейството й отнемаше малко време и вече се беше пенсионирала като консултант в здравната система, тя се беше потопила в преаранжиране на огромната градина на къщата Халам, която доскоро не беше нищо повече от семейно игрище. Все още участваше в няколко медицински надзорни съвета, но те не можеха да ангажират цялата й енергия и да държат живота й далеч от живота на Ричард.
	Голям късмет беше, че намери Карин, с която да работят заедно. Те се нуждаеха една от друга.


>	Осемнадесет

	Искаше да изглежда възможно най-добре за Хари. Той винаги й правеше комплименти, винаги забелязваше кога си е купила нова рокля или е направила косата си и сега искаше да му покаже, че все още я интересува какво мисли той и все още иска да й се възхищава. Това беше едно от нещата, които обеща на него и на себе си веднага след като той почина. Някои хора се отпускаха, не си правеха труда да се гримират или да си правят косата, ходеха със старите си дрехи, с нещо, което беше лесно за обличане сутрин, и не мислеха много за това. Тя се беше заклела никога да не заприлича на тях. Всеки ден избираше дрехите си внимателно, както винаги, избираше колие или брошка, внимаваше винаги да има пъстър шал върху палтото и обувките й да са лъснати. Само понякога слагаше малко червило и пудра, но поддържаше лицето си, като слагаше крем всяка вечер.
	Но днес беше различно. Беше специално.
	Две вечери преглежда гардероба си, отхвърли няколко стари неща, а други отдели за химическо чистене или за поправка. Спря се на костюма от камилска вълна, който беше купила за някаква тяхна годишнина и почти не беше носила оттогава, на кафявите обувки и карамеления копринен шал с ромбовидна шарка. Без шапка. Вече никой не носи шапки, освен на сватби и погребения, ако не се броят онези рунтави неща, които пазят от студа.
	Вечер след вечер стоеше сама, опитвайки се да реши дали трябва да си определи час при медиума, премисляйки отново, решаваше, после променяше решението си, питаше Хари, но не беше сигурна дали той й отговаря. Не беше казала на никого за това, дори на Полин. Беше твърде лично, само между нея и Хари. Една вечер, два дни след като бе ходила при доктор Диърбон, лежеше на дивана със списание в скута си, газовата камина пращеше тихо. Хари й липсваше, липсваше й лицето му, гласът му, шегите му, смешните му навици, обувките му, обърнати нагоре с подметките върху скарата на камината, хриптящото му дишане — липсваше й повече от деня, в който почина, болезнено повече. Плака отчаяно, неутешимо и през сълзи каза на глас:
	— Хари, какво да правя? Какво да правя?
	— Ела и говори с мен.
	Това беше гласът на Хари, ясен и силен, във вътрешния й слух. „Ела и говори с мен.“
	Беше притаила дъх в очакване, като се ослушваше, молейки го да продължи, да й каже още нещо, да й обясни.
	— Да отида ли при медиума, Хари? Това ли искаш да направя? Защо не можеш просто да ми говориш сега, аз съм тук, приятно и спокойно е, защо не можем да сме заедно?
	Газовият огън проблесна със синия си пламък.
	— Хари?
	Но това беше всичко.
	— Ела и говори с мен. — Не си беше въобразила, не беше само от силно желание, нали? Беше дошъл в съзнанието й и бе говорил.
	— Ела и говори с мен.


	На следваща сутрин събра кураж и се обади на номера на Шийла Инис и когато чу съобщението на телефонния секретар, разочарованието й беше толкова голямо, че бързо затвори. Минаха два часа, през които тя отиде до вестникарската будка, за да плати сметката си, до пощата, за да вземе пенсията си, и изпи кана чай, преди да позвъни отново. Не разбра много добре какво казва телефонният секретар.
	— Здравейте. Това е Шийла Инис. Съжалявам, че не мога да ви отговоря, но съм сигурна, че разбирате, че когато работя, не мога да бъда безпокоена. Ако искате да си запишете час, моля, обадете се пак между пет и седем часа. Ако не, оставете съобщение след сигнала. Благодаря ви.
	Гласът беше уверен, ясен, приятен, определено топъл, но без интимност. Айрис Чатър изслуша цялото съобщение, затвори и реши да се обади вечерта.
	Мислеше, че е много по-спокойна сега, когато взе решението и чу гласа на медиума. В нея нямаше нищо призрачно, нищо необичайно. Но в пет и десет ръката й трепереше и не беше сигурна дали ще може да каже нещо. Взе чаша вода и я сложи до телефона.
	Какво правя? Това не е правилно, не знам в какво се забърквам, трябва да оставя Хари в покой, да го оставя на мира.
	— Шийла Инис, с какво мога да ви помогна?
	Айрис Чатър разбра, че по чудо може да говори.
	— Аз бих… Бих искала час, моля. Звънях по-рано и чух съобщението ви.
	— Разбира се. Бихте ли ми казали името си?
	— Чатър. Госпожа Айрис Чатър.
	Каза й адреса, телефонния си номер и датата на раждане. Не й поиска нищо повече.
	— Приемам индивидуално всеки следобед между два и пет и половина, госпожо Чатър, а вечер има групови сеанси.
	— О, не, не искам да съм с някой друг. Това е… Искам да се срещнем насаме.
	— Разбирам. Имам анулирано посещение за три часа на шести февруари. Удобно ли ви е?
	— Няма ли възможност по-рано?
	— Страхувам се, че не. Часовете ми винаги са заети. Ако не можете този ден, ще трябва да отложим за втората седмица на май.
	— О, да, ще дойда, имах предвид…
	— Знам. Щом веднъж решат да се срещнат с мен, хората искат да дойдат колкото е възможно по-скоро. Ще ми се да можех да приема всички в деня, когато се обаждат, но просто не мога.
	— Не, не, разбирам. Така е добре. Шести февруари. Мога да дойда тогава.
	— Имате ли адреса?
	— Да. Знам улицата.
	— Значи три часа.
	— Много ви благодаря.
	— Госпожо Чатър? Изглеждате притеснена. Моля ви, не се тревожете. Мисля, че ще сте съвсем спокойна, когато се срещнем, ще седите удобно в моята дневна. В началото всички са неуверени, разбира се, но ви обещавам, че ще се почувствате спокойна и доволна. Ще ви очаквам.
	Айрис Чатър седеше до телефона, отпусната и успокоена. Беше постъпила правилно и вече няма да се притеснява. Шийла Инис я беше убедила.
	— Ще дойда да си поговорим, Хари — каза тя. — Точно както искаш.


	Шести февруари приличаше на пролетен ден — мек, със синьо небе и топло слънце. Кокичетата под люляковото дърво в края на градината почти бяха прецъфтели, а около дърветата като пръстени бяха поникнали яркожълти и лилави минзухари. Хари никога не бе бил истински градинар, както и тя, но и двамата обичаха пролетните цветя и ги отглеждаха и тя чувстваше, че той е с нея по пътя към Прайъм Кресънт. Тръгна рано. Беше оставила заключена входната врата цяла сутрин и когато Полин Мос дойде веднага след обяда, не можеше, както обикновено, направо да влезе. Хари не харесваше това и докато беше жив, когато той си беше вкъщи, Полин винаги чукаше. По-късно обаче изостави този навик. Айрис си помисли да й намекне, че би предпочела отново да чука.
	Чувстваше се малко виновна, задето не сподели факта, че си е записала час при медиума, защото Полин беше тази, която й предложи да отиде и й даде името. Може да й каже по-късно. Зависеше от много неща.
	В два и петнадесет чу Полин да излиза, както обикновено във вторник. Снаха й беше дошла да я вземе и да я закара на пазар в Бевхам, а после щяха да отидат у тях на чай. Това беше най-добрият ден да си определи час.
	Вече не беше загрижена или разтревожена, ни най-малко. Всичко това свърши. Беше й харесал гласът на жената и тя знаеше в сърцето си, че Хари иска тя да отиде. Не беше ли я помолил съвсем ясно? „Ела и говори с мен.“ Какво друго можеше да означава това? Беше щастлива, докато вървеше към Прайъм Кресънт.
	Къщата беше малка, с бяла мазилка и издадени напред прозорци от двете страни на входната врата. От пътя я отделяше плет, дълга пътека водеше към остъклена тераса. В градината отпред имаше магнолия, под която растяха бели и златни минзухари. Айрис Чатър почувства как сърцето й се свива.
	„Инис“ беше единствената дума на табелата встрани до вратата. Можеше да ми е съседка, помисли си Айрис Чатър, с тази красива, спретната, обикновена къща — а и все пак Шийла Инис беше нечия съседка. Тази мисъл беше успокояваща. Без изобщо да се колебае, тя натисна звънеца. А и защо да се колебае, щом прави това, което иска Хари?


	Ако все още имаше остатъци от загриженост и несигурност, видът на Шийла Инис ги премахна.
	— Госпожа Чатър? Заповядайте вътре. Трябва първо да ви попитам, имате ли нещо против котките, защото ако е така, ще преместя Ото в друга стая.
	— О, не, не го правете, обичам котките.
	— Той няма да ви досажда. Вече е много стар и обича да спи, а по това време следобед в моята работна стая грее слънце, което много го привлича.
	Тя беше може би на петдесет години, не повече, пълна, но не дебела, косата й, навремето красива, сега беше вече повехнала и малко посивяла, късо подстригана, сресана назад и нагоре. Носеше вълнена пола и жълта блуза, златен медальон, обувки с ниски токове. Усмихваше се открито и топло, с усмивка, която достигна до Айрис Чатър, за да я утеши и успокои… и още нещо. Това беше усмивка на човек, който я познава. Медиумите, които беше виждала на снимки, имаха сложни прически, гарвановочерни коси и дебели черни вежди, тъмни очи, златни обици и прекалено много грим. Шийла Инис нямаше нищо общо с тях.
	Котаракът Ото лежеше върху бледозеления килим до френския прозорец, който гледаше към градината, беше се опънал в цял ръст, за да се възползва от всеки сантиметър слънчева светлина. Лехите в градината близо до къщата и от другата страна на продълговатата поляна бяха пълни с рози, сега ниско подкастрени и голи, но имаше кокичета и минзухари, големи туфи кукуряк и ранна череша, която даваше на градината живот и цвят.
	— Седнете, моля. Ако се облегнете плътно на стола, ще изскочи напред облегалка за крака.
	Шийла Инис седна на стола отсреща, с гръб към прозореца и светлината. До нея на стената имаше старинен часовник. Стаята е приятна, помисли си спокойно Айрис Чатър. Имаше нещо успокояващо в нея. Струваше й се, че би живяла щастливо в нея, без да й липсва нейната. Нямаше нищо, което да я дразни, нищо особено, никакви странни предмети или картини. Пое дълбоко въздух и се облегна назад. Облегалката за крака наистина изскочи напред. Почувства се по-спокойна откогато и да било през последните седмици. Дори и нищо да не станеше, само заради това си струваше да дойде.
	— Госпожо Чатър, преди посещавали ли сте медиум или друг вид спиритуалист?
	— О, не. Никога.
	— Не желая да ми казвате нищо за себе си. Исках да знам това, защото миналият опит влияе на хората, а всички медиуми са различни, всеки работи по свой си начин. Ще ви кажа накратко какво да очаквате. Удобно ли ви е така?
	— Направо мога да заспя. Чудесно е.
	— Добре. Сега, първо, двете ще продължаваме да седим така. Няма да дърпам завесите или да паля някакви свещи. Аз не работя с помощни средства, не използвам карти таро или кристална топка. Няма да ви хипнотизирам или да ви привеждам в транс. Нито пък аз изпадам в транс по време на индивидуалните сеанси. Но ще затворя очи, за да се съсредоточа по-добре. Ще ви помоля да ми задавате въпроси, но само _онези_ въпроси… По-добре е да не се опитвате да „подсказвате“. Другото важно нещо, което трябва да ви кажа, е, че може и нищо да не се случи. Възможно е никой от отвъдното да не дойде, никой да не пожелае да влезе в контакт с вас чрез мен. Това е твърде вероятно, макар че не е обичайно, и ако сте разочарована, ще ви разбера, но наистина нищо не мога да направя. Не зависи от мен. Не аз правя нещата. Ако някой, или няколко души, ми говорят, опитвайки се да влязат в контакт, и ако имат за вас съобщение, аз ги чувам и обикновено ги виждам… То е като образ, който се появява в съзнанието ми. Ако сега затворите очи и се опитате да си представите, например, тъмен, красив млад мъж с бели зъби и блестящи очи, образът ще изникне в съзнанието ви. Така става и при мен… Разликата е, разбира се, че аз нямам понятие кого виждам. Или чувам. Понякога ми се явяват по няколко души, борят се като деца за вниманието ми и тогава не мога да ги чуя, трябва да различа кой говори най-ясно, но това невинаги е лесно. Разбираемо ли говоря?
	Айрис Чатър погледна напред и видя отново усмивката на жената, онази топла, привлекателна, приятна усмивка. Чувстваше се обвита в тази усмивка и сигурна. Вярваше на тази усмивка.
	— Да — каза тя. — Така мисля.
	— Има ли нещо, което искате да ме питате?
	— Не, благодаря.
	— Добре. Просто се отпуснете.
	Старинният часовник тихо тиктакаше. Котката помръдна в съня си и протегна лапи. През прозореца Айрис виждаше тъмнолилавите минзухари.
	В продължение на няколко минути Шийла Инис седя с ръце, скръстени на скута, със затворени очи, тихо и спокойно. Айрис чакаше, приятно отпусната в стола с облегалката за крака. Може би това щеше да бъде всичко и Хари нямаше да иска да дойде. Чудеше се колко ли време ще трябва да чака.
	— Нина — каза Шийла Инис. — Тук има някой, който се казва Нина… тя пита дали помните синия… момент… Тя държи нещо… о, това е гребен. Синият гребен. Имали сте някаква шега за син гребен?
	Това беше напълно безсмислено. Айрис се опита да си представи син гребен, но не можа.
	— Сигурна съм, че е Нина… Не, това е Нита. Да, съжалявам, Нита е.
	— Нита Рамсдън? Господи, бях я забравила, беше преди цяла вечност. — Защо би искала Нита Рамсдън да говори с нея?
	— Сега се смее. Тя е на около… осемнадесет или деветнадесет, с къса къдрава коса, носи престилка…
	— Престилка… Боже мой, това трябва да е Нита. Работехме заедно… Беше преди повече от петдесет години. Какво казва?
	— Тя не говори, само се смее. Изглежда толкова щастлива. Красива е, нали?
	— Нита беше много красива.
	— Има няколко младежи с нея… Един хубав млад мъж стои до нея. Той казва… Не чувам името му, но казва, че всички вие сте били приятели, една компания. Казва: „Каква изненада, Айрис“. Той е много дързък младеж.
	— Доналд?
	— Той ли е? Размахва пръст. Казва, че няма да ми каже.
	— Беше годеник на Нита.
	За момент Шийла Инис замълча. Очите й бяха здраво затворени и изглеждаше, като че слуша внимателно. Нита Рамсдън и Доналд. Колко странно, колко много хора срещаш. Защо те? Но как би могла да бъде сигурна, че са те? Ясновидката беше подметнала някои неща, тя й беше отговорила. Може всичко това да са глупости. Не това искаше. Но тогава Шийла Инис отново започна да говори бързо.
	— Сега е много по-близо. Тя наистина има необикновени очи… сиво-зелени. Красиви очи. Казва, че съжалява, задето сте я чакали, а тя не е могла да ви каже какво се е случило. Вие сте чакали дълго в студа. Сега ми показва велосипед… Виждам я на велосипеда, как кара по моста… Това мост ли е?
	Айрис Чатър почувства как вратът й настръхва. Ръцете й бяха много студени. Стаята й се стори студена и тя се загърна с копринения шал.
	— Казва, че всичко е свършило за момент, но е имало една секунда, когато е разбрала какво става и всичко е изглеждало толкова спокойно. Знаела е, че не може да направи нищо и после всичко е свършило. Видяла ви е да я чакате. Тя казва… момент… не, не е това… казва, че вие сте носили бисквити. Това ли е? Бисквити?
	— Да — прошепна Айрис. — Редувахме се да ги вземаме. Беше моят ден за бисквитите… Задигахме по шепа бисквити за вкъщи.
	— Отново ми показва велосипеда… Колелото е напълно изкривено, дръжките са обърнати.
	— Загина с велосипеда си. Обикновено се срещахме на ъгъла и този ден аз я чаках двадесет минути, но тя не дойде и аз отидох на работа… А тя е загинала, попаднала е под трамвай. О, Нита… Бедната малка Нита. Наистина ли си ти?
	— Казва, че сте имали хубави моменти. Нали добре си прекарвахме, Айрис, ти и аз, и Доналд и Норман. Нали си прекарвахме добре?
	— Да — прошепна Айрис с пресъхнали устни, — да, Нита, добре си прекарвахме.
	— Сега има някой друг. Ела… Ела, не, извинявайте, това е Ели. Да. Тя носи някаква специална брошка, кораб, да… облечена е с тъмна рокля.
	— Това е баба ми.
	— Намръщена е. Казва, че всичко е било трудно. Съжалява, че не е имала повече време за вас, когато сте били малка, но е имала трудности с вашия дядо. Болен ли е бил? Чувствам, че е бил болен дълго време.
	— Имаше психически проблеми… много неща криеха от мен.
	— Тя казва, че е искала да ви остави кутията си със скъпоценности, но не е имала време да направи завещание. Починала е внезапно. Казва, че сте обичали да я разглеждате. Казва, че много съжалява. Има някакво куче тук… куче. Малко кафяво куче, да. Познавате ли го? Лае към вас, като че ви поздравява.
	— Не. Не познавам кафяво куче.
	— То е дружелюбно малко куче и определено ви поздравява, подскача, опитвайки се да привлече вниманието ви. Малък териер е… йоркширски териер?
	— Не — каза тъжно Айрис. Щеше да познава кучето, ако я беше поздравявало.
	Шийла Инис отново замълча, ръцете й все още лежаха на скута й. Слънцето се беше преместило и котката заедно с него.
	— Има ли… има ли някой, който да казва, че е Хари?
	Ясновидката не отговори. Може би не трябваше да я подтиква. Тя чакаше, мислейки си за Нита отпреди петдесет години, красивата малка Нита, загинала с велосипеда си. Нейният Доналд беше този, който даде на Айрис първата цигара. Всички бяха заедно тогава. Бяха приятели, другари, но не много близки. Всичко това беше много преди времето на Хари. Защо се беше появила Нита, а не Хари?
	„Ела и говори с мен“ й беше казал и Айрис беше дошла, но сега него го нямаше, явно не искаше да говорят. Тя искаше да разбере дали е добре, само това, да й каже нещо, каквото и да е, някакво доказателство, искаше й се да се появи и да каже нещо, което само те двамата знаеха. Това би било доказателство. Както само тя и Нита знаеха за бисквитите.
	Старинният часовник тиктакаше.
	След още няколко минути ясновидката отвори очи, после направи бърз жест с ръце, прокарвайки ги надолу по тялото си от върха на главата, като че изчеткваше нещо.
	Усмихна се на Айрис.
	— Съжалявам — каза тя. — Няма никой повече днес. Искахте някой да дойде, но той не се появи. Съпругът ви ли беше това? Скоро ли е починал?
	— Хари. Моят Хари умря точно преди Коледа.
	— Много е скоро, госпожо Чатър. Може би прекалено скоро. Понякога трябва малко повече време… Но невинаги. Не, невинаги. Аз не мога да ги накарам да дойдат, разбирате ли, и не се преструвам. Бих могла да наглася нещата, за да ви успокоя, но това ще бъде измама, а аз не искам да мамя хората.
	— Разбирам.
	— Бихте ли дошли отново? Винаги съм готова да опитам. Не се отказвам лесно, но не мога да заповядам на хората да идват, ако не искат или им е трудно. Често става така, когато хората идват за пръв път… трудно им е. Трябва им помощ. Сигурна съм, че Хари е добре. Може би след месец? Зависи изцяло от вас. — Тя стана. — Моля ви, не се отчайвайте. Чувствам, че Хари е много близо до вас, грижи се за вас и е щастлив.
	За пръв път Айрис изпита подозрение. Банални думи, помисли си тя.
	На вратата Шийла Инис сложи ръка на рамото й.
	— Чудя се… Мисля, че вие сте личност, която би била подходяща за една от вечерните ми групи… Понякога се създава атмосфера, която окуражава тези от отвъдното, които още не са отговорили… не са могли да се появят. Имам само шестима клиенти. Може така да откриете това, което търсите.
	Искаше й се да избяга. Имаше нещо настойчиво в начина, по който Шийла Инис я гледаше, нещо в очите й.
	— Аз… Трябва да помисля. Не съм сигурна.
	— Разбира се. Само ми телефонирайте. Но вие ще се обадите. Имам предчувствие. Ще намерите това, което търсите.
	— Благодаря ви. Да. — Когато стигна края на пътеката, погледна назад и видя, че ясновидката все още внимателно гледа след нея.
	Не можеше да понесе мисълта да си отиде вкъщи и да остане сама, но на главния път имаше автобусна спирка и тя почака само няколко минути, докато дойде автобусът, който отиваше в града. Имаше нужда от града, хората, колите, магазините и блъсканицата, имаше нужда да бъде сред обикновени, весели и реални неща. Купи малко хляб, а после връзка ранни нарциси от една сергия. Сутринта щеше да ги занесе на гробищата. После отиде в „Тили“ и изпи кана чай с препечен кекс, убивайки времето, като гледаше другите хора и слушаше разговорите им, докато отново се почувства нормално и в безопасност.


	Полин беше до прозореца с чаша чай, но Айрис не беше готова да говори с нея, тя веднага би разбрала, че има нещо. Не беше просто любопитна съседка, беше загрижена, но Айрис не бе готова да говори за посещението си при Шийла Инис, а не обичаше да лъже, затова бързо се прибра, преструвайки се, че търси нещо дълбоко в чантата си.
	Къщата беше много тиха. Съблече костюма си и се върна долу в кухнята. На перваза на прозореца саксиите й с розови циклами грееха нежно във вечерната светлина. Това беше едно от малкото удоволствия на Хари, когато беше много болен — да гледа цветята в саксии. Сега тя ги погледна и каза името му. Но наоколо цареше тишина и празнота. Той не беше тук, точно както го нямаше и в къщата на Шийла Инис.
	— Къде си, Хари? Защо не дойде да говорим? Ако можех да кажа на Нита Рамсдън…
	След като сега Хари не й каза нищо, можеше да приеме всичко за празна работа, ако не беше Нита Рамсдън. Цялата работа с баба й, дори брошката с форма на кораб можеше да е съвпадение, всеки на нейната възраст има починали баба и дядо, също и родители. Не можеш да сбъркаш. Но Нита Рамсдън, Нита и Доналд, бисквитите, фактът, че тя беше чакала Нита на ъгъла на път за работа, а Нита не беше дошла. Катастрофата с велосипеда. Това не можеше да бъде четене на мисли, защото Нита Рамсдън половин век изобщо не беше се появяла в съзнанието на Айрис, а и как ясновидката би могла да знае нещо за тяхното приятелство?
	Но тя не беше получила това, за което бе отишла, а именно — да чуе нещо от Хари. Елате отново, беше казала Шийла Инис, дайте му малко повече време, тогава уговорете друг час. Тя знаеше, че трябва да го направи, че няма да се успокои, докато не осъществи контакт с Хари, но колкото до вечерните сеанси с групата, това не й харесваше. Кои можеха да бъдат другите хора и защо ясновидката каза, че нещата били по-различни и че са имали по-добри резултати? Какво се случва там, което не се случи днес следобед?
	След малко през стената се чу сигнала на новините в шест от телевизора на Полин. Почувства вина. Трябваше да отиде да се види с нея, изобщо не искаше да я засегне. Само че тази вечер не можеше да понесе въпроси, подтикващи малки въпроси, на които нямаше как да не отговори. Хари не беше се появил да говори с нея. Беше силно разстроена от това и не искаше да го казва на съседката си, колкото и загрижена да беше Полин за нея.


>	Деветнадесет

	— Е, Нейтън, кажи ми какво мислиш?
	Полицай Нейтън Коутс държеше пред себе си отворен бележник. Той и Фрея бяха единствените хора в стаята на следствения отдел. Седяха на нейното бюро, в кръга светлина от настолната лампа. Бе минало осем часът. Тя го беше запознала със случая на Анджела Рандъл, каза му, че инспекторът не би одобрил да се изразходва повече работно време за случай, който той беше определил като обикновено изчезване.
	— Не мога да ти осигуря допълнително работно време за това, Нейтън, не мога да оправдая дори и часовете от редовното ти работно време, което би използвал за този случай.
	— Всичко е наред, сержант. Ако мислите, че в това има нещо, аз съм насреща.
	— Благодаря, но ще пазиш тайна, нали?
	През последния час, откакто бяха останали сами в стаята, те работеха по списъка. Освен Анджела Рандъл и изчезналия планински колоездач — деветнадесетгодишен младеж на име Тим Галоуей, Нейтън беше извадил имената на още трима души, които можеха да имат макар и съвсем слаба връзка с останалите.
	Джеймс Бонд („Господи, бедният, представям си какво му е било в училище?“, беше казал Нейтън). Четиридесетгодишен чиновник. Ерген, живеел сам. Изчезнал рано една сутрин край реката. Няма следи, няма намерено тяло. С психично заболяване, избягал от психиатричното отделение и се появил след три дни в Ейлам Мур. Изчезнал отново след две седмици.
	Кари дел Санто. На деветнадесет години. Известна като проститутка. Видяна за последен път да пресича улицата при катедралата в ранните часове на Разпети петък 1997 година. Под гаранция за просия и два ареста за кражба на портмоне. Съобщено е за изчезването й след две седмици.
	Филис Спинк, на седемдесет и девет години, в неизвестност от 1999 година. Живяла е сама в приюта за бедни към „Сейнт Майкъл“. Страдала от объркване/деменция.
	— Добре, да ги разгледаме един по един. Какво общо има всеки от тях с Анджела Рандъл?
	— Така, господин 007… Последно видян рано сутринта, пътеката край реката е в района на Хълма.
	— Малко е.
	— Да, знам. Психичното заболяване плюс това, че е изчезвал и преди, означава, че вероятно е отишъл някъде надалеч и е свършил със себе си. Не всички тела се откриват.
	— Не всички, но повечето. И ако се самоубиеш, не знаеш какво ще се случи с тялото ти, след като умреш.
	— Но ако си убит, някой друг знае.
	— Да. Задръж го засега, но не мисля, че пасва.
	— Добре… — Нейтън отпи газирана лимонада от литрова бутилка, избърса устните си с опакото на дланта си и дискретно се оригна, преди да се ухили обезоръжаващо на Фрея.
	— А сега момичето. Май е чужденка. Сигурно е имала причина да офейка набързо. Най-вероятно е избягала в чужбина, но я извадих, защото е видяна рано сутринта.
	— Да, жена. Запази я. Провери националността й, може и истинското й име, но не губи прекалено много време за това. Сега нашата объркана стара дама.
	— Госпожа Спинк. Отново жена.
	— Но страда от деменция. Сигурно е тръгнала нанякъде в някой от кошмарите си.
	— Няма труп, обаче.
	— Добре, задръж и нея. Да се върнем на планинския колоездач.
	— Тим Галоуей. Извадих го, защото е видян за последен път много рано сутринта на Хълма и е спортист, макар че кара колело, а не тича.
	— Но е мъж.
	— Да. Съжалявам, сержант, но при останалите просто нямаше за какво да се хвана. Маса тийнейджъри, скарани с вторите си бащи или малтретирани в училище, бедните деца, или депресирани. Двама мъже очевидно са напуснали жените си, един-двама са заподозрени в дребни престъпления, измама или кражба от работодателите си. Нищо, което да свързва изчезването им с това на госпожица Рандъл. Пък и се е случило преди пет години. Все пак, изненадан съм колко много хора в Лафертън успяват да изчезнат. Съжалявам, че не можах да направя повече за вас.
	Младото му смачкано лице изглеждаше потиснато, гласът му беше унил.
	— Много добре си се справил, Нейтън. Тази работа винаги е въпрос на случайност.
	— Исках да открия идеалното попадение за вас, сержант.
	Беше като малко момче, което се старае да угоди на учителя си и да получи похвала.
	Тя се засмя.
	— Никога не става така. Но и тези ще са от полза. Ще ги прегледам още веднъж вкъщи и ще видя кои си заслужава да разгледаме по-подробно. Хайде… Ще те черпя едно питие.
	Лицето на полицая светна. Прозрачността и прямотата, начинът, по който изобщо не се опитваше да прикрива реакциите си, бяха нещо, с което Нейтън Коутс печелеше симпатиите на всички. Когато го хвалеха, изгряваше, когато нещо се получаваше добре, ходеше постоянно ухилен, а когато не ставаше, лицето му беше като на тъжен клоун.
	Кръчмата „Крос Кийс“ беше на няколко метра от участъка, на отсрещната страна на улицата. Когато излязоха, черният полицейски ровър на старши инспектор Саймън Сърейлър спря на неговото място на паркинга. Фрея почувства как стомахът й се свива. По дяволите! Щеше да я види с младия полицай Коутс и да си помисли, че между тях има нещо, че имат връзка, че…
	О, за бога, жено!
	Сърейлър мина покрай тях, вземайки по две стъпала наведнъж, и леко им кимна. Фрея погледна назад и зърна русата му коса нагоре към вътрешните стълби.
	— Нещо става — каза Фрея.
	— Операция „Мерлин“.
	— Моля?
	— Голяма акция, свързана с наркотици… униформени полицаи и отряда за борба с наркотиците.
	— Как успяваш да разбереш всичко, Нейтън?
	Той потупа с пръст носа си и се ухили.
	Не, мислеше си тя, когато влязоха в пълната кръчма, не искаше да знае за операцията с наркотиците. Такива имаше предостатъчно в полицията в Лондон.
	— Какво ще пиеш?
	— Не, сержант, аз ще черпя.
	— В никакъв случай. Освен това така ще ти платя извънредния труд, Нейтън, така че възползвай се.
	— Добре, благодаря. Искам лимонада.
	— О, моля ти се.
	— С глътка уиски.
	— Ако пия бавно и изям пакет чипс, мога да си позволя малко бяло вино.
	Нейтън се обърна рязко, когато двама мъже станаха от една маса в ъгъла, и се спусна да я заеме, докато Фрея купуваше питиетата.
	— Предполагам, че ако акцията е успешна, сутринта ще се разбере.
	Нейтън поклати глава.
	— Няма да свърши, едва сега започва.
	— Дявол да го вземе, да не би да имаш гореща линия с кабинета на старши инспектора?
	— Просто си държа очите отворени, това е всичко. — Той отпи глътка лимонада, а после глътна уискито си наведнъж.
	— Как ви се струва Сърейлър? — попита той толкова неочаквано, че Фрея нямаше време да се предпази и пламна. Бързо се наведе и тършува няколко секунди в чантата си, но когато се изправи, Нейтън Коутс я гледаше над чашата си.
	Тя каза:
	— Извинявай. Старши инспекторът? Изглежда добър. Малко съм говорила с него. А Камерън… Господи, все още има такива като него в полицията в Лондон… груби наглед, всички пълни, всички пушат като комини, но ако са на твоя страна и имаш нужда някой да ти пази гърба, няма по-добри. Камерън е от този тип.
	Нейтън сви рамене.
	— Какво?
	— Мисля, че просто се мотае, докато стане време да се пенсионира. Но е страшно честен.
	— Което е много важно.
	— Сърейлър е различен.
	— Нали не намекваш, че не е честен…?
	— Господи, не. Искам да кажа, че е различен. Не е средностатистическо ченге.
	Фрея стана.
	— Още една глътка и малко от тази газирана глупост? Чипс, кренвирши, свински кожички… Да гуляем.
	— Не, Ема ще готви вечеря, неин ред е. Има два свободни дни и е в настроение да готви. Черен дроб с лук. Трябва да тръгвам. Благодаря все пак. — Той пресуши чашата си. — Но вие останете.
	— Нямам желание да пия сама в „Крос Кийс“. Хората може да почнат да говорят.
	— Разбира се, че ще говорят, за хубава жена като вас, сержант. — Нейтън отвори вратата на кръчмата и я задържа за нея, ухилен и с поклон.
	Фрея тръгна към колата си, паркирана пред участъка, а Нейтън — към стойката за велосипеди. Той и Ема живееха в апартамент няколко преки по-надолу.
	— Благодаря за питието, сержант. Ще се видим утре.
	— Лека нощ, Нейтън.
	Фрея погледна колите, паркирани на предните места. Ровърът на Саймън Сърейлър още беше тук и лампите в кабинета му на втория етаж светеха. Искаше й се да почака, да обикаля тъмния двор на участъка с надеждата, че той ще се появи отново, че тя може да мине през вратата, когато той излиза, и може да си разменят някоя дума, може…
	По дяволите! По дяволите! По дяволите! Майната ти! По дяволите!
	По дяволите!
	Нейтън мина с колелото си, гледайки към нея. Спря и стъпи с единия крак на земята. Фрея се обърна.
	— Е?
	Той не каза нищо, докато тя не се приближи няколко крачки към него. Помисли, че иска да й каже нещо за някой от изчезналите и знаеше, че не би искал да вика, дори и да бяха сами в двора. Той си беше сложил каската, светеща, електриковосиня, под която грубото му лице и червената коса изглеждаха още по-странно. Лицето му беше загрижено.
	— Сърейлър — каза той.
	Тя се отдръпна крачка назад, по-близо до сянката.
	— Няма нищо срамно, сержант. Разбирате ли?
	После той потегли.


>	Двадесет

	Деби Паркър лежеше на леглото, подпряна на три възглавници, с малко тесте карти пред нея. Дейва й ги беше дал вчера следобед. Сеансът беше дори още по-вълнуващ от първия път. Тя лежеше на дивана му и отново осъществяваше духовно пътешествие, този път я преведе през това, което той наричаше Петте портала — врати към нейната духовна същност и уникалния й свят. Тя описваше това, което виждаше — красиви картини на градини с вълшебни цветя, кристални пещери, изпъстрени с цветовете на дъгата и пълни с крилати ангели и други същества на светлината. Чувстваше се прекрасно, носеше се върху облак от покой и хармония, гласът на Дейва говореше тихо в ухото й на фона на нещо като леко шумящ водопад, ръката му докосваше веждите й и галеше косите й, далече, далече.


	Беше й казал, че е много по-добре, че енергиите й стават все по-балансирани и отрицателните сили бавно, но сигурно се стапят.
	— Ние не се борим, Деби, не използваме бойни термини. Аз не говоря за преодоляване и унищожаване. Отрицателните сили, които ти причиняваха толкова страдания, отслабват и се топят. В края на краищата те съвсем ще отстъпят и ще изчезнат.
	Беше й казал, че тя е особено закриляна, че където и да отиде, може напълно да разчита, че ангелът, който беше срещнала, ще я закриля.
	— Това е рядка и много особена среща, Деби. Ти си привилегирована. Да бъдеш спасена и подпомогната по този начин от един от многото ангели, които приемат човешка форма, за да ни помагат, е нещо, за което трябва да бъдеш дълбоко и смирено благодарна.
	— О, благодарна съм — беше казала Деби горещо. — Наистина.
	— Сега знаеш, че си закриляна, и в следващите ден-два ще откриеш знак за това. Някъде ще намериш бяло перо и тогава ще трябва да го вземеш и да го пазиш близо до себе си. То ще бъде символ на твоя защитник. А сега дишай дълбоко и бавно. Искам да съсредоточиш вниманието си върху твоя индивидуален цвят, който е синьото. Синьо, но с трептящ златен ореол. Погледни в сърцето и в центъра на твоето синьо, Деби. Ще ти дам няколко думи и фрази. Ти няма да ги забравиш, но ще ти дам и някои карти, за да ти ги подсказват. Чети ги отново и отново. Всяка карта е талисман.
	Картите бяха с различни цветове, на тях бяха отпечатани фразите на Дейва. Той беше подписал всяка една от тях.
C>
	Синьо
	Мирно. Музикално. Духовно изцеляващо. Артистично. Чувствително. Искрено.
	Синьо
	Носи мир, спокойствие, вяра в себе си.
	Синьо
	Вдъхновява за покой, вяра, доверие.
	Синьо
	Е твоят знак за хармония с вселената.
C$
	На другите карти бяха отпечатани диаграми на чакрите и рисунки на нейните лечебни цветя и растения, специалните й дати през годината бяха отбелязани на календара. Чете ги, докато ги запомни наизуст. Сега гледаше картата, в която се казваше кои са благоприятните часове на деня. Първият беше седем и тридесет и пет вечерта, странно време, което Деби трудно можеше да приеме, независимо от фазите на слънцето и луната и линиите в астрологичните чертежи. Вторият обаче прие веднага. Името й беше написано на ръка на различни места и докато разглеждаше картата, чувстваше лична връзка с Дейва чрез сложния му, разлят почерк.
C>
	Изгрев
	Часът между първата утринна светлина и изгрева е твоето най-благоприятно време. Тогава, ДЕБОРА, ти си най-жизнена и в хармония с вселената. В този час, ДЕБОРА, ти си в най-силните си вибрации и надежди. Енергиите ти са фино настроени, аурата ти, която е особено необикновена и красива, ДЕБОРА, е ярко оцветена и пее от жизненост. Това е часът, когато ти трябва да благодариш на създателя на вселената, часът, който е много подходящ да вземаш нови решения, твоят най-съзидателен час. Стани рано, празнувай своите часове при изгрев и спи, когато енергиите ти започнат да гаснат след залеза.
C$
	Имаше и карта с подчертани редове, които трябваше да чете на своето избрано „свещено място“ при изгрев-слънце, заедно с молитвата, която трябваше да изрече.
	Чете, докато се измори, тогава угаси лампата и легна по гръб, наслаждавайки се на факта, че се чувства така коренно различна, откакто срещна Дейва — по-щастлива, по-уверена, оптимистична за бъдещето си. Кожата й също беше започнала да се изчиства, а чернотата, която чувстваше всяка сутрин в продължение на толкова месеци, приличаше вече по-скоро на воал, през който можеше да вижда по-ясно, отколкото на гъста мъгла.
	Знаеше, че ако продължава все така, ще бъде достатъчно добре, за да започне да си търси работа, първо на непълен работен ден, а това щеше да я отведе в нов кръг приятели. Беше си записала имената на няколко групи, които се събираха в Старли и се занимаваха с екология, астрология и лечение, терапия по методите на движението „Нова епоха“. Знаеше, че не след дълго ще се чувства достатъчно добре, за да се включи в една или две от тях. Но тя щеше да следва съвета на Дейва. Ако по-голяма част от социалната й помощ отиваше за срещи с него и за записи и книги, които купуваше също от него, тези пари щяха да бъдат похарчени в името на добра цел, щяха да бъдат инвестирани в бъдещото й здраве и щастие.
	Чувстваше как се отпуска, как дишането й става бавно и дълбоко, а след това започна да се съсредоточава върху синьото с трептящ златен ореол и тъмновиолетов център, което извика във въображението си.
	Лечебната му сила се разля в съзнанието и вените й.
	Тя заспа.


	Малко по-рано Санди случайно беше съборила чантата на Деби от кухненската маса и, бързайки да се извини и да вдигне разпилените вещи, бе намерила картичката за втората й среща с Дейва.
	— О, Дебс.
	— Благодаря, ще се оправя — каза твърдо Деби, като почти избута приятелката си, страхувайки се, че може да намери и другите карти и да й се присмее.
	— Виж, това не е моя работа, но…
	— Точно така.
	— Добре, но… някои отричат това, знаеш.
	— Не вземам нищо, вече не слагам никакъв мехлем, ако за това се тревожиш.
	— Но ще трябва пак да плащаш, нали?
	Деби прибра последните неща в чантата си и рязко затвори ципа. Упоритото й изражение казваше всичко, което думите не бяха казали. Санди седна до масата и я погледна.
	— Тревожа се за теб, Дебс, загрижена съм, безпокоя се, за бога.
	— Няма нужда. Добре съм.
	— Не, не си.
	Деби се поколеба. Гласът на Санди беше пълен с искрена тревога. Тя се безпокоеше, беше й приятелка. Деби седна срещу нея.
	— Не виждаш ли колко по-добре съм?
	— Това е от хапчетата на доктор Диърбон, нали? Хайде.
	— Нямам предвид само кожата си. Предполагам, че си права, но аз имам предвид самата себе си. Виждала съм се с него само два пъти, а той промени всичко. Санди, той промени начина ми на мислене и чувствата ми, начина, по който се отнасям към себе си. Вече не съм нещастна, иска ми се да ставам сутрин, скоро ще си потърся почасова работа. Научавам толкова много неща. Няма за какво да се тревожиш, наистина.
	Санди въздъхна. Все още беше намръщена.
	— Но струва толкова много. Чудя се, не можеш ли да получаваш съвети и в здравния център.
	— Това не са съвети.
	— Какво е тогава?
	В главата на Деби се въртяха думите на Дейва, думите от картите, думи, които бяха нови за нея и означаваха неща, които бе невъзможно да бъдат преведени на ясно мислещата, точно говореща и целеустремена Санди. Хармония… аура… вибрации… енергия… покой… закрила… ангел…
	Не смееше да изрече някои от тях на глас от страх да не прозвучи глупаво, да не й се присмиват, да не остане неразбрана. Думите бяха станали свещени като думи от Библията или като молитви в църква; не бяха думи, които можеха да си разменят над нащърбената кухненска маса.
	— Уверявам те, че съм добре. Знам какво правя. Ако не се чувствах здрава и ако това не ме караше да се чувствам добре, нямаше да отида пак. Но ти благодаря, все пак. Наистина. Благодаря ти.
	Стана и прегърна силно Санди, като се надяваше всичко между тях да е наред и тя да не се държи вече така с нея. Защото наистина нямаше нужда. Тя знаеше какво прави. Нещата бяха наред. Наистина.


	Часовникът й избръмча тихо в шест на следващата сутрин. Страхуваше се да не събуди Санди. През прозореца на кухнята видя само тъмнина, но не валеше и когато отвори задната врата, почувства лекия полъх на мекия въздух. Беше изпила чаша портокалов сок, за да не включва чайника, който свиреше пронизително, когато водата заври. Изяде едно соево кисело мляко и сложи две бисквити в джоба на вълненото си яке. Тихо изключи лампата и още по-тихо затвори задната врата. На улицата спря за миг и погледна назад. Апартаментът беше тъмен. За момент си помисли с нежност за Санди, спяща кротко в красивата си жълто-бяла спалня с пухкав килим до леглото и две холандски кукли с карирани жълто-бели шапки и престилки, седнали на малък рафт с увиснали надолу дървени крака. Видя гримовете на Санди, подредени на масичката с жълто-бял волан около плота, списанията й, подредени по дати между жълтите дървени подпори на рафтовете, снимките на стената, всяка с отделна овална рамка — Санди и сестра й като бебета, като малки деца, като ангели в пиеса, на понита, по бански на слънчев бряг, родителите на Санди, различните котки и кучета на Санди. Всяка събота сутрин Санди чистеше, бършеше, миеше и лъскаше стаята си и подреждаше всичко точно както беше преди по мебелите и рафтовете. Един ден ще създаде фантастичен семеен дом, за който лично ще ушие всяка завеса и волан, ще боядиса всяка стена, ще украси с шарки всеки ръб, вземайки идеи от списанията си. Изведнъж Деби почувства паника. Това ще стане, разбира се, че ще стане, рано или късно Санди ще я напусне заради новия си дом, след като е срещнала Ендрю или Марк, Стийв или Фил, и тогава Деби ще остане сама. Нямаше представа как ще се справи.
	Улиците бяха празни. Отдалече, от главния път, се чуваше шум от движението — от време на време някой камион, първият автобус — но тя не видя никой, който да върви пеша или да кара колело. Две от специалните карти на Дейва бяха в джоба на якето й, носеше и фенерче с размер и форма на кредитна карта, което светеше изненадващо силно. Беше го видяла в магазин за подаръци в Старли, когато купуваше ароматни свещи, за които Дейва й беше казал, че ще пречистят стаята й и ще й помогнат да съсредоточи мислите си.
	Нямаше нужда от фенерчето по улиците и кръстовищата към пътеката, но щом стъпи на Хълма, тя го включи, решена да не се остави някой заек или скитащо куче да я изплаши до смърт като миналия път.
	Но нищо тази сутрин не беше като миналия път. Въздухът ухаеше леко и свежо, усещането на земята под краката й я успокояваше и тя леко се заизкачва нагоре по пътеката. Когато лъчът на фенера й освети камъните Уерн, тя тръгна щастлива към тях и щом стигна до първия, протегна ръка и докосна студената му влажна повърхност, грапавините и неравностите. Древните камъни бяха тук от цяла вечност, никой не знаеше откога и защо, но Деби си представи как са били тук още в началото на света. Почувства как тежестта им притиска земята и как вековната сила преминава в нея през тях. Как е могла да се страхува тогава, когато е била в магическия кръг на камъните Уерн? Тя се обърна и погледна нагоре към небето. На хоризонта имаше тънка линия светлина. Изведнъж почувства вълнение. Представи си какво ли е на хълма в Старли или Стоунхендж при изгрева на лятното слънцестоене. Е, ще разбере това през юни, когато ще бъде там с другите, ще танцува и ще празнува раждането на светлината. Някъде отдолу се чу леко изсвирване. Хората, които разхождаха кучетата си, също идваха рано, но беше още тъмно, за да различи някакви фигури.
	Изкачваше се покрай храстите и шубраците, където толкова се беше изплашила преди, този път насочи лъча на фенера си право към тях, но не видя нищо, освен невинни криви корени и клони, шипки, къпини и заешки дупки. Напред и нагоре. Вече се беше задъхала. Дейва й беше казал, че трябва да се научи да чувства кога тялото й е добре, теглото й да е в хармония с височината, емоциите и духа й, да се научи да чувства всичко, свързано с нея самата. Откакто премина на естествена храна, беше свалила няколко килограма, макар че все още не можеше да се откаже от шоколада и бисквитите. Щом ги усети в джоба си, тя взе едната, свали обвивката и отхапа голяма хапка. Доктор Диърбон й беше казала, че не знае дали шоколадът вреди на кожата, но беше предложила на Деби да се опита да намали постепенно количеството му. Тя го беше намалила. Е, малко.
	Сега вече светлината чувствително се усилваше. Беше стигнала почти до върха на Хълма, където голям кръг вековни дъбове стояха като граница на целия Лафертън. Голите клони леко се поклащаха, издавайки слаб звук, лек ветрец разроши косата й. Имаше каменна пейка, просто една каменна плоча, поставена върху две други, и тя седна и се обърна на изток към светлеещото небе, което вече беше обагрено в розово в тънката линия, където се сливаше с тъмната земя. С трепет осъзна, че това е нейното специално време, когато е в най-силна хармония със силите, с вселената, с естествения свят, с хармонията на сферите… неща, които не разбираше напълно, но беше сигурна, че ще почувства. Винаги по това време ще открива своята сила и утеха, ще зарежда енергиите си и ще планира бъдещето си, ще застава в насочващата светлина. Сякаш чуваше гласа на Дейва, сякаш лежеше на дивана, а той говореше тихо на ухото й като поток, който никога не спира, не променя ритъма си.
	Светлината запълни небето, пълзейки към тъмнината, поглъщайки я. Тогава венецът на слънцето и розовият блясък започнаха постепенно да се издигат над ръба на света. Деби притаи дъх. Някъде от дърветата пред нея запя птица, но тя нямаше понятие каква е. Знаеше, че по-късно, през пролетта, ще има цял птичи хор и хората ще идват тук, за да го слушат. Не беше сигурна дали ще й хареса. Искаше това място в своето време само за себе си.
	Някъде далеч надолу по склона се чу изсвирване. Вече ясно различаваше катедралата, каменната кула, докосната от изгряващото слънце. Беше необикновено. Светът се прераждаше пред очите й, като че е бил мъртъв и отново се връщаше към живот, или като картина, която невидима ръка рисуваше пред нея.
	Извади картите и ги прочете, после прочете заклинанията на глас, макар и тихо, чувстваше се малко глупаво.
	— Моето време — каза тя радостно. — Това е моето време.
	Санди сигурно сега става и се отправя бавно към банята с колосаната си, лимоненожълта нощница, за да включи чайника и да вземе душ. Започваше един обикновен ден. За обикновените хора, помисли си изведнъж Деби, защото внезапно почувства, че тя не е обикновена, не е като другите, всички онези хора с малките им къщи и апартаменти, коли и бунгала, там долу в Лафертън. Тя е различна, избрана за специално познание, надарена със специално, привилегировано прозрение. Тя не беше предишната дебела и нещастна Деби Паркър с лоша кожа, беше избрана от Дейва, той беше положил ръката си на нея и тя се бе променила.
	Искаше й се да запее.
	Беше гладна и й се ходеше до тоалетната. Слънцето беше изгряло, нейното специално време беше свършило. Пусна фенера в джоба на якето си и радостно тръгна надолу.
	В подножието на Хълма, когато свърна по пътеката, видя белия ван, спрял под особен ъгъл. Сърцето й трепна. Беше сигурна, сигурна беше, че това е ванът на човека, който я беше спасил, който я беше придружил и после изчезнал, не човек, а ангел. Тя се спря.
	Някой като че беше полулегнал на предната седалка, почти висеше от отворената врата на вана. Изобщо не помръдваше.
	Човекът или се беше навел да оправи нещо долу, при педалите, ако ванът се беше повредил, или беше ранен или болен.
	Тя се приближи и се промъкна между отворената врата на вана и храстите, като се чудеше дали да изтича за помощ, или ще може сама да му окаже първа помощ. Изобщо не се поколеба дали да му помогне, така както й беше помогнал той. Той беше дошъл да я спаси, а сега тя трябваше да направи това.
	Клоните на плета паднаха обратно и тя застана до краката на мъжа. Но в този миг той помръдна и се дръпна назад бързо с едно силно движение. Значи само ванът бе повреден, на него нищо му нямаше. Тя се успокои, беше се страхувала как ще го завари — в кръв, мъртъв или със сърдечен удар.
	Мъжът се изправи и я погледна усмихнат. Той беше.
	— Здрасти, Деби — каза мъжът.


	Тя не можа да направи нищо от изненада и объркване. За момент остана така, слисана, искаше да каже нещо, в следващия обаче той я хвана бързо и здраво през врата, изви го назад и я събори на земята с едно сигурно движение. В първия момент Деби беше изумена, във втория почувства мъчителна болка, а после небето се превърна в черна вихрушка, пълна с горящи звезди, тялото й отново и отново се издигаше и падаше. Болката беше единственото, което чувстваше, пропадаше в тъмнина. Това, което не почувства, което нямаше възможност да почувства, преди всичко това да се случи, беше страхът.
	След три минути тялото й замръзваше в хладилния контейнер във вана, който се отдалечи с равномерна скорост по пътеката, а после по главния път.


	Бизнес паркът на Хуипъл Драйв в покрайнините на Лафертън беше построен преди година и включваше добре проектирани и обособени постройки от най-различен вид, включително и напълно обзаведени офиси в двуетажни корпуси заедно с малки складове и отделни заключващи се гаражи. Целият комплекс беше с хубаво разположение, с наклонени поляни и новозасадени дървета.
	Белият ван се спусна по все още пустия локален път и зави вдясно към далечния край, където комплексът от обособени постройки стигаше външната ограда до празните площи към главната железопътна линия. Последната постройка беше най-голяма, с вход отстрани. Отпред имаше малък офис, а отзад — голямо пространство, в което ванът паркира на заден. Вратите му се отвориха, после се отвориха и вратите на сградата и разкриха стоманените плъзгачи, по които се плъзна хладилната камера с тялото на Деби Паркър. След това вратите бяха затворени и двойно заключени, а ванът бе вкаран в гаража.
	Оттам вътрешна врата водеше в отделението.
	В офиса, на чиято врата беше отбелязано „Европейска агенция «Флечър»“, той включи флуоресцентното осветление, а после кафеварката.
	Докато кафето завираше, той свали якето и обувките си, отвори едно метално шкафче и извади комплект зелени престилки и чифт гумени ботуши. Кремавите щори бяха постоянно спуснати, скривайки офиса и намиращите се в него от минаващите по пътеката навън, макар че там рядко се мяркаше някой.
	Той седеше спокойно на бюрото, отпивайки от горещата арабика. Беше седем и десет. Имаше един час, в който можеше да свърши някои предварителни неща, преди да напусне сградата, нямаше търпение да започне. Това отчасти беше причината да премине през ритуала с приготвянето на прясно кафе — да се отърси от първото вълнение, както и да се успокои след няколкото опасни минути на Хълма. Тук се чувстваше в безопасност, тук беше на своя собствена територия, тук той беше главният. Там нещо би могло и да се обърка за част от секундата. Досега не се беше обърквало, макар че младият планински колоездач беше труден — силен и подвижен. Накара го да се поизпоти.
	Дебелото момиче беше лесно, доверчиво и дружелюбно, хвана я напълно неподготвена. Добре го беше планирал този път, нищо не остави на случайността и всичко стана като насън. Гордееше се със себе си. Никога не беше толкова безразсъдно смел, че да си мисли, че ще е лесно и не може да сгреши. Гордостта може да бъде последвана от фатален провал. Не би позволил това да се случи.
	Защото още не беше свършил, в никакъв случай.
	Той отключи страничното чекмедже на металното бюро и извади една папка. В нея имаше напечатан лист. Прочете го с удоволствие.
C>
	Млад мъж, 18–30
	Зрял мъж, 40–70
	Възрастен мъж, 70 и повече
	Млада жена, 18–30
	Жена на средна възраст, 40–60
	Възрастна жена, 65 и повече
C$
	Не беше добавил „куче“. Кучето не беше част от плана, кучето беше моментен импулс, защото като го видя, в него беше кипнала омраза при спомена за нейното куче, омразното куче. То изглеждаше съвсем същото, същата порода, цвят и големина, всичко. Би могло да е клонинг на онова куче. Беше го грабнал, преди да си даде сметка какво прави.
	Кучето беше ликвидирано.
	До две от точките имаше червени отметки. Сега той взе същия червен молив и постави отметка до „Млада жена, 18-30“. Спомни си усещането от допира с меката й шия, когато притискаше ръката си около нея и я дърпаше назад. Беше издала слаб звук, само дълбоко, задавено клокочене.
	Допря върха на молива до хартията и оформи дебел червен знак, по-къс надолу и удължен към горния ред.
	Три отметки. Шест точки.
	Чудеше се дали шестте ще свършат работа. Но нямаше нужда да бърза, а освен това търсенето на точния обект можеше да отнеме месеци. Не вярваше, че отново ще има такъв късмет и ще бъде толкова бърз, а подборът и планирането бяха така важни, че не биваше да допуска никаква грешка.
	Малкият часовник на бюрото показваше седем и двадесет. Върна листа обратно в папката и заключи чекмеджето, после мина през стаята и вътрешната врата към склада. Запали високите лампи и изведнъж мястото се освети точно както в залите за аутопсия. В единия ъгъл имаше метална мивка, а в гумения под — канал, който отиваше в централната канализация. Отсрещната стена, която беше покрита с врати на големи шкафове, блестеше в зеленикавосиво. До нея беше подпряна метална маса. Той я докара в средата под главното осветление и над канала, след това я отвори. Металната количка с гумени колела беше оборудвана с плъзгащо се чекмедже, закрепено от едната страна с болтове и куки. То се отвори. В него имаше инструменти, подредени като на изложба, така че да доставят удоволствие за очите с реда и симетрията си.
	Той ги прегледа.
	Остана доволен. Отиде до правоъгълния сандък, който стоеше на металните жлебове, и го издърпа така, че да стигне нивото на масата.
	Тялото на Деби Паркър вече беше студено на допир. Острите хирургически ножици разрязаха вълненото яке, панталона, блузата и бельото. Всичко това беше пуснато в черна торба за боклук, за да бъде изхвърлено по-късно. Часовникът, ключовете от дома й и малкият фенер с форма на кредитна карта отидоха в отделна кутия. В един от джобовете й имаше три карти. Секунда-две той гледа написаното, но не прояви интерес към брътвежите в стил „Нова епоха“ и пусна и тях в коша с дрехите.
	После застана до металната маса, загледан в отпуснатото голо тяло на момичето с нашарени от акнето лице и рамене. Не чувстваше нищо. Така и трябваше. При аутопсията патологът не изпитва нищо — нито скръб, нито съчувствие, само любопитство и интелектуален и професионален интерес. Първите чувства на удоволствие, които съпътстваха лова и умъртвяването, бяха отминали. Останалото следваше, а то беше различно, по` клинично и хладнокръвно и много по-бавно. Другото беше прикриване, бързина и уплаха. Кръвното му налягане се повишаваше, потеше се, сърцето му биеше силно. Поемаше ужасен риск. Сега беше сигурен, че няма никакъв риск, защото всичко беше планирано много внимателно и дълго, а и случаят му помогна.
	Обиколи масата бавно, гледайки тялото, и, отдалечавайки се, започна да диктува, както правеха патолозите, отбелязвайки всичко, свързано с тялото на масата, стриктно, спокойно и професионално, с глас, какъвто беше чувал, на който се беше възхищавал и бе имитирал отново и отново. Сега беше горд със своите познания, сигурен, че може да се справи с всички тях, най-добрите в света, и може да докаже на копелетата, че са сгрешили за него. Те имаха власт да го провалят, да го обявят за недостоен да влезе в техните редици, но сега той си отмъщаваше.
	Когато беше готов, взе скалпела. Имаше твърде малко време сега, но не можеше да чака до довечера, когато можеше да остане колкото иска тук, в центъра на всичко, като вещо разчленява „Млада жена, 18-30“. От момента, в който я хвана през врата, Деби Паркър беше престанала да съществува като човешко същество със своя индивидуалност, име и живот. Ето защо щеше да работи върху нея безучастно. Всички те работеха така. Такава им беше работата. Тя беше образец, мостра от своя пол и възраст, нищо повече.
	Наведе се напред и направи първия прецизен разрез.


>	Двадесет и едно

	Кет Диърбон беше постигнала целта си да поддържа една стая във фермата извън достъпа на деца и кучета. Наричаха я на шега „интелигентната дневна“. В нея имаше два еднакви дивана и дълбоки кресла, тапицирани с кремава кожа, които сега бяха събрани. Бяха привършили с вечерята и взеха чашите с вино със себе си. Кафеникът и каната с чай бяха сложени на ниската масичка. Кет рядко можеше да проведе среща вкъщи, но сега беше ваканция и Мириъл Сърейлър беше взела Сам и Хана на екскурзия в Лондон, която включваше Окото, планетариума и посещение в „Хард рок кафе“. Кет успя да приготви прилична храна, да придаде на къщата и на себе си представителен вид и да подготви някои бележки, които сега лежаха отпечатани пред нея.
	Другите, които се бяха настанили удобно с виното и кафето си, бяха Крис, остеопатът Ник Хейдън, иглотерапевтът Ейдън Шарп и Джералд Тейт, старши партньорът в тяхната практика, работещ в другия край на Лафертън, когото и двамата Диърбон много обичаха и уважаваха като човек и като лекар. Той беше представител на старото поколение, но възгледите му бяха съвременни, а познанията му — широки.
	По време на вечерята разговорът се въртеше около общи медицински теми. Сега обаче се бяха съсредоточили върху нещо по-конкретно.
	Кет остави чашата си.
	— Моя беше идеята за тази неофициална среща, но разбира се, аз не съм председател. Всички сме на едно ниво и всеки трябва да казва точно това, което мисли.
	— Така. През последните месеци Крис и аз сме извънредно обезпокоени от — не знам какъв термин да избера — алтернативни лечители или терапевти, които работят в нашия район. Бих предпочела да използвам думите „шарлатани“ и „мошеници“ за много от тях и смея да твърдя, че и вие бихте ги нарекли така. Знаете, че доста такива хора никнат като гъби около хълма на Старли заради историята му и съмнителната му репутация на древно място на — е, поемете дъх — вещици, култ на друидите, лечения, магически линии… Всякакви пътници от движението „Нова епоха“ се появяват там през пролетта, има много специални магазини и кафенета. Не са нищо особено, обикновено са безвредни. Пуши се малко трева — макар че, колкото и да е странно, брат ми, който работи в полицията, ми е казвал, че там има по-малко проблеми с наркотиците, отколкото в Лафертън и особено в Бевхам. Не наркотиците са проблемът. Това, което привлече вниманието ни и стана причина за сериозно безпокойство, са лечителите мошеници. В най-добрия случай те вземат много пари от лековерни хора, които трудно могат да си го позволят, но дори това може би не е най-тревожното. Някои от тези така наречени терапевти обаче не са „безвредни“. Работата е там, че, както знаете, нито Крис, нито аз, нито повечето от лекарите в Лафертън сме против добре обучените и правилно практикуващи алтернативни терапевти, които работят в доказани области. Ето защо искаме да ви попитаме, Ейдън и Ник… Изпращала съм пациенти при Ник, който много помага при болки в гърба. Изпращала съм и при Ейдън, защото знам, че има някои състояния, които се повлияват добре от акупунктурата. Но и двамата знаете какво правите и следвате първия принцип на съвестните лекари: не вреди.
	Ейдън Шарп се изкашля.
	— Благодаря, Кет… Съжалявам, че трябва да те прекъсна, но искам да ти кажа, че съм ти благодарен за това, сигурен съм, че Ник също. Ние имаме подходящото образование и квалификация, както ти правилно отбеляза, но се страхувам, че все още се натъкваме на враждебен скептицизъм относно това, което правим.
	Той имаше особено прецизен и официален стил на говорене. Сигурно и в работата си подхождаше с подобна точност, помисли си Кет. Тя беше говорила с Ейдън Шарп за традиционната китайска акупунктура и беше забелязала как се съчетават сложната научна система на разграфяване на човешкото тяло и възможните заболявания с необходимостта от интуитивен, почти артистичен нюх при поставянето на диагноза. Тя не се преструваше, че разбира или приема теорията — тя противоречеше на много от нещата, които беше учила — но изпитваше уважение към нейната дълга и благородна история и доказаната й ефикасност.
	Ник Хейдън се беше разположил на един от диваните. Той бе едър, широкоплещест ръгбист с огромни ръце, терапевт, който можеше да работи върху телата на хората със сила и енергия, когато беше необходимо. Неговият начин на работа беше коренно противоположен на този на Шарп, когото, както Кейт беше забелязала, той определено не харесваше. Те бяха на противоположните краища на спектъра, както като хора, така и като терапевти. Ник носеше чист, но измачкан суичър с щампован надпис „Гинес ти подхожда“ над торбести кадифени джинси. Ейдън Шарп бе облечен в добре ушит костюм и папийонка с индийска шарка. Косата на Ник беше къдрава и имаше нужда от подстригване, а на Ейдън — грижливо сресана. Ник беше чист, но имаше нужда от бръснене, Ейдън имаше козя брадичка. Кет харесваше и уважаваше и двамата. Добре беше, че се допълваха един друг.
	— Защо този въпрос се повдига сега? Старли е свърталище на хипита и последователи на движението „Нова епоха“ от години — каза Ник. — Те не конкурират моята работа — графикът ми е винаги запълнен.
	Ейдън Шарп кимна, съгласявайки се с него.
	— Две са нещата. Първо, наскоро имах спешно повикване за момиче, което беше ходило при някакъв лечител там за акнето си. Взела билкови капсули от този човек, а също и някакъв смърдящ мехлем. Беше получила сериозна алергична реакция към някое от тези неща и нейната съквартирантка ми се обади. Оправи се, но аз дадох лекарствата за анализ. Таблетките бяха боклук — основно сушен магданоз — но мехлемът съдържаше няколко неща, които не бих позволила дори да припарят до нечия кожа.
	— Кой, за бога, й е дал тези неща? — Джералд Тейт изглеждаше ядосан. — Това е причината Европейският съюз да приеме нови правила за предписване на лекарствата без рецепта — всякакви печалбари и мошеници търгуват с опасни субстанции.
	— Но правилата на Европейския съюз изхвърлят бебето заедно с водата — намеси се Ейдън, — защото когато влязат в сила, хората няма да могат да си купуват много важни добавки.
	— По-добре това, отколкото да си навредят.
	— Бедата е там, че хора като този терапевт в Старли никога няма да спазват правилата.
	— Кой всъщност е този човек? Познаваме ли го?
	— Нарича себе си Дейва.
	— Дейва чий? — попита Ник.
	— О, той не признава такива баналности като фамилните имена. Просто Дейва.
	Ник подигравателно изсумтя.
	— Има нещо по-лошо. — Кет погледна към бележките. — Един медиум-хирург е започнал да практикува тук.
	Джералд Тейт се обърна към останалите.
	— Това е нещо ново за мен. Какво, за бога, е това „медиум-хирург“?
	— Може ли аз да отговоря? — Ейдън вдигна ръката си, за да оправи папийонката, която изобщо не се беше изкривила. Знам какво ме дразни в папийонките, помисли Кет. Не това, че са префърцунени, а защото ми напомнят за някои пригладени гинеколози.
	— Знам нещо за медиумната хирургия. Макар че, да си призная, нямах представа, че сме удостоени с местен терапевт, и трябва да се съглася, че тази мисъл ме ужасява. Това е една изумителна чужда практика и, разбира се, е форма на мошеничество, което се върши доста умно, но всеки, който се занимава с магии или знае нещо за викане на духове, може да ви каже как става този номер. Те живеят на гърба на бедните и лековерните хора и се занимават с безнадеждните случаи. Но, разбира се, трябва да има и успешни случаи, иначе бързо ще загубят клиентите си, затова имат съучастници.
	— Като най-добрите факири — каза Крис. — Момичето, което помага при разрязването надве, подставеното лице в публиката, което доброволно предлага да му вържат очите, преди да извади картата.
	— Точно така. Съучастниците се представят за пациенти със заболявания, които варират от счупен крак до тумор в дебелото черво. Носят фалшиви бележки, писма от мними консултанти и така нататък и, разбира се, са излекувани, и обявяват, че с тях е извършено чудо, и ето че опашката се е оформила.
	— Боже мой, няма ли граници за това, което хората правят, за да измъкнат парите на другите? — каза Джералд. — На нищо ли не сме научили британското общество за няколко века успешна ортодоксална медицина?
	— Ще се учудите — каза Ейдън — колко много от хората, които идват при мен, е трябвало да отидат направо при своя личен лекар — където аз ги изпращам, бързам да добавя. Но ако бях безскрупулен, можех да нанеса големи вреди и да направя състояние. Хората искат да вярват. Искат да вярват, че иглотерапевтът може да излекува вродена слепота или изкривени крака и дори да обърне процеса на стареене. Не мислете, че лекувам и половината от тези, които идват при мен. Сигурно същото става и при Ник.
	— Не толкова — каза Ник Хейдън. — Остеопатите на практика са смятани за ортодоксални терапевти. Гледат на нас както на психотерапевтите. Но при мен идват много хора със счупени глезени, дори със счупени вратове, които смятат, че аз ще ги оправя по-добре, отколкото в спешното отделение.
	— Бих искал да чуя повече за тази психична хирургия — прекъсна го Джералд Тейт.
	Кет слушаше лекцията върху тази практика, която им изнесе Ейдън Шарп. „Хирургът“, макар че работи чрез ловкост на ръката, всъщност докосва телата на клиентите си, чертае по плътта им с нокътя на палеца си или с притъпена пръчка, която държи, за да маркира и да одраска, но без да нарани, след което се преструва, че отстранява различни тъкани от тялото.
	— И ти, Кет, искаш да кажеш, че това става на десет мили оттук!? Мили боже! Нещо трябва да се направи.
	— Точно затова исках да се срещнем. Работата е там, Джералд, че трябва по някакъв начин да покажем, че ние, ортодоксалните медици, одобряваме истинските алтернативни терапевти, като Ейдън и Ник, и тогава може би хората ще разберат защо не одобряваме другите?
	— Не може ли полицията да направи нещо? Защо не попиташ брат си?
	— Всъщност това се опитвах да направя през последната седмица, но полицията на Лафертън е затънала до шия в някаква акция, свързана с наркотици, и не успях да разговарям с него, но смятам да му кажа.
	— Добре.
	— Между другото, мисля, че е много добре, че се срещнахме, и искам да ти благодаря — каза Ейдън по своя прецизен начин — за твоето гостоприемство, разбира се, но също и за жеста на доверие към Ник и към мен… Високо оценявам това.
	— Аз също — каза Ник, намигайки на Кет, когато Ейдън се обърна.
	Ейдън подаде чашата си да му долеят кафе.
	— Това е сигнал за тревога за всички, ако мога така да се изразя.
	— Вижте. — Ник разкръстоса дългите си крака. — Всички сме съгласни, че наоколо бродят някои мошеници и един-двама от тях може би са опасни, но се чудя дали изобщо имаме някаква власт да се опитаме да ги изгоним от града. Трябва да сме много внимателни. Мисля, че е необходимо да сме напълно наясно с юридическата страна, преди да предприемем нещо.
	— Съгласен съм — каза твърдо Крис Диърбон. — Аз съм доста по-голям противник на всякакви алтернативни терапии от всички тук. Не можем да се правим на Господ, колкото и да ни харесва това.
	В продължение на няколко минути спориха по този въпрос. Кет беше разстроена. Идеята й да се постигне веднага консенсус и след това да се състави план за борба, не се осъществи. Но Ейдън пое инициативата.
	— Така доникъде няма да стигнем — каза той. — Мисля, че трябва сериозно да решим какво искаме да постигнем, да се съсредоточим върху това, което е най-неотложно, и да оставим другото настрана. Първо, Кет, доколкото разбрах, една от идеите ти е да сформираме нещо като група или съюз и може би други загрижени лични лекари и квалифицирани алтернативни терапевти ще се присъединят, така че вие, докторите, да знаете при кого от нас да изпратите и при кого да не изпратите свои пациенти за консултация, ако ви попитат.
	— В общи линии, да, това е.
	— Но на второ място, искате да отстраните тези, които могат да бъдат активно опасни. Има много шарлатани, но винаги ще има и хора, които им се доверяват, и аз наистина смятам, че това зависи от тях — астрологията е шарлатанство, лечението с кристали е шарлатанство.
	— Свещите в ушите на децата.
	— Иридологията*.
	[* Ирисова диагностика. — Бел.ред.]
	— Рефлексологията*.
	[* Точков масаж на краката и ръцете. — Бел.ред.]
	— Не, това е сериозно — вметна Ник Хейдън.
	Кет вдигна ръка.
	— Продължавай, моля те, Ейдън.
	— Благодаря ти. Това, което наистина ни тревожи — и смятам, че съм прав — е терапевт, който раздава лекарства, и терапевт, който може да нанесе физическа вреда, като вашия медиум-хирург.
	— Бих искала да добавя, че могат да са много опасни тези, които заради невежество пропускат някакъв наистина сериозен проблем у пациента. Те вредят с бездействието си.
	— Трябва ли да си разпределим работата? Кет, ти ще попиташ брат си за полицейската част на проблема.
	— Добре. Можем да започнем да водим бележки за всички алтернативни терапевти, които срещнем.
	— Може да установим система от цветове? Червено за „опасни“, синьо за „добри“, зелено за „горещо препоръчвани“ — предложи Ник. — Моля аз да бъда зелен.
	— Важни са червените — каза Ейдън Шарп.


>	Записът

	Разбира се, че не ти казах. Как бих могъл да ти кажа? Това е първият път, когато го чуваш. Успях да го скрия от теб през всички тези години и съм много горд с това, защото ако беше разбрала нещо, трябваше да изчезна на другия край на земята, защото макар че нямах вина, ти щеше да ме обвиниш, както винаги ме обвиняваше за всичко.
	Работех невероятно упорито, по цели нощи учех неща, които бяха трудни за мен, зубрех химически формули, фармакология, тропически болести — всичко, което ми беше безинтересно, но трябваше да знам. Това бяха средствата за постигане на целта и само мисълта за края ми помагаше да се справя. Не излизах, изобщо не общувах и след време вече никой не си правеше труда да ме кани дори на бързо питие в бара в края на деня. Скоро разбраха, че винаги отказвам. Бях саможив зубрач, те не можеха да ме разберат и не се опитваха. Би ми харесало да имам няколко приятели, хора с които да разговарям задълбочено, но мразех шумните сбирки в бара на медицинското училище, грубия хумор, неприличните приказки и особено професионалните шеги. Така че, когато не учех или не бях на аутопсия, ходех да тичам. Станах изключително здрав и харесвах усещането за сила и бързина, когато дишах тежко, пресичайки пусти места или спускайки се към безкрайните равни брегове. Тичах. Ще ми се да бях продължил. Все още съм доста силен и правя половинчасовите си упражнения сутрин и вечер, но след като си счупих крака, изобщо не можех вече да тичам толкова бързо и затова спрях. Обичам или да правя всичко добре, или изобщо да не го правя.
	Работех. Често изглеждаше сякаш не правех нищо друго — работех и тичах, тичах и работех. Но аз бях съсредоточен в целта си.
	Само да не бях толкова нетърпелив и да не се опитвах да стигна до края! Само да не бях направил единствената си грешка и да не ме бяха хванали!
	Бях истински шокиран, когато скоро разбрах, че студентите по медицина в много университети вече не правят дисекции на трупове, както и учениците учат биология в горния курс, без да правят дисекции на жаби и риби, както правехме ние. Компютърни програми, виртуална реалност, скици и диаграми и пластмасови модели са заместили дисекцията и много от студентите по медицина за пръв път режат плът със скалпел по време на операция.
	Ние учехме занаята си както трябва. Но телата, на които правехме дисекция в първите години, малко приличаха на истински човешки същества, дори на скоро умрели. Те бяха сбръчкани и стари, консервирани и нереални и макар че изпълняваха предназначението си и ги намирах доста интересни, аз исках повече и когато за пръв път влязох в залата по патология, разбрах, че съм го открил. Екипите се шегуваха с мен, но аз знаех, че старшият персонал одобрява амбицията и сериозността ми. Тайно ми намекваха, че съм един от тях, бъдещ колега. При тях не идваха толкова много хора, че да ме приемат с безразличие. Студентите по медицина, които желаеха да станат патолози, бяха малко, дори в онези дни на черно-белия телевизионен театър.
	Залата по патология стана мой втори дом. Към края наблюдавах аутопсии всеки ден, понякога по няколко на ден.
	След време, разбира се, гледането вече не ме задоволяваше, не ми беше достатъчно. Исках да започна да работя, но съзнанието, че трябва да чакам още няколко години, докато завърша и премина през другите специалности, дълбоко ме разстройваше. Живях така около година. Тогава, една вечер аз вдигнах очи от „Вродени очни болести“ и вече знаех какво ще направя. Беше толкова очевидно, че не разбирах как не съм се сетил по-рано. За минути преминах от идеята към съставянето на плана. Седях над учебника, забравил за очните болести, и мислех, а вълнението, което се надигаше в мен, ми беше непознато досега.


>	Двадесет и две

	Санди излезе от банята и отиде в спалнята си, увита в хавлията, в момента, в който по радиото прозвуча сигналът за новините в единадесет. Докато ги слушаше, почувства тревога. Деби не й беше казала, че ще излиза, не беше оставила бележка. Тя не правеше така. Но ходеше на срещи в една от групите в Старли — странни групи, мислеше си тайно Санди, но не й казваше нищо, защото се радваше, че Деби вече е жизнена и започва да се среща с хора. Срещите обикновено не продължаваха до късно — до тази вечер. Деби се прибираше преди десет, пиеше от своя миризлив билков чай и разказваше на Санди за вярванията на „Новата епоха“ — чакрите, аурите и какво ли не. Тя я слушаше и задаваше въпроси. Трябваше да признае, че Деби изглежда по-добре, много по-добре — кожата й се изчистваше, макар че това може да беше от антибиотиците на доктор Диърбон, очите й бяха ясни, а косата й, която беше подстригала и оформила хубаво, вече не беше увиснала и мазна, а и определено беше свалила килограми. Не можеше да отрече нещо, което явно се отразяваше добре на приятелката й.
	Санди взе комплекта си за маникюр и лаковете и ги занесе в дневната, където изгледа стар епизод на „Приятели“, докато сваляше от ноктите си „божуреночервеното“ и го сменяше с „ледена захар“. Приятелите бяха особено смешни и тя се забавляваше. Деби ще прави същото, помисли си тя, когато всичко това свърши. Беше дванадесет и пет. Санди започна да броди из апартамента, включи чайника, наля си чаша чай, който остави да изстине, пусна радиото и отново го спря. Дори веднъж излезе на улицата. Беше пуста и тиха, вече малко лампи светеха — всички наоколо ставаха рано за работа. Санди остана така за момент. Беше хубава нощ, мека и суха. Деби ще си дойде всеки момент, забързана по пътя или може би ще пристигне с такси, тъй като последният автобус вече бе минал. Черна котка се стрелна през улицата и изчезна в плета. Една кола зави към тях, но не беше такси и бързо се отдалечи.
	В един без десет Санди отиде до телефона. Беше се облякла отново. Притесняваше се, че може да се наложи пак да излезе, че Деби може би е претърпяла катастрофа и има нужда от нея в болницата. Вдигна слушалката, но я постави обратно, като чу шум от двигател. Погледна през пердетата на предната стая и видя как една кола завива в отсрещната страна на пътя и загася фаровете.
	Един и половина. Отиде в стаята на Деби и се огледа за бележника, в който тя държеше адресите и телефонните номера. Можеше да има бележка за някаква среща. Тогава видя чантата й, закачена на облегалката на стола. Загледа се в нея. Където и да беше отишла, би трябвало да вземе със себе си голямата кафява чанта. Поколеба се за момент, после отвори ципа и погледна вътре. Портфейл, червило, гребен, носни кърпички, бележник, книга за медитация, няколко кламера… обичайни неща. Ключовете й от къщи ги нямаше, също и инхалаторът й, който доктор Диърбон й беше казала да носи винаги.
	Санди беше объркана. Нямаше начин Деби да е отишла на среща или на вечеря с някой от новите си приятели в Старли без чантата си. Върна се при телефона. Беше два без петнадесет.
	Патрулната кола беше при вратата след няколко минути. Влязоха един бодър възрастен полицай и млада полицайка, която изглеждаше раздразнена от историята на Санди. Отклониха предложението й за чай и седнаха в кухнята, за да й зададат обичайните въпроси.
	— Ще отида да огледам стаята й, ако ми я покажете — каза младата полицайка. Беше се представила като Луиз Тилър.
	Санди я заведе в спалнята на Деби.
	— Страхувам се, че няма да намерите нищо — каза тя.
	— Нека сама да преценя това.
	— Но чантата й е тук, а тя никога не я оставя, ако излиза вечер.
	— Може да е взела друга. Хората имат повече от една чанта.
	— Не — каза Санди, — тя няма.
	— От колко време сте заедно?
	— Какво, откога сме съквартирантки? Около година.
	— Само съквартирантки ли сте?
	Санди пламна. Полицай Тилър изобщо не й харесваше.
	— Да.
	— Добре. Това ли е чантата?
	— Да.
	Полицайката я вдигна, отиде до леглото и изсипа съдържанието на купчина пред себе си. Започна да рови в него, измъкна бележника и разлисти страниците.
	— Предполагам, че сте се обадили на тези хора, за да проверите дали не е с тях?
	— Ами… не… Тя не би излязла навън вечер без чантата си.
	Полицай Тилър въздъхна и припряно излезе от стаята, оставяйки съдържанието на чантата пръснато на леглото на Деби. Санди я последва.
	— Там няма нищо, Дейв.
	Той стана.
	— Вижте, госпожице Марш, мисля, че приятелката ви е излязла, станало е късно и тя е останала през нощта при някого.
	— Тя никога не го е правила. Не и без да ми каже. Без да позвъни. А и не би оставила чантата си.
	— Значи я е оставила, така ли?
	Полицай Дейв Граймс се намръщи. Явно беше женен за някоя от онези дами, които навсякъде са с чанта, носят живота си в нея.
	— Значи е излязла с някой мъж, когото е срещнала в кръчмата — каза полицайката с отегчен глас.
	— Не.
	— Защо сте толкова сигурна?
	— Деби не е такава.
	— Каква?
	— Деби не ходи по кръчми и… Вижте, познавам я, живея с нея, тя ми е приятелка от началното училище. Това не е типично за нея. Тя беше много депресирана доскоро, но сега се чувства по-добре и…
	— Всичко е наред, знам какво се опитвате да ни кажете — каза й спокойно полицаят. — Не е типично за нея. Някои хора излизат и ги няма с часове и на никого не му минава през ум да се обади, че са изчезнали, освен ако отсъстват цели седмици. Други изобщо не биха направили така — те се обаждат предварително, оставят бележки или изобщо не излизат.
	— Ако има някакви психични проблеми, това хвърля нова светлина върху нещата, нали?
	Санди погледна полицай Тилър. Беше й трудно да говори от яд и изтощение.
	— Какво искате да кажете?
	— Добре, Луиз. Наистина тази вечер не можем да направим нищо, госпожице Марш. Сигурен съм, че приятелката ви ще се прибере вкъщи сутринта. Ако не дойде, или не се обади дотогава, обадете ни се и ние ще видим какво ще правим по-нататък.
	Полицай Тилър вече беше тръгнала към вратата. Мъжът взе шапката си.
	— Няма да е лесно, но се опитайте да поспите. Добре направихте, че ни се обадихте.
	Санди му беше благодарна, а за полицайката реши, че е надута крава. Както и да е, това, което тя й каза, беше тревожно. Деби беше по-добре, много по-добре. Но депресията беше особено нещо, можеше отново да я връхлети внезапно и без предупреждение и тя би могла…
	— Престани — каза си, — веднага престани с това.
	Направи си чай, напълни бутилка с топла вода и си легна с книга на Мейв Бинчи, която беше купила по-рано през деня. Може би щеше да я приспи.
	Беше три и половина, когато успя да заспи, в шест отново беше будна. Стана бързо от леглото и отиде направо в стаята на Деби. Беше празна и точно такава, както я остави снощи. Останалата част на апартамента също беше празна. Санди седна до кухненската маса и се загледа в четириъгълника перленосиво небе над съседната къща. Чувстваше се ужасно, беше изморена, а мускулите я боляха от напрегнатия сън. Но имаше и нещо друго, което не можа да схване веднага, почти като болка в гърдите. Тогава разбра, че е страх. Страхуваше се за Деби. Колкото и да я убеждаваше полицай Тилър, че е останала да нощува у приятели, Санди знаеше, че тя не го е направила, никога не би го направила. Но какво беше станало? Къде беше отишла? Защо не се прибира?
	Отиде в дневната и провери дали телефонът работи, а после намери мобилния си телефон и провери и него. След това се обади в спешното отделение на болницата в Бевхам. Нямаше постъпили пострадали с описанието на Деби. Следващото обаждане беше в службата й, за да каже, че няма да отиде. След това взе душ, облече се, изгори устата си с прекалено горещия чай и тръгна към полицейския участък на Лафертън.


	Полицай Нейтън Коутс беше взел рапорта за изчезналото момиче. Когато дойде Фрея, копие от него беше на бюрото й.
	— Какво мислите, сержант? — попита той.
	Тя прегледа подробностите.
	— Болниците?
	— Нищо.
	— Хм. — Фрея отиде да вземе първата си чаша кафе за деня. Фразата „психични проблеми“ се набиваше на очи и навеждаше на мисълта, че това е депресирано момиче, което е избягало заради силно потиснатото си настроение и ще се появи, да се надяваме живо, но може би мъртво, ако е било склонно към самоубийство. Застана на площадката, отпивайки от кафето в пластмасовата чаша. Това беше най-вероятният сценарий и въпреки това… имаше нещо в този случай, нещо не беше наред. Фрея никога не беше вярвала на колеги, които говореха, че са имали шесто чувство в някои случаи, но сега трябваше да признае, че и тя е обзета от предчувствие. Не искаше да остави този рапорт да събира прахта.
	Нейтън мина през летящата врата зад нея.
	— Сержант, съквартирантката е долу. Точно е дошла да съобщи, че още няма вест от изчезналото момиче.
	Ако не ставаше дума за нещо, абсолютно чуждо на всякакъв хумор, Фрея би се засмяла на нетърпеливото изражение на лицето му. Той беше заинтригуван от случая на Анджела Рандъл, а сега изникваше и нещо ново, вероятно свързано с него. Нейтън подушваше оперативна работа, а след толкова време, прекарано пред компютъра, имаше нужда точно от това. Фрея хвърли празната чаша в кошчето и тръгна към стълбите. Общо взето, тя се чувстваше почти като него.


	Когато свърши разговора със Санди, беше повече от сигурна, че случаят е важен. Съквартирантката на изчезналото момиче беше бледа и почти полудяла от тревога и Фрея трябваше да приложи цялото си умение, за да я успокои и да изкопчи от нея подробностите. Първото, за което попита, беше психическото състояние на Деби Паркър и момичето реагира гневно на това.
	— Вижте, тя беше депресирана известно време. Загуби работата си и… тя наистина имаше ниско самочувствие… Малко е пълна и… Вижте, не искам да бъда нелоялна, не я критикувам, нали разбирате, тя е най-добрата ми приятелка и аз се чувствам отговорна за нея.
	— Точно затова трябва да ми кажете всичко, Санди. Разбира се, че не сте нелоялна. Искате да я открием бързо и ние ще положим всички усилия за това, но вие не трябва да криете каквото и да било заради някаква криворазбрана лоялност.
	— Да, разбирам. Е, тя е малко повече от малко пълна, тя е много пълна. Нещата се влошиха, когато загуби работата си, изпадна в депресия и получи акне. Но сега точно излизаше от това, разбирате ли, отиде на терапевт в Старли и той й предписа наистина добра диета — не диета за отслабване, не нещо опасно, просто разумно хранене.
	— Имате ли името и адреса на този терапевт?
	— Ами… само името. Нарича се Дейва.
	— Дейва?
	— Деби не е споменавала фамилията му. Казах й, че трябва да внимава, но мисля, че нямаше нищо опасно… е, освен онова нещо, което трябваше да взема.
	Фрея я погледна остро.
	— Нещо?
	Санди й разказа за алергичния пристъп на Деби.
	— Тези препарати още ли са в апартамента?
	— Не, доктор Диърбон ги взе. Каза, че иска да открие какво има в тях.
	Фрея си записа.
	— Мислите ли, че Деби може да е отишла да се види с този човек снощи?
	— Съмнявам се. Ние нямаме тайни, макар че водим различен живот. Освен това тя никога не излиза надалече, без да вземе чантата си.
	Фрея си беше отбелязала наум за чантата веднага щом прочете рапорта. Никоя жена не излизаше за цяла вечер, дори за час, без да вземе чантата си, а според Санди тази беше единствената, която Деби имаше, и всичко е било в нея.
	— Взела е само ключовете от къщи — каза момичето.
	— Това е можела да направи, ако е отскочила до магазина на ъгъла за мляко.
	— Нямаме магазин наблизо, а тя не е взела портмонето си.
	— Кажете ми, напълно сигурна ли сте… помислете добре, Санди… напълно сигурна ли сте, че не е получила някаква лоша новина или не е била в лош период? Депресията е коварно нещо, може да връхлети отново дори когато хората имат чувството, че са я оставили зад гърба си.
	— Знам, че беше по-добре, знам го. Чувстваше се добре за пръв път от цяла вечност, беше започнала да отслабва, да се разхубавява, говореше, че скоро ще си потърси нова работа. Правеше упражнения. Ето защо отначало не се разтревожих. Понякога ходеше на дълги разходки… Каза, че все още не може да тича, но когато стане по-силна, ще го нрави.
	О, боже, сепна се Фрея.
	— Ако е излязла на дълга разходка, не би взела чантата си, нали?
	Но би взела ключовете си.
	— Да. И аз си помислих това. В началото. Само за час, но после стана тъмно и времето минаваше, а аз знам, че тя не би се разхождала до полунощ.
	— Ходеше ли тя на някое определено място, по редовен маршрут, или просто където й скимне?
	— През деня ходеше из града, може би по магазините или в някое кафене. Но най-вече ходеше на Хълма.
	Сърцето на Фрея се сви, но в същото време почувства особено вълнение. Значи стават трима, най-малко трима. Планинският колоездач, Анджела Рандъл и Деби Паркър. Трима души, които са отишли да се разхождат, да тичат, или да карат колело сами на хълма. Трима души, които са изчезнали безследно, без да оставят бележка, без никаква диря. Трима души, които, доколкото някой би могъл да каже със сигурност, не са имали причина умишлено да изчезнат и за които не е било съобщено, че са видени някъде.
	— Какво ще стане сега? Какво ще правите? Ще я търсите, нали? Полицайката, която дойде снощи, като че не ми вярваше, но аз не мисля, че вие ще…
	— В какъв смисъл не вярваше?
	— Изглежда, не го прие сериозно. Аз много се разстроих, защото тя явно мислеше, че е очевидно, че щом като Деби е била в депресия, сигурно се е… трябва да се е… нали разбирате.
	— Изобщо не е очевидно. Вярвам ви, Санди. Вие познавате приятелката си, вие знаете най-добре. Изобщо не мисля, че Деби се е чувствала толкова депресирана, че да е искала да си навреди. Но трябваше да ви задам въпроса, нали разбирате?
	— Да, но когато вие го задавате, е различно.
	— Добре. Мисля, че сега можете да си отидете вкъщи, в случай че Деби се върне.
	— Трябва да се обадя на баща й и мащехата й, нали?
	— Почакайте малко, може би до обяд. Ако дотогава не си е дошла, обадете се, но не ги паникьосвайте. Аз ще подготвя съобщение за радио BEV с молба, ако някой я е виждал, да се обади. Можете ли да прегледате нещата й и да разберете как е била облечена, когато е излязла? Ще дойда да ви видя по-късно и заедно ще прегледаме съобщението за радиото. Ето ви визитка с номера на участъка и моя вътрешен номер. Ако ме няма и трябва да оставите съобщение, или просто да говорите с някого, потърсете полицай Нейтън Коутс, който ще работи с мен по случая.
	Тя гледаше как момичето върви с наведена глава през предния двор на участъка. Беше елегантна, красива, отчаяно разтревожена. Фрея тръгна нагоре по стълбите към кабинета на инспектора.
	Нямаше го там. Тя се върна в стаята на следствения отдел, където Нейтън търпеливо въвеждаше данни в компютъра. Когато чу краткия й разказ за изчезналото момиче, лицето му светна.
	— Захващаме се, нали?
	— Да, само дето Камерън го няма в кабинета му.
	— Камерън отсъства — извика някой от друго бюро. — На лекар е.
	Фрея знаеше, че инспекторът от няколко седмици чака да бъде прегледан от специалист за това, което той наричаше „труден стомах“. Няколко секунди тя почуква с писалката си по бюрото. Значи отсъства, може би за един ден, вероятно само сутринта, което означаваше, че тя няма избор, нали? Този случай не можеше да чака.
	— Операцията с наркотиците още ли продължава? — попита тя Нейтън.
	Той поклати глава.
	— Приключиха вчера.
	— Успешно?
	— Чух, че са закопчали няколко дребни риби. Голямата е избягала. Какво следва, сержант?
	— Точно това отивам да разбера — каза Фрея, отправяйки се към летящата врата.


	Интересно, може би защото ставаше въпрос за работа и тя беше настроена на такава вълна, но този път не почувства онова неконтролируемо трепетно очакване да се види и да говори със Саймън Сърейлър. Анджела Рандъл и Деби Паркър бяха на преден план в съзнанието й и тя искаше нещата да се задвижат. Беше доволна, че инспектор Камерън го няма, защото мислеше, че ако го прескочи, нещата ще се развият по-бързо.
	— Влез.
	Щом чу гласа му, сърцето й подскочи.
	— Фрея… Надявам се носиш добри новини. Само такива ще мога да понеса.
	— Не точно, сър, съжалявам.
	Той отметна светлата коса, която беше паднала на челото му. Изглеждаше изморен.
	— Уф. Какво има? Сядай, сядай.
	Тя изложи фактите за Деби Паркър, а след това бързо свърза нейния случай със случая на Анджела Рандъл и накрая с планинския колоездач. Знаеше, че е добра в такива резюмета, сбити и ясни, излагаше най-важните моменти и избягваше случайните подробности, към които можеше да се върне по-късно, ако се наложеше. Той я слушаше внимателно, без да я прекъсва. Когато свърши, помълча около половин минута, после отметна глава, което тя прие като знак, че обмисля информацията й и взема решение.
	— Права си. Инстинктът ти е верен. Трима наведнъж — и със сигурност две изчезнали жени — изглежда нещо повече от съвпадение. Трябва да намерим това момиче, Деби Паркър… Какво предлагаш?
	— Съобщение по местното радио с молба за информация, също във вечерния вестник, ако е възможно още тази вечер, с нейна снимка. Листовки, но след като минат четиридесет и осем часа. И пълно претърсване на Хълма. Разговор с лечителя в Старли.
	— Добре. А бащата и мащехата?
	— Казах на съквартирантката да почака малко, в случай че Деби се появи.
	Той погледна часовника си.
	— Не, трябва да им се каже сега. Нека дойдат тук. Искам всеки стрък трева на Хълма да бъде огледан. Искам доклада за Анджела Рандъл и колоездача на бюрото си. А ти отиди в Старли и разнищи онова хипи.
	Тя стана.
	— Ще се заема.
	— С кого искаш да работиш?
	— Нейтън Коутс. Той вече направи някои проверки за мен и няма търпение да продължи.
	Сърейлър се засмя.
	— Идеално. Добра работа, Фрея.
	Тя се запъти към вратата. Нищо не можеше да се сравни с това — да подозираш, че случаят е важен, да приемат сериозно подозренията ти и да ти кажат да продължиш. Това харесваше най-много в работата си — случаи като този правеха живота в лондонската полиция поносим и със сигурност й даваха възможност по време на работа да изпъди от съзнанието си мисълта за ужасния си брак. Такъв бе и случаят, довел до повишението й — бе работила по него тихо, сама, в продължение на седмици, защото не беше доволна, когато той бе официално закрит, и накрая се бе оказала права.
	Мислеше за инспектор Камерън и неговото посещение в болницата. Не би пожелала на никого да се разболее сериозно, но от друга страна, Нейтън неведнъж й беше намеквал, че Камерън само изчаква времето до пенсия… което можеше да означава вакантно място за инспектор.
	Тя прекоси стаята на следствения отдел почти тичешком, давайки знак на Нейтън.
	— Започваме. Старши инспекторът нареди. Униформените полицаи ще претърсят Хълма, по местното радио ще има съобщение. Имаме нужда от съквартирантката тук — можеш ли да вземеш една кола и да я доведеш, Нейтън? След това се обади в новинарския отдел на радио BEV и им кажи, че има нещо за тях. Ще напиша съобщение, ще го дадем и на „Ехо“ довечера. О, можеш ли да помолиш Санди Марш да донесе снимка на Деби, ако може да намери някоя по-скорошна?
	Нейтън скочи.
	— А после, сержант?
	— Ти и аз отиваме в Старли. Можем да хапнем сандвичи с глухарчета в кафенето за здравословна храна.


>	Двадесет и три

	„Радио BEV в Бевхам, Лафертън и района. Слушате Роби Мънкастър с местните новини и времето в петък на обяд. Полицията в Лафертън моли за информация за изчезнало момиче. Издирва се двадесет и две годишната Деби Паркър, живуща на Паймънт Драйв, Лафертън, в неизвестност от около двадесет и четири часа. Сержант Фрея Графхам от полицейския участък в Лафертън.“
	„Това изчезване е твърде необичайно. Деби Паркър никога не е отсъствала от дома си без предупреждение и ние сме особено обезпокоени, тъй като е оставила чантата и всичките си вещи в апартамента, така че със сигурност не е възнамерявала да ходи надалече или да отсъства дълго. Молим гражданите, ако са забелязали Деби или имат каквато и да е информация, която им се струва свързана със случая, да ни се обадят. Ако мислите, че сте я видели, моля, обадете ни се спешно.“
	„Изчезналото момиче е високо около метър и шестдесет и пет, пълна, със средно дълга права кестенява коса. Може би е облечена с вълнено яке и маратонки. Полицията моли всеки, който е виждал млада жена, отговаряща на това описание, в района на Хълма, да ни съобщи. Ако имате информация, обадете се в следствения отдел на Лафертън на телефон 01990 776776.“
	„Мъж от Бевхам получи пет хиляди паунда компенсация от фирмата «Уейкс Електроникс», в която е работил седемнадесет години, след като…“
	Санди Марш изключи радиото и в кухнята стана тихо. Това не се е случило. Всеки момент Деби ще влезе през входната врата и кошмарът ще свърши. Всеки момент ще звънне и ще попита защо е цялата тази суматоха. Всеки момент.
	Чувстваше се виновна. Като че отивайки в полицията, беше превърнала отсъствието на Деби в нещо ужасно и плашещо. В един момент тя просто не се бе прибрала вкъщи, в следващия полицията говори по радиото за нея и взема всичко под свой контрол. Трябваше да си мълча, мислеше си тя, тогава можеше да се прибере. Трябваше да я чакам тук и… Разбира се, че не трябваше. Сложи чайника за още една чаша чай, защото трябваше да прави нещо, което да спре ужасния водовъртеж на мислите в главата й.
	Преди половин час беше позвънила на бащата и мащехата на Деби в Стафорд, но им беше казала да не идват веднага, че Деби ще се обади, вероятно ще се появи или тук, в апартамента, или може би дори у тях и ще ги изненада. Само да беше така, помисли си Санди.
	Не им каза за съобщението на полицията.
	Сержантът й се обади три-четири пъти, за да провери нещата, и после, за да й прочете това, което беше написала. Тя беше много добра, много отзивчива.
	— О, Господи, Деби, къде си? Ела си вкъщи, моля те, просто си ела. Моля те, Господи, нека си дойде.
	Пусна пакетчето чай в чашата си и я напълни. Деби й беше приятелка и съквартирантка и тя се тревожеше за нея, но какво ли би било да изчезне детето ти, или съпругът ти? Не можеше да отиде на работа, знаеше, че няма да има полза от нея там. Каза им точно какво се е случило, не излъга, че е болна. Те наистина бяха добри, казаха й да не идва, докато Деби не се върне, и попитаха дали не иска някой да отиде при нея да й прави компания. Миналата седмица й беше минало през ума, че Деби вече е много по-добре и тя би могла да провери дали няма за нея работа в „Маколи Прентис“, може би на непълен работен ден. Старата й работа в строителното дружество щеше да е добър опит в работата с кредитния контрол.
	Къде е тя? Санди внезапно удари с юмрук по масата. _Къде е тя?_
	Телефонът звънна и тя подскочи. Не беше Деби, а баща й, който искаше да разбере има ли нещо ново. Санди се опита да звучи уверено, да не го тревожи и да не драматизира нещата. Не още. Но сержант Графхам каза, че ако Деби не се върне или не се обади, преди „Ехо“ да пусне новините, трябва да попитат семейството дали искат да дойдат в Лафертън.
	Санди беше открила снимка на Деби, направена на ледената пързалка миналата зима, една събота следобед. Увеличиха я и я поместиха на първата страница на вестника. Беше истина. Това се случваше и тя не се събуждаше от ужасния сън. Деби беше в неизвестност от — колко време вече? Докато се опитваше да пресметне, Санди за пръв път се сети, че когато бе станала за работа предния ден сутринта, всъщност не беше видяла приятелката си. Преди влизаше, дърпаше завесите й, носеше й чай и се опитваше да я накара да стане и да започне деня, но откакто Деби вече бе много по-жизнена, тя не се тревожеше, че ще прекара цял ден в леглото в опит да се изолира от живота. Сега тя често ставаше по същото време като нея, но понякога се излежаваше и Санди я оставяше. Знаеше, че ще е само за половин час, вече не се тревожеше.
	Дали Деби е била в леглото си, когато тя тръгна на работа вчера? Така си мислеше, но сега й мина през ума, че всъщност не е сигурна, не би могла да се закълне. Със сигурност беше там предишната вечер — заедно гледаха „Коронейшън стрийт“, а след това видео.
	Може би е била в леглото си сутринта, но откакто се виждаше с онзи Дейва, един-два пъти беше ходила на нейните дълги ранни разходки.
	Санди отиде в дневната, оттам в своята спалня, после отново в кухнята. Не можеше да се успокои, не знаеше какво да прави, дали да се обади в участъка, дали не сбърка, като не помисли за това по-рано. Не беше скрила нищо, просто не й беше минало през ум. А и в края на краищата, не беше сигурна. Деби може да е била там. Може и да не е била. Може би е била. Деби…
	Телефонът отново звънна.
	— Санди, Фрея Графхам е. Мислех, че ще искате да знаете, че вече имаме доста обаждания в отговор на молбата по радиото, някои от тях са много полезни и ние ги проверяваме.
	— Виждал ли я е някой? Знаят ли къде е?
	— Още няма нищо конкретно. Има няколко явни измамници, но това е нещо обикновено и ние ги изключваме. Как сте?
	Санди преглътна.
	— Вижте…
	— Спомнихте ли си нещо?
	— Да — каза Санди, — не… това е…
	— Почакайте… Не се опитвайте да ми го кажете по телефона, звучите разстроена. Ще дойда.


	Един час по-късно, след като беше чула това, което Санди трябваше да й каже, Фрея караше нагоре към Хълма, където претърсването вървеше с пълна сила. Полицаите се бяха разгърнали в редица и се движеха бавно по стръмните пътеки, оглеждайки земята, други тършуваха из храсталаците и шубраците. Целият район беше отцепен. Когато излезе от колата си, тя видя Саймън Сърейлър, който говореше с униформения инспектор, отговарящ за претърсването, и тръгна към тях. Издирването на Деби Паркър сега беше на предна линия в съзнанието й и цялото й внимание и енергия бяха съсредоточени върху него. Но част от нея реагира при вида на Саймън с изблик на удоволствие. Тя го потисна, затваряйки чувствата си дълбоко, за да не им обръща внимание, докато вървеше разследването.
	— Фрея — обърна се той към нея, — има ли нещо ново?
	— Не съм сигурна. — Тя кимна на униформения инспектор, той се отдръпна и се отправи към полицейския ван, който беше място за среща на екипа по претърсването. — Току-що се видях със Санди Марш, съквартирантката на Деби. Много е разстроена. Изведнъж й минало през ум, че всъщност не е виждала Деби вчера сутринта. Със сигурност е била там предишната вечер. Били са заедно, гледали са телевизия и Санди отишла в стаята й по-късно, към десет и половина, за да вземе назаем няколко превръзки. Деби вече е спяла. Санди излязла тихо, без да я събуди. Но се чуди дали тя не е станала преди нея сутринта, за да отиде на една от дългите си разходки.
	Сърейлър се намръщи.
	— Някакъв резултат от съобщението по радиото?
	— Много обаждания, но най-вече загуба на време, нищо конкретно. Сър, мисля, че трябва да пуснем друго съобщение и да споменем и за изчезването на Анджела Рандъл. Оттогава мина време, но аз съм сигурна, че са свързани. Някой може да си спомни нещо.
	— Може, но аз бих го задържал, докато пристигнат родителите на Деби и ги запознаем със събитията. Не искам да чуят по радиото и за друга изчезнала жена, преди да са получили от нас пълната информация, не искам и медиите да имат повод да обявят с едри букви „сериен убиец“ на първите страници.
	— Добре.
	— Какво ще правиш сега?
	— Ще се върна в участъка да взема Нейтън Коутс, а после ще отидем в Старли да проверим онзи терапевт.
	— Дейва. — Старши инспекторът прозвуча неодобрително. — Ще ми се да чуя какво би казала майка ми по темата. — И двамата се засмяха.
	— Между другото, майка ви ме помоли да й помогна с пролетния панаир.
	— Е, внимавай. Тя има здрава хватка.
	— Не съм сигурна за какво е… за дневния център?
	— Тя е патрон на дневен център за възрастни хора с деменция и подобни проблеми. Но това, за което те е ангажирала, е хосписът към „Сейнт Майкъл“.
	— И на него ли е патрон?
	— Президент.
	Беше приятно да стои на зимното слънце, да говори с него, да се отпуснат, да се шегуват, за момент да забравят повода, по който са тук. Той срещаше погледа й и се усмихваше, не флиртуваше, просто все едно я харесва и иска да говори с нея и за други неща от живота си, освен за работата. _Наслади се на момента_, мислеше си Фрея, _наслади се на момента_.
	— Много съм задължена на майка ви. Тя ме посрещна много топло и ме запозна с други хора, приятели. Не е лесно да започнеш отначало на ново място.
	— Представям си. Лафертън обаче ще ти се стори малко клюкарски. Всъщност това е един провинциален град с катедрала. И все пак, тук сигурно е по-лесно да се намерят приятели, отколкото в Лондон.
	— Знаете ли, мисля, че не искам никога вече да видя Лондон.
	— О, ще поискаш.
	— Никой там не ми липсва.
	Той отново срещна погледа й. Беше прям, помисли си тя, не я избягваше.
	— Старли, сержант Графхам — каза той.
	— Да, сър.
	Носи усмивката му със себе си през останалата част от деня.


>	Двадесет и четири

	— Колин…
	Никога не беше чувал Ани да вика така, затова не можеше да не й обърне внимание.
	— Колин… — Тя влезе, без да чука.
	— Чу ли новините по радио BEV?
	— Разбира се, че не, имах клиенти цяла сутрин.
	— Една от тях е изчезнала, това е водещата новина.
	Колин Дейвисън, познат и като Дейва, беше сменил робата си с джинсово яке. Имаше клиенти плътно от девет часа, с промеждутък само за чаша кафе — истинско кафе, не отвара от глухарчета — и беше гладен. Но това, което каза секретарката му, го разтревожи.
	— За кого говориш, Ани? Успокой се.
	— Тя беше тук в началото на тази седмица и още веднъж преди, проверих. Деби. Деби Паркър.
	— Знаеш, че ги забравям секунда след като излязат от стаята.
	— Пълното момиче с пъпките.
	Той си спомни ясно. Тя беше една от тези, които веднага вярват, приемат всичко и са решени да преобърнат живота си. Втория път, когато беше тук, промяната вече бе видима. Толкова малко им трябва, беше си помислил той, не е нищо, което не биха могли да направят и сами, но идваха при него, идваха отново и отново, нуждаеха се от разрешение, да бъдат водени, без никаква вяра в себе си. Наистина ги съжаляваше.
	— И какво й се е случило? — Той провери джобовете си. — Имаш ли петачка?
	— В чекмеджето ми, но слушай… Това е водещата новина, казах ти. Полицията моли всеки, който я е виждал, да се обади. Не се е прибрала вкъщи.
	— Е, добре, много хора не се прибират, у дома им е гадно, дошло им е до гуша, не можеш да ги обвиниш.
	Той излезе от стаята си, отиде до килера, който беше в кабинета на Ани и извади една кутия от бюрото. Седемдесет и пет паунда.
	— Последните двама платиха в брой — каза Ани, идвайки след него, — но не ги вземай всичките, Колин, трябва да платя сметката за тока.
	Той взе тридесет.
	— Не мислиш ли, че трябва да им се обадиш? Тя беше тук.
	— Защо? Не мисля, че съм последният, който я е видял.
	— Молят за информация.
	— Нямаме какво да им кажем.
	Той погледна в книгата за посещения. Само едно, и то след три часа, а за следващата сутринта пак едно. Не е добре.
	— Време е да направим малко реклама — каза той на Ани. — Ще помисля за това, докато си ям сандвича.
	Колин Дейвисън изглеждаше съвсем обикновен, докато вървеше надолу по хълма към кафенето за здравословна храна „Зеленият човек“ — незабележим мъж някъде между четиридесет и петдесет, който нямаше нищо общо с харизматичния Дейва. Нещо ставаше, когато в приглушената светлина обличаше робата си, нещо му даваше сила и осанка в присъствието на клиентите. Той чувстваше, че това върши работа. Не беше циник. По свой начин вярваше в работата си, макар и не във всичко, което говореше. Ето, това момиче, Деби… Колко добре й подейства. Той правеше това, което другите не можеха — лекари, психиатри, дори козметици.
	Ако малко го поукраси, всичко беше достатъчно безвредно и помагаше — сините картички, срещи в „благоприятното за вас време“, музика, стиховете, които им даваше да учат. Те имаха нужда от него.
	Кафенето беше доста пълно и когато влезе, Стивън Гарлик го забеляза и посочи свободното място до него до прозореца. Колин си взе чиния с доматен сос със сирене, салата и препечена кифла и ги занесе там. Харесваше Стивън, който държеше съседния магазин, където продаваше свещи и ароматни пръчици, съновници, екологичен прах за пране и кремове за лице, които не са били изпробвани върху животни, книги за всичко — от фън шуй до вегетарианската кухня. Падаше си малко мечтател, вярваше сто процента, беше борец за опазване на околната среда и правата на животните, честен и безкористен. Понякога, когато беше със Стив, Колин малко се срамуваше.
	— Здрасти.
	— Здраве и щастие — каза Стив. — Надявах се да те видя.
	— Проблем ли имаш?
	— Да, но не е мой. Е, не само мой. Чу ли за човека, който е наел номер 12 на Хен Лейн?
	Колин поклати глава, устата му беше пълна с топлия и много вкусен сос. Тук готвеха добре, особено сладкишите. Трябваше само да избягваш някои от по-особените неща.
	— Казва се Антъни Орфорд.
	Колин погледна неразбиращо.
	— Никой не знае точно откъде идва, вероятно от Северна Англия, макар че някой каза, че е от Брайтън. Мести се на всеки няколко години, може би когато нещата около него загрубеят.
	— Господи, ти си истинска информационна агенция. Какъв е този човек?
	— Алтернативен терапевт.
	Колин остави вилицата си.
	— Това не е добре. Тук сме прекалено много такива, а клиентите са малко. С какво се занимава?
	— Нарича се медиум-хирург.
	— О, господи. Чух за него. Той скоро ще отвори, часовете му са заети месеци напред, мълвата бързо се разпространява, от цялата страна идват при него.
	— Какво точно прави?
	— Твърди, че в него се е вселил духът на някакъв лекар, който е живял преди сто години, и прави операции… само че това не са операции. Но хората си мислят, че са.
	— И идват отново?
	— Не съм сигурен как го прави, но славата му го изпреварва. Лекува хората от сериозни неща — тумори, язва, множествена склероза… Щом разберат къде е, ще се натрупат опашки, а при нас ще е празно.
	— Той не може да ми навреди… нито пък на това място. — Стивън се огледа. — Не мисля, че трябва да се тревожиш, това е нещо различно от твоята работа.
	— Да, но хората ще избират между нас, а наоколо не е многолюдно. — Той си спомни за Деби Паркър. Беше ходила при други терапевти, беше му казала, макар всички да бяха в Лафертън.
	— Чу ли новините по местното радио на обяд? Ани влетя разтревожена и ми каза. Има съобщение от полицията за изчезнало момиче.
	— Защо, познаваш ли я?
	— Беше при мен. Дебело момиче с лоша кожа. Добро, невинно дете. Не бих искал да й се случи нещо.
	Стивън пресуши чашата си и стана.
	— Трябва да отида да ми оправят седалката на колелото, преди да отворя. — Стивън беше твърд противник на колите, макар че приемаше факта, че Дейва има нужда от своя ван, за да пътува седемнадесет мили от къщи до Старли всеки ден.
	— Знаеш ли кога започва работа този човек?
	— Медиумът-хирург? Нямам представа. Правят някакъв ремонт, има работници. Няма да е след дълго.
	Колин изпъшка. Беше чел достатъчно за Антъни Орфорд и знаеше, че е сериозна заплаха за неговия бизнес. Не знаеше как точно беше спечелил репутацията си, и макар да подозираше, че в цялата работа няма нищо, все пак не му харесваше. Да говориш на хората, да ги накараш да се отпуснат и да медитират, да се съсредоточат върху нещата извън себе си, дори да предпишеш витамини и билкови лекарства — нещата, които той правеше — всичко това беше хубаво, но той изобщо не се смяташе за лечител, не твърдеше, че може да лекува някаква болест, макар че беше сигурен, че много от хората, които идваха при него, получаваха облекчение на някои симптоми, свързани със стреса. Главоболията и умората, проблемите с червата, предизвикани от напрежение, можеха да изчезнат, въпреки че той никога не обещаваше подобно нещо. Ракът, сърдечните заболявания и множествената склероза — това беше друго и да се преструваш, че извършваш операция, беше съвсем различно нещо. Това го стряскаше. Такива хора създаваха лоша слава и на тези като него, които се опитваха да си изкарват прехраната и да помагат по малко на нещастните хора.
	Довърши обяда си, слезе надолу до будката за вестници да вземе „Гардиън“, след което измина обичайния си маршрут през Старли с бързи крачки. Това беше единственото упражнение, което успяваше да направи през деня. Когато се върна до върха на улицата, която водеше към неговия кабинет, видя паркиран черен роувър 45. Жена и мъж излязоха от него и след като се огледаха за няколко секунди, както правеха всички, намериха звънеца. Колин остана там, където беше, и видя как Ани отваря вратата и ги пуска да влязат вътре.
	Нямаше клиенти преди три часа, тогава кои бяха те? Слезе надолу по хълма и огледа колата. Беше анонимна, в нея нямаше нищо по седалките или на задния прозорец, нищо в джобовете на вратите, освен сгъната пътна карта. Що за хора щяха да имат напълно чиста и празна кола? Той пъхна ключа в ключалката на вратата си.
	— Колин? Ето те — изражението на Ани беше драматично. — Полицията е тук.
	Разбира се. Той отиде до килера, който служеше и за гардероб, изми ръцете си, изплакна устата си и завърза отново косата си на опашка. По-добре беше да е така, в обикновен вид и с яке, отколкото облечен в робата си и със спусната коса. Ани ги беше поканила в неговата стая, където мъжът разглеждаше окачените по стената карти с чакрите и астрологичните знаци, а жената седеше с кръстосани крака — хубави крака, отбеляза той — и пишеше нещо.
	— Съжалявам, бях навън в обедна почивка. Аз съм Колин Дейвисън.
	Винаги бе смятал, че умее да очарова полицията, дори когато го спираха само заради падналия ауспух на вана му. Учудващо колко често това му помагаше.
	— Детектив сержант Фрея Графхам, а това е полицай Нейтън Коутс.
	Колин се ръкува с двамата и седна зад бюрото си. Няма смисъл, помисли си той, да се преструвам, че не знам за какво става въпрос.
	— Разбирам, че сте тук заради Деби Паркър.
	Ако полицайката беше изненадана от тази прямота, не го показа с нищо.
	— Точно така. Кога чухте за нея?
	— Всъщност не аз, а Ани, моята асистентка, е чула новините по радио BEV и веднага ми каза. Ужасно е.
	— Деби е била ваша пациентка.
	— Аз ги наричам клиенти, сержант. Аз не съм лекар. Да, тя беше при мен два пъти. Вторият — тази седмица. Добро момиче.
	— Можете ли да ни кажете защо дойде при вас? Болна ли беше?
	— Е, както казах, аз не съм лекар. Ако някой е наистина болен и не се е консултирал с личния си лекар, аз го изпращам при него. Ако вече е бил и има нужда само от духовна подкрепа и помощ в дълбоките нива на психиката, които да подпомогнат лечението, аз работя с него.
	— Деби каза ли ви, че е била на лекар?
	— Да. — Изглежда беше по-добре да излъже. Нямаше как да разберат. — Истинският й проблем беше липсата на самочувствие. Имаше нужда от много работа върху това. Започнах да я карам да се вглежда по-дълбоко в себе си и да открива истинската си природа, истинския си път. Тя не познаваше напътствията, които може да открие, и откликна много добре.
	Надути фрази, помисли си тя. Сигурно се беше изписало и на челото й.
	— Как изглеждаше, когато я видяхте за последен път? — Младият мъж имаше едно от най-грозните лица, които беше виждал. Той и Деби щяха да си паснат.
	— Е, казах ви, работихме заедно върху някои от нейните дълбоки…
	— Да, да, но изглеждаше ли ви нещастна? Разбирате какво искам да кажа — дали би опитала да свърши със себе си.
	— Ако питате дали беше тип самоубиец, не. Нищо такова.
	— Питате ли за някои подробности от личния живот на клиентите си, господин Дейвисън?
	Жената определено му харесваше. Беше пряма, не питаше за едно нещо, за да разбере друго. Той й отправи една от своите усмивки, с които винаги успяваше.
	— Всъщност не. Научавам много неща, когато ги опознавам… по интуиция, когато медитирам с тях, от това, което те пожелаят да ми кажат за себе си. Естествено, знам имената и адресите им, а и често се разкриват някои нехармонични семейни връзки. Винаги ги чувствам. Но отделни подробности за родители, братя и сестри не записвам.
	— Деби каза ли ви по време на посещението си нещо, което според вас може да ни подскаже къде е отишла?
	Той остана загледан в бюрото си дълго време. В стаята беше тихо. Никой от детективите не помръдна и не го прекъсна.
	Накрая той каза:
	— Ще трябва да медитирам върху това. Имаше много неща, с които трябваше да се справи, някои събития от детството й все още я притесняваха… Аз не съм психиатър, нали разбирате, но хората си спомнят неща, които са се случили в миналото и помрачават настоящето им, а медитацията и други терапии помагат за прочистването им. Деби не беше доволна от себе си, но започна да влиза в хармония, да става по-позитивна, започна да вижда пътя си. Това е много вълнуващ момент. Тя се придвижваше напред.
	— Значи не е вероятно да й се е случило нещо като бягство от себе си?
	— Нейното бягство беше дълбоко в себе си, в тъмнината.
	— Тя спомена ли някакви приятели, някой, с когото е мислила да се срещне?
	— Не.
	— Какъв вид лечение й назначихте? — Отново мъжът.
	Колин въздъхна.
	— Предложих й да промени хранителния си режим. Пълнозърнести храни, плодове и зеленчуци, ядки, много минерална вода. Без млечни мазнини, захар и кофеин.
	— После покаяние. — Полицаят му се ухили. Това напълно промени лицето му.
	— Това помага на много хора.
	— Обзалагам се. Нещо друго?
	— Упражнения. Деби не вземаше нищо, поне не ми е казала. Казвам ви, това са съвети, от които повечето хора се нуждаят и винаги помагат. Всъщност аз им предлагам очевидни промени в начина на живот и в същото време работя върху духовните енергии и вътрешната хармония.
	— Какви упражнения? — попита сержантът.
	— Тя не беше достатъчно силна, за да тича, дори леко, а за да плува, което щеше да е най-добре, трябваше да пътува до Бевхам. Предложих й да започне с разходки, да върви по малко повече всеки ден, хубави, бързи разходки. Имаше нужда да бъде на чист въздух, за предпочитане сред природата.
	— Знаете ли къде правеше разходките си?
	— Спомена за някаква пътека покрай реката, но аз не бях склонен — течащата вода е много лечителна, но по такива места се крият всякакви хора. Не е добра идея за млада жена да се разхожда там сама.
	— Вие познавате ли Лафертън?
	— Да, но не живея там.
	— Има ли там друго място, което би могла да предпочете за разходките си?
	— Да, очевидно Хълмът. Камъните Уерн са там от древността. На това място има много позитивна енергия. А и изкачването е здравословно и освежаващо.
	— Значи вие й предложихте да ходи на Хълма?
	— Не помня дали наистина съм й предложил, имам предвид, че може би е било нейна идея. Тя живее наблизо, а това е най-известното място в Лафертън, освен катедралата, така че би било очевидно, нали?
	— Каза ли ви дали е била там? Може би когато дойде втория път?
	— Не помня. Имам много клиенти, разбирате ли, книгата ми с посещения е пълна седмици напред. Мисля, че тя каза, че се разхожда… и аз забелязах — забелязва се, когато някой е започнал да се движи в ритъм с естествения свят.
	— Значи изобщо не е споменавала пред вас, че ходи на Хълма?
	Това не му хареса. Той беше откровен и прям и не му харесваше да ровят непрекъснато, питайки едно и също. За какво мислеха?
	— Казах…
	— Казахте, че имате много клиенти, да.
	Жената изведнъж започна да се отнася по-топло и съчувствено, наведе се леко напред, гледайки го в очите.
	— Това, което ни казахте, е много полезно, господин Дейвисън. Дори най-дребното нещо, което някой си спомни, може да ни помогне. В момента извършваме щателно претърсване на Хълма.
	Атмосферата в стаята се беше променила. Вече говореха много сериозно. Той си представи как униформените полицаи претърсват с пръчки, крачейки бавно напред.
	— Разбирам — каза той тихо, срещайки погледа на жената. — Знам, че Хълмът беше споменат като място, където може да ходи, вместо пътеката край реката, но наистина не си спомням дали аз го предложих, или тя. Там ли е видяна за последен път?
	— Непрекъснато събираме информация, господин Дейвисън. — Сержантът стана. Когато си тръгна след официалните реплики, лицето й не изразяваше нищо, моментът на особената им откровеност беше отминал.
	Тя му подаде визитката си.
	— Бих искала да помислите за двете си срещи с Деби Паркър. Ако е възможно, прегледайте бележките, които сте водили. Ако има нещо, дори и най-малкото, моля, обадете ни се спешно. Няма значение, ако се окаже безполезно — ние ще преценим това.
	— Разбира се. Ще медитирам върху това довечера, когато свършат посещенията.
	— Оценяваме високо това. — Тонът на младия мъж беше ироничен, но когато Колин го погледна, лицето му беше безизразно.


>	Двадесет и пет

	— Добре, много добре. Сега ще го направим само още веднъж от най-високото място.
	Хорът тихо изпъшка. Тази вечер работиха много повече от друг път, а беше вече девет и половина, време да утолят жаждата.
	— Готови, дами и господа.
	— Садист — каза някой едва чуто.
	Диригентът, Дейвид Лестър, се засмя.
	— Благодаря. А сега, _Dona nobis pacem… Paaa… cem_. И моля, помнете, че думата означава „мир“… Баритоните, недейте да гърмите… съсредоточете се… и, три-четири.
	_„Dona nobis pacem…“_
	Въпреки умората и сухотата в гърлата, музиката се лееше от тях, като ги въодушевяваше да пеят по-добре от всякога. Фрея никога не се беше чувствала толкова погълната от музиката, нито толкова трогната от това, което пее, колкото и да беше трудно. В продължение на няколко такта, в които алтите почиваха, тя се заслуша и си представи как ще звучи невероятната оратория на Бритън в катедралата, когато с тях е целият оркестър, а не само корепетиторът на пианото.
	Звукът заглъхна бавно. Никой не се изкашля, нито помръдна в продължение на няколко секунди. Дейвид Лестър леко се намръщи. Очакваха да каже, че иска да го повторят отново и отново…
	— Чудя се защо трябваше да дойде времето за кръчма, за да покажете най-доброто от себе си. Това е всичко. Благодаря ви, хористи.
	Изправиха се сред тропота на столовете и стативите за ноти.
	— Ще се видим ли в „Кийс“? — обърна се към Фрея Джоан Янгър.
	— Не съм сигурна. Капнала съм тази вечер.
	— Чух за изчезналото момиче.
	— Да. Голяма операция.
	— Още една причина да се отпуснеш.
	Фрея прибра партитурата си в старата черна чанта за ноти, която имаше още от училище, и се измъкна от тълпата. Не беше излъгала, когато каза, че е изморена, а я болеше и главата. Дни като този бяха стресиращи за всеки, колкото и закоравял да беше. Тя дойде на репетицията на хора на „Сейнт Майкъл“, въпреки че повече й се искаше да вземе горещ душ и да си легне. Имаше нужда не само от успокояващото въздействие на музиката, но и от утехата на извисяването, което й даваше пеенето. Не сбърка, че дойде. Чувстваше в себе си някакъв покой, но не й се щеше да прекара един час, пиейки и викайки сред претъпканата, задимена кръчма. Беше пристигнала след седем и половина и трябваше да мине през цялата редица, тъй като всички вече бяха по местата си. Дейвид Лестър спря репетицията и раздразнено помоли за внимание заради бъркотията, която създаваха закъснелите. Сега тя вървеше сама в студената звездна вечер, радостна, че отново е на чист въздух. Колата й беше от другата страна на катедралата, тъй като не бе намерила друго място за паркиране. Зави зад ъгъла, далеч от главната западна врата и всичко стана прекрасно и тихо. Къщите наоколо бяха тъмни, но имаше улични лампи — старомодни, като лампите от романите, чиято светлина падаше върху плочника.
	В такава вечер беше прекрасно да се разхождаш бавно по тези места, но Фрея отново се замисли за двете изчезнали жени. Те бяха тичали и се бяха разхождали сами — но какво се беше случило тогава, къде са сега, в безопасност ли са, или са застрашени, живи ли са, или мъртви? Тя потръпна, не защото я беше страх, особено тук, на това свещено и защитено място, а защото неочаквано професионалното й съзнание се върна към сцените на насилие и последствията от него. Това беше първият случай от пристигането й в Лафертън, който я беше завладял изцяло. Беше започнала да се идентифицира с двете жени. Чувстваше се задължена пред тях. Трябваше да направи за тях това, което те не можеха да направят за себе си.
	Претърсването на Хълма беше преустановено, когато се стъмни. Нищо не намериха. Утре сутринта щяха да продължат, докато открият нещо или докато не претърсят целия район.
	Тя измина последните няколко метра до колата си. Искаше да освободи съзнанието си от случая, но не можеше, не и докато той не се разреши по един или друг начин. Инспекторът в лондонската полиция веднъж й беше казал:
	— За да се изкачиш до по-висок чин, трябва да се научиш да се дистанцираш, Фрея, а ти не можеш да го правиш. Не можеш да оставиш нещата в края на деня. Носиш ги със себе си вкъщи. Носиш ги на вечеря, в леглото. Така ще прегориш.
	Всъщност тя точно това направи — прегоря в лондонската полиция. Но Лафертън й беше дал нов живот и ново чувство на ангажираност. Знаеше, че позволява някои случаи да я обсебят, да се промъкват в сънищата й. Но тя си беше такава и щеше да е предателство да се вмести в друг шаблон. А и беше сигурна, че това би я направило по-малко ефективен служител.
	Дълбоко замислена, тя се отдръпна от алеята, когато една кола зави иззад ъгъла, осветявайки я с фаровете си. Фрея се обърна, когато шофьорът спря и натисна клаксона.
	— Фрея?
	Беше заслепена. Прозорецът на беемвето се плъзна надолу, светлините угаснаха.
	— Кой е?
	Но когато се приближи с две крачки, го видя. Обзе я приятно чувство.
	— Сър?
	— Какво правиш тук, сама в тъмния двор?
	— Излизам от репетиция на хора в катедралата. Закъснях и затова не можах да намеря тук място за паркиране.
	— Майка ми беше ли?
	— Разбира се. Отиде в „Крос Кийс“ с другите, но на мен тази вечер не ми се ходеше.
	— Почакай.
	Той вмъкна колата си в пространството до една от тъмните къщи, изключи двигателя и излезе.
	— За Мириъл ли дойдохте?
	Той се засмя.
	— Не, прибирам се. Живея тук.
	— Господи. Не мислех, че някой живее тук, смятах, че има само офиси.
	— Точно така. Но освен офисите, тук съм и аз. Духовенството и духовитите трябва да са близо до небето и катедралата.
	— Виж ти.
	— Ела да видиш. Ела за едно питие в края на един лош ден.
	Колко лесно могат да звучат важните неща, помисли си тя, колко обикновено може да бъде казано изречението, което щеше да носи със себе си като ценен предмет през останалата част от живота си. „Ела да видиш. Ела за едно питие.“ Тя го последва в тъмната тиха сграда и нагоре по стълбите, гледайки гърба му, главата му, светлорусата му коса, дългите му крака, обувките, цвета на чорапите, и запомняше, запомняше. Когато си млад, понякога ти се случва да се ощипеш, за да разбереш, че нещо наистина става, че си жив и не спиш. Сега тя едва си поемаше дъх, но чувството на нереалност беше същото, колебанието, изострените сетива. Радостта.
	_Сърейлър._ Тя гледаше името му на табелата до вратата. _Сърейлър._ Буквите не бяха обикновени. Името беше като озарено. _Сърейлър._
	Той влезе пред нея. Лампите светнаха. Фрея беше на прага на стая, от чийто вид дъхът й спря.
	Той я погледна и се засмя, усмивката огря лицето му, цялата стая, пространството помежду им.
	— Питие? Кафе?
	— По-добре кафе — каза тя. Гласът й прозвуча особено, но той явно не забеляза.
	— Имаш ли нещо против, ако аз изпия едно уиски?
	— Не, разбира се.
	— Седни.
	Той излезе през една врата вдясно. По бледите стени изгря още ярка светлина. Кухнята.
	Фрея отиде до прозореца. Щорите бяха вдигнати и тя погледна надолу към тихия, осветен от лампите вътрешен двор на катедралата. Въпреки емоциите от това, че е тук, в тази удивителна стая по покана на Саймън Сърейлър, въпреки треперещите й ръце, мисълта й отново беше заета от двете изчезнали жени. Тя се страхуваше за тях и ядът, че не знае нищо, че не е разкрила нищо, беше непоносим. Всеки изминал час беше време, през което е можело да се направи нещо, нещо жизненоважно е останало неразкрито. Беше чела отново и отново бележките по делото, опитвайки се да види пропуск. Обърна се и отново огледа стаята. Беше идеална. В нея имаше всичко, което и тя би избрала, но подредено по-добре, отколкото тя би могла да го направи — мебелите, картините, книгите, осветлението бяха съвсем подходящи, празните пространства между тях бяха точно каквито трябва. Приближи се да разгледа четирите графики в рамки над кожения шоколадовокафяв диван. Бяха от Венеция — куполите на „Санта Мария“ и „Сан Джорджо Маджоре“, плюс още две църкви, които тя не познаваше. Рисунъкът беше жив и чист, детайлите — изящно пестеливи. Във всеки долен десен ъгъл се виждаха инициалите СО.
	— Ето. — Той дойде от кухнята и постави на масата подноса с кафе, мляко и захар и малка керамична чаша.
	— Кой е рисувал това? Харесват ми.
	— Аз.
	— Не разбрах.
	— Нарочно ги подписвам така… „О“ е инициалът на презимето ми.
	— Саймън, прекрасни са. Какво правите в полицията?
	— О, бих ли се наслаждавал на изкуството толкова, ако се занимавах с него по двадесет и четири часа седем дни в седмицата? Рисуването ме поддържа нормален. — Той се приближи до белия шкаф до стената, отвори го и извади бутилка уиски и чаша.
	— Рисувате ли и с бои?
	— Не. Обичам щрихите, работата с молив, писец и въглен, без цветове.
	— Откога се занимавате с това?
	— Винаги съм го правил. Постъпих в училище по изкуство, но напуснах, защото никой не се интересуваше от рисуване и от това да ни научи да рисуваме. Бяха лоши времена. Всички искаха концептуални неща. Монтажно изкуство. На мен не ми беше интересно.
	— Но след това в полицията? — Фрея седна на дивана.
	— Влязох в университета да уча право, за да мога да започна да се занимавам с другото си любимо нещо. Интересите ми винаги са били в две посоки — рисуването и полицията.
	— Но родителите ви са лекари.
	— Цялото ми семейство три поколения назад са били медици. Аз съм черната овца.
	— Мисля, че сте свежа промяна.
	— Майка ми вече започна да го вижда в тази светлина.
	— А баща ви?
	— Не.
	Каза го по начин, който я възпря да пита повече.
	Саймън седна в дълбокото удобно кресло срещу нея, кръстоса дългите си крака и се облегна назад с уискито в ръка. Тя едва дишаше. Беше й невъзможно да го погледне.
	— Не можах да отида на Хълма преди края на търсенето, но предполагам, че нищо не са намерили?
	— Абсолютно нищо. — Тя си наля кафе, за да държи главата си наведена, ръката й трепереше.
	Искаше той да говори, да запомни гласа му така добре, че като си тръгне оттук, да го чува, да го отнесе със себе си.
	— Но сега не сме на работа. Откога си хорова певица?


	След час и половина Фрея говореше за себе си и миналия си живот откровено, както не беше говорила с никого. Саймън беше добър слушател, само от време на време я подтикваше и то само с една-две думи, гледайки я през цялото време. Тя му разказа за семейството, учението си, лондонската полиция, брака си и провала му. Искаше й се да продължава, искаше той да я опознае и да знае всичко за нея. След известно време вече можеше да го погледне, да гледа лицето му на светлината от лампата зад креслото му, докато той отпиваше от уискито си.
	Беше безусловно влюбена в него, вече го знаеше, но тази вечер нещата се бяха променили. Вече не искаше да отхвърли това чувство, вече не си казваше „по дяволите, по дяволите, по дяволите“ при мисълта за него, щом го погледнеше или при осъзнаването на своите реакции. Не познаваше друг мъж, който да й беше отдавал толкова пълно и съсредоточено вниманието си, който да я беше слушал и гледал така, като че тя е значима, като че думите й са важни и няма нищо друго и никой друг на света, от когото да се интересува повече.
	Камбаните на катедралата удариха полунощ и тя осъзна колко дълго е говорила, колко много неща е казала за себе си. Замълча. Стаята му, този апартамент на края на тихата улица беше най-прекрасното и спокойно място, в което бе стъпвала, с неповторима атмосфера. Фактът, че просто седи тихо срещу Саймън, я накара да потрепери.
	— Господи! — каза тя.
	— Благодаря ти.
	— За какво?
	Той се засмя.
	— Че ми разказа толкова много. Хората невинаги са великодушни към себе си.
	Това, което каза, беше необичайно и забележително. Но самият той, помисли си тя, беше забележителен, нямаше друг като него на света.
	— Трябва да си вървя.
	Той нито се опита да я спре, нито скочи нетърпеливо, за да я отпрати. Просто седеше, отпуснат и спокоен в светлината на лампата.
	— Благодаря ви за това — каза Фрея. — Отидох на репетицията, за да спра за момент да мисля за случая. Пеенето и идването ми тук наистина ми дадоха това, от което имах нужда.
	— Почивка и освежаване. Важно е човек да се отдалечава колкото е възможно повече при случаи като този… Ако не физически, поне духовно и умствено. В противен случай много бързо се изразходва.
	Той се изправи и тръгна към вратата с нея.
	— Ще сляза до долу — каза той.
	— Не, ще се оправя.
	— Късно е, тъмно е, по това време наоколо няма никой, а ти си сама.
	Тя се засмя.
	— Саймън, аз съм полицай.
	Той отключи вратата и я погледна, красивото му лице беше сериозно.
	— И има изчезнали две жени.
	Тя го гледа продължително. После каза тихо:
	— Да.
	— Ще ми се да не мисля за тях така — каза Саймън, докосвайки гърба й с ръка, за да я насочи, когато тя тръгна надолу по стълбите. Допирът му сякаш я изгори.
	— Отново ви благодаря.
	— Удоволствието беше мое. Лека нощ, Фрея.
	Той вдигна ръка и гледа след нея, докато прекоси двора към арката в далечния му край и по-нататък.


>	Двадесет и шест

	Господин Виктор Фрийборн изчезна от старческия дом „Четирите пътя“ някъде след четири часа следобед. Никой не го беше видял или чул да слиза по стълбите и да излиза през външната врата, която госпожица Мърдо, секретарката, намери незаключена, когато излезе навън до пощенската кутия в пет без пет.
	Чак към шест и двадесет полицейският патрул върна обратно господин Фрийборн. Бяха го намерили да седи на пейка край реката само по пижама и чехли.
	Това се беше случвало и преди, но поради изчезването на Анджела Рандъл Каръл Аштън беше по-разтревожена от обикновено и й трябваше доста време да успокои всички в дома. През това време дърводелецът постави по-сложна брава и проведоха събрание на персонала, за да обсъдят как да се справят с проблема, който икономката Пам Торнхил нарече „проблема Худини“.
	Беше след осем часа, когато Каръл се прибра вкъщи и взе вестник „Ехо“, за да почете, докато изпие джина, от който имаше голяма нужда.
	Изчезването на Деби Паркър беше основната новина. Снимката й — дебело момиче, което се смее на ледената пързалка — беше увеличена до драматични размери. Каръл бързо прочете съобщението, търсейки нещо за Анджела Рандъл. Но нямаше, а двата случая изглеждаха много подобни един на друг.
	Но щом приликите бяха толкова очевидни, защо не се споменаваше нищо за Анджела? Какво правеше полицията? Дали случаят й не бе просто прибран в архива и забравен? Каръл си спомни младата, красива и, както изглеждаше, способна детектив-сержант Графхам, която едва ли бе прибрала бележките от разговора им в чекмеджето си. Разстрои се. Още някой беше изчезнал, Анджела все още я нямаше и Каръл си помисли, че заради колежката си е длъжна да напомни на полицията името й. Беше ядосана, че е съобщила нещо важно, на което не са обърнали внимание.
	Довърши джина с тоник, сипа си още половин инч, затвори бутилката и отиде до телефона.
	— Съжалявам, сержант Графхам не е тук — отговори един глас. — Може ли някой друг да ви помогне?
	Каръл се поколеба. Не искаше да разказва цялата история отново на някой, който не е в течение.
	— Можете ли да ми кажете кога ще се върне?
	— Опитайте утре сутринта.
	— Може ли да оставя съобщение?
	Даде името и номера си и помоли сержантът да й се обади непременно.
	Нямаше да се обади, мислеше си тя, докато вървеше към кухнята, за да си приготви нещо за ядене. От опит знаеше, че хората, колкото внимателни и добронамерени да са, рядко се обаждат. Започна да разбива две яйца за омлет, но когато извади продуктите за салата, беше вече твърде неспокойна, за да остави нещата за сутринта. Излезе от кухнята и се върна при телефона.
	— Пресата на Бевхам и околността, добър вечер, какво обичате?
	След няколко минути тя говореше с жена на име Рейчъл Кар. Четиридесет минути по-късно същата Рейчъл Кар позвъни на вратата й.


	— Госпожо Аштън, разкажете ми за изчезналата жена — Анджела Рандъл. Разбрах, че работи при вас?
	Тя не си водеше бележки, беше поставила малък репортерски касетофон на масата за кафе между тях. Каръл гледаше как се върти малката, шоколадова на цвят лента, докато разказваше за себе си, за Анджела, за изчезването й, за това как е говорила с полицията два пъти и накрая за шока от новината, че е изчезнала още една сама жена.
	— Прегледах съобщението, с очакването, че там ще има нещо за Анджела… Беше очевидно. Само че нямаше.
	— Свързахте ли се с полицията тази вечер?
	— Да, но лицето, с което се бях срещала, отсъстваше. Предложиха ми да се обадя утре сутринта.
	— Не е много добре, нали?
	— Просто не разбирам защо не споменават нищо за Анджела.
	— Мислите, че полицията е немарлива?
	— Не точно… Имам предвид, че не знаем какво става. Искам да разбера, това е всичко. Озадачена съм. Дължа го на Анджела. Тя заслужава да й се обърне внимание.
	Касетофонът изпиука и Рейчъл Кар се наведе да смени касетата. Беше висока млада жена с остро лице, кръгли стилни очила и светло велурено яке, което изглеждаше скъпо.
	— Знам, че е трудно да се отговори на този въпрос, но… какво според вас се е случило с Анджела Рандъл? Изглеждате убедена, че тя не е човек, който ще тръгне сам, без да ви каже или да се обади.
	— Тя е последният човек, който би направил такова нещо. Последният човек.
	— Тогава?
	Каръл погледна към ръцете си. Лентата съскаше и се въртеше. Не й се искаше да изрече на глас страховете си, от суеверен страх, че може да се сбъднат.
	— В сърцето си вие чувствате, че нещо се е случило с нея, нали?
	Каръл Аштън преглътна.
	— Да — каза тя. Гласът й прозвуча като шепот. Изкашля се. — Нямам повод да казвам това, освен… Но мина много време и аз не виждам какво благоприятно обяснение може да има.
	— Съгласна съм с вас. Когато прочетохте за другото изчезнало момиче, Деби Паркър, каква беше реакцията ви?
	— Както ви казах, учудих се защо не споменават Анджела… — друга жена от Лафертън, изчезнала при подобни обстоятелства.
	— Какво си помислихте?
	— Че между случаите трябва да има връзка.
	Тогава Рейчъл каза:
	— Не искам да ви разстройвам, госпожо Аштън, но все пак вие не сте роднина на госпожица Рандъл и затова няма да ви прозвучи много безчувствено. Мислите ли, че има възможност тя да е мъртва?
	— От това се страхувам.
	— Мислите ли, че младата жена може също да е мъртва?
	— Господи, надявам се, че не. Не е минало много време, нали, може и да са я намерили вече… Минали са само два дни, не като при Анджела.
	Репортерката не каза нищо, само я гледаше и чакаше.
	— Ужасно е, като си помисля… и двете.
	Мълчание.
	— Ако има връзка, значи…
	Рейчъл Кар повдигна леко вежди, но остави Каръл да говори.
	— Ужасно е да се помисли.
	— Обвинявате ли полицията, че не са открили нищо за госпожица Рандъл?
	Обвиняваше ли ги? Чудеше се дали не беше казала твърде много неща, за които не беше сигурна. Все пак…
	— Ядосана съм — каза тя — и съм разстроена. Прекалено много време мина. А сега и този случай… Много се страхувам. Мисля, че може да се случи на всеки, нали?
	— Мислите, че и други жени в Лафертън вече имат причина да се страхуват?
	Така ли мислеше? Ако е най-лошото…
	След момент Каръл Аштън кимна.


	Рейчъл Кар караше с непозволена скорост по пътя обратно към редакцията, но тя винаги караше така. Нали за това беше червената й мазда МХ5. Беше силно развълнувана. В тази история имаше хляб, от седмици чакаше нещо такова, можеше да го направи водещо заглавие, да покаже малко отношение и да зададе неудобни въпроси на полицията, да разтърси обществото на Лафертън, което тя смяташе за полузаспало. Представи си името си на първа страница ден след ден и как води главната медийна кампания.
	Когато влезе в редакцията, Дон Пилкингтън, редакторът на „Ехо“, си беше отишъл, но Греъм Гант още беше зад бюрото си. Рейчъл издърпа един стол и започна да говори, без да му дава възможност да я прекъсне, докато не разказа всичко и не изложи плана си.
	Той изглеждаше объркан. Взе един от националните вестници.
	— „Полицията е на крачка пред нас. Комисарят от лондонската полиция призна, че са сгрешили, като са изтеглили полицаите от улиците и така са загубили доверието на обществото. Хората искат да се чувстват сигурни и патрулиращите полицаи спомагат за това. Полицията набира нови попълнения и възнамерява да върне патрулите.“
	— Добре, добре, правителството възнамеряваше и да прати повече лекари в болниците и повече учители в училищата… И какво стана? Ходил ли си скоро в болницата на Бевхам? Лафертън не е Лондон, нещата стават бавно и въпросът не е какво ще стане в бъдеще, а какво става — или не става — сега. Искам да станем големи с този случай, Греъм. Две жени са изчезнали и защо полицията ни казва само за едната? И двете са били сами на Хълма, никоя от тях не би изчезнала, без да предупреди, и от двете няма следа, никоя не се е обадила. Какво се опитва да прикрие полицията — собствената си некомпетентност? Защо Хълмът не се охранява както трябва — там се мотаят особняци, ексхибиционисти изскачат на пътеките срещу минувачите. Защо не ги прибира полицията? Защо…
	Греъм Гант уморено вдигна ръка.
	— Хей, давай едно по едно, Рейчъл. Добре, можеш да отидеш в Лафертън и да разпиташ за другата изчезнала жена. Мисля, че това е важно. Всичко друго, особено някаква антиполицейска кампания, трябва първо да мине през редактора.
	— Ще му се обадя у тях.
	— Няма да го намериш, той е на голяма масонска вечеря в Бевхам.
	Рейчъл изсумтя.
	— Научи подробности за другата жена, направи всичко, което можеш. Ще го публикуваме на първа страница утре, ако все още няма новини за някоя от тях. И без това полицията иска да задържим вниманието на обществото върху изчезналото момиче. Но почакай и говори с Дон, преди да вдигнеш тревога в обществото.
	Рейчъл се втурна гневно през стаята към бюрото си. Винаги беше едно и също — големите босове играеха заедно, покриваха се един друг, правеха си услуги. Половината от полицията бяха франкмасони, това се знаеше, както и половината адвокати, банкери и големи бизнесмени в Лафертън и Бевхам, големите момчета играеха детски игри. Но това нямаше значение. Когато се стигнеше до заблуда на обществото и тайнствени конспирации, имаше голямо значение.
	Рейчъл седна на бюрото си, за момент се загледа в пространството, представяйки си кампанията, за която искаше да получи разрешение да води, по един или друг начин. Тя щеше да придума Дон. Фантазията й продължи по-нататък, когато работата й в „Ехо“ ще бъде забелязана на Флийт стрийт и за нея ще има обаждане, с което я канят да се срещне с редактора на „Дейли мейл“… Рейчъл Кар нямаше намерение да остава дълго в тази затънтена провинция.
	Тя вдигна телефонната слушалка и се обади в полицейския участък, но вече беше почти десет и в следствения отдел нямаше никой, а дежурният полицай каза, че няма новини и не може да коментира случаите с изчезналите хора.
	— Съветвам ви да се обадите сутринта.
	— И с кого да говоря?
	— Детектив-сержант Графхам.
	— Той кога ще бъде там?
	— Тя. Детектив-сержант Фрея Графхам. По всяко време след девет. Ако тя отсъства, можете да говорите с полицай Коутс. Съжалявам, че не мога да ви помогна тази вечер, госпожо.
	Рейчъл тресна слушалката. Не й харесваше мисълта да чака до сутринта, за да получи разрешение от редактора, и чак тогава да говори с някаква невзрачна жена детектив, която сигурно ще си мери думите и ще я остави да чака следващия брифинг.


	След един час беше написала зашеметяваща статия, според нея. Историята и нейната гледна точка бяха твърде актуални, за да се ограничат само до „Ехото на Лафертън“, а и в края на краищата тя се беше опитала да говори с редактора, нали? Не беше нейна вината, че той е на масонска вечеря. Тя извика списъка с електронните адреси в компютъра си и кликна върху _ed@bevpost.com_.
C>
	Изпращам ви в приложението статия за днешната новина за изчезналата жена в Лафертън. Имам сведения, че е укрита важна информация. Историята ще представлява интерес за читателите на „Бевхам Поуст“.
	Нямах възможност да се свържа с моя редактор, но чувствам, че новината е твърде важна, за да я оставя за утре.
@	Поздрави,
@	Рейчъл Кар
@	rcarr@laffertonecho.com
C$
	За секунда се поколеба, преди да кликне върху „изпращане“, като гледаше съобщението и прикачения файл.
	След пет минути тя летеше с маздата към Хеър Енд и срещата с любовника си Джон Бликсън, капитан на областния отбор по ръгби.


>	Двадесет и седем

	Старши инспектор Саймън Сърейлър не обичаше да крещи. Предпочиташе да изразява гнева си, като говори с ледено спокойствие.
	— Фрея, елате, моля. Доведете и Нейтън.
	След двадесет секунди се почука.
	— Влезте. — Той посочи вестника на бюрото си. — Предполагам, че сте видели сутрешния „Поуст“?
	— Да, сър.
	— Дявол знае откъде са разбрали, шефе, не оттук, казвам ви.
	— Фрея?
	— Категорично не, сър.
	— Тогава откъде тази репортерка — Рейчъл Кар, знае за другата изчезнала жена, как е разбрала името, адреса й, къде работи? Някой трябва да й е казал.
	— Никой от участъка. Още повече, малко от хората тук знаят за Анджела Рандъл, тя е просто едно име в папката с изчезнали хора. Единствено Нейтън и аз сме чели случая подробно, а ние не сме говорили с репортерката. — В гласа на Фрея се появиха ледени късчета.
	— Добре, приемам думите ви за истина. Но точно такива заглавия исках да избегнем… Вижте тези провокативни въпроси: „Могат ли жените в Лафертън да се чувстват в безопасност в своя град?“… „Дали полицията на Лафертън ще може да опази това любимо място за разходки, Хълма, от един сериен убиец?“. Сериен убиец, господи, а няма дори тяло. Добре, най-добре е да ги изпреварим. Искам да се свика брифинг за пресата в дванадесет часа. Искам да присъстват местните радиостанции, регионалните телевизии, новинарските агенции, всички — да се захванем с тях, преди те да са се захванали с нас. Изпратих екипа да претърси отново Хълма, но до следобед ще свършат. Някакви новини от Старли?
	— Какво? От Дейва? Боже, ама че глупак. Съмнявам се, че знае нещо за изчезването на Деби Паркър — каза Фрея. — Имала е две посещения при него, той ни засипа с приказки в стил „Нова епоха“, но не останах с впечатлението, че крие нещо.
	— Все пак ще го държим под око известно време. Освен това Деби сигурно е завързала някакви познанства в Старли, за които може да не е казала на съквартирантката си. Това е добра следа, може да е отишла при тях.
	— Да, при някой цигански катун. О, като малък исках да съм циганин…
	— Благодаря, Нейтън, запази детските си спомени и се захвани с телефона. Искам този брифинг да протече както трябва, да бъде организиран суперпрофесионално. Заели сме се със случая, всичко е под контрол и трябва да внушим това. Общественото доверие в полицията може да отслабне заради тези глупости. Да, и ако се обадят от националните медии, свържете ги с мен. Не казвайте нищо.
	— Сър.
	Когато тръгваше, Фрея погледна Сърейлър, за да види дали в погледа му има следа от близост. Нямаше. Тя се поколеба секунда, оставяйки Нейтън да излезе пръв.
	Телефонът звънна.
	— Сърейлър. Добро утро, сър. Прочетох я, да.
	Фрея се измъкна от кабинета.


	В конферентната зала за обедния брифинг бяха дошли повече журналисти, отколкото бяха идвали от дълго време насам. Бяха усетили, че историята може да стане водеща новина, и подушваха кръв. Старши инспектор Сърейлър влезе устремено в залата и застана зад подиума с Фрея, Нейтън и инспектор Блек, който отговаряше за претърсването на Хълма.
	— Добро утро, дами и господа. Благодаря ви, че дойдохте. Както знаете, вчера отправихме призив към всички, които имат някаква информация за една местна жена, Деби Паркър, забелязана за последен път вечерта на 31-и и може би напуснала дома си рано на следващата сутрин. Не е забелязвана оттогава, не е оставила съобщение, не се е обаждала на семейството си или на приятели и, доколкото знаем, не е имала причина да изчезне по собствено желание. Не е взела никакви вещи със себе си, освен ключовете от дома си. Дамската й чанта и всички лични вещи и дрехи са останали в апартамента й. Изключително сме обезпокоени за сигурността на Деби Паркър и освен че призовахме обществеността за информация, предприехме претърсване на Хълма и околностите, където се смята, че се е разхождала.
	Сигурен съм, знаете, че хората изчезват по много причини — страдат от депресия или други психически заболявания, имат семейни, домашни или финансови проблеми. Обикновено се връщат по свое желание. Винаги приемаме много сериозно всяко съобщение за изчезнал човек, но в някои случаи причините за безпокойство са повече, както при случая с младата жена, Деби Паркър.
	На 18 декември миналата година постъпи съобщение за друга изчезнала жена, Анджела Рандъл, от работодателката й в старческия дом „Четирите пътя“, но макар че тогава събрахме пълни данни и направихме разследване, нямахме причина да смятаме изчезването на госпожица Рандъл за съмнително. След изчезването на Деби Паркър обаче, ние разглеждаме отново изчезването на Анджела Рандъл, тъй като между тях определено има връзка.
	Имаме обаждания от граждани в отговор на нашия призив и работим по няколко версии, но все още нямаме информация, която да ни отведе до нея. Ще отправим подобен призив към гражданите и за изчезването на Анджела Рандъл. Естествено, ще ви информираме своевременно за развитието на следствието. Междувременно, ще бъда благодарен на медиите, ако се въздържат от прибързани и сензационни предположения, които не само че няма да са от полза, но ще разстроят семействата и приятелите на изчезналите жени и ще предизвикат тревога сред обществеността.
	Рейчъл Кар стана.
	— Старши инспекторе, сигурно в момента, в който сте пускали съобщението за изчезналата млада жена, сте си давали сметка, че то ще предизвика така наречената „тревога сред обществеността“?
	— Разбира се, хората са загрижени, но ние изложихме фактите, доколкото беше възможно, в недраматичен тон, точно за да не предизвикаме тревога, като в същото време насочим вниманието към случая.
	— Защо скрихте изчезването на Анджела Рандъл?
	— Никой нищо не е крил, госпожо…
	— Извинете, Рейчъл Кар, пресата на Бевхам…
	— Да, трябваше да се сетя коя сте.
	В залата се разнесе оживление. Рейчъл Кар беше известна с остротата и голите си амбиции, които не я правеха особено популярна сред колегите й.
	— Е, госпожо Кар… точно вашата фразеология имах предвид. Беше ни съобщено за изчезването на Анджела Рандъл и ние предприехме първоначалните разследвания. Но не можем и не отправяме призиви или съобщения към обществеността за всеки изчезнал човек, дори в малък град като Лафертън.
	— Но сега вече гледате сериозно на случая?
	— Както казах, ние гледаме сериозно на всеки случай с изчезнал човек. Има ли други въпроси, защото госпожа Кар явно е решила, че дебатът може да тече така до безкрай.
	— Джейсън Фокс, „Областна новинарска агенция“. Старши инспекторе, разтревожени ли сте за сигурността на изчезналите жени?
	— Тъй като никоя от тях не се е обадила, а времето минава, без да има новини, да, имаме повод за тревога. Но аз бих подчертал, че нямаме никакви данни, че с тях се е случило нещо лошо.
	Въпросите вече заваляха.
	— Разследването, което се провежда, за убийство ли е?
	— Претърсването на Хълма разкри ли следи от някоя от жените?
	— Защо не се провежда такова търсене в други части на града?
	— Съветвате ли хората да стоят далеч от Хълма?
	— Трябва ли жените, които живеят сами, да се безпокоят за безопасността си в Лафертън?
	И отново Рейчъл Кар:
	— Защо полицията на Лафертън не действа адекватно? Защо няма редовни патрули в района на Хълма? Ако наистина сте загрижени за двете жени и смятате, че между случаите има връзка, търсите ли някаква връзка и между самите жени? Мислите ли, че е възможно да са отвлечени или убити? Има ли сериен убиец, който преследва жените в Лафертън?


	Джим Уилямс беше чул вчерашния призив по радио BEV за информация за изчезналото момиче, след което беше седнал в удобното си кресло, за да размисли. Тази сутрин беше извървял, както обикновено, половин миля до Акр стрийт, за да си купи „Поуст“ и пакет ментови бонбони. Беше хубав ден, прекалено хубав — твърде топло беше, нарцисите бяха твърде разцъфтели, птиците пееха твърде радостно. Това можеше да означава само, че отново ще има лапавица, източен вятър и скреж през нощта. Беше свалил белия вълнен плат, с който грижливо покриваше камелиите на терасата, но щеше да се наложи да погледне термометъра преди новините в десет часа и отново да ги завие, ако има изгледи пак да се застуди.
	През целия път към вкъщи си мислеше за камелиите. Носеше „Поуст“ сгънат под мишница. Не се изкуши да го отвори на улицата отчасти защото щеше да развали удоволствието от четенето по време на чая, отчасти защото имаше чувството, че може би е неприлично, както например да се яде на улицата.
	Не беше забравил съобщението в новините за изчезналото момиче. То продължаваше да се върти в съзнанието му, докато приготвяше бекона с яйца и гъби, препичаше филиите с масло и слагаше чайника да заври. Отвори прозореца на кухнята и вътре нахлу аромат на пролет. Щом някой в квартала окосеше тревата си, ароматът щеше да стане още по-силен.
	Десет минути по-късно той седеше до масата с пълна чиния пред себе си, с чаша чай и с вестник, подпрян на каната. На първа страница имаше статия за изчезналото момиче. Но когато я прочете, беше по-заинтригуван от другата жена, Анджела Рандъл, изчезнала преди Коледа. И за двете се знаеше, че са ходили на Хълма. Когато разгледа снимката на Деби Паркър, Джим почувства почти със сигурност, че я е срещал там, макар че не беше лесно да я разпознае в неясната снимка на момиче, което се пързаля със зимни кънки. Все пак му изглеждаше позната и ако си затвореше очите, можеше да я види как върви. Но полицията щеше да иска да знае повече от това. Десетки хора могат да се обадят и да кажат, че „мислят“, че „може би“ са видели момичето на Хълма, но не са сигурни кога точно.
	Колкото до другата жена, Джим се чувстваше по-сигурен. Нямаше снимка на Анджела Рандъл, но имаше добро описание. Главното, което изникна в паметта му обаче, беше фактът, че за последен път е била видяна да тича към Хълма, облечена в светлосив анцуг, много рано през онази много мъглива декемврийска утрин. Джим също беше навън този ден със Скипи. Беше излязъл рано, защото не можеше да спи, а запомни мъглата, защото когато излезе от вкъщи, тя изглеждаше съвсем лека, но щом стигна до Хълма, бе вече гъста и влажна — мъгла, която лепне по лицето ти и го вледенява.
	Обра чинията си с парче хляб и отиде до хладилника, за да провери какво има за чая по-късно. Имаше шунка, която можеше да изяде със зеленчуци, парче ябълков пай, който беше купил вчера от пекарницата „Крос“, и крем „Девон“. Това беше любимият му десерт, макар че през лятото обикновено ядеше ябълковия пай със сладолед.
	Прочете отново статията в „Поуст“. Не, нямаше какво да каже на полицията за Деби Паркър, но колкото повече мислеше, толкова по-сигурен беше, че трябва да им каже, че е видял другата жена да тича в мъглата.
	След като взе решение, той сгъна вестника, изчисти масата, изми съдовете, преди да се разположи в дневната, за да гледа футболния преглед. До него на малка масичка лежеше вестникът с програмата, с подчертаните с червено предавания, които смяташе да гледа. Той преглеждаше седмичника от начало до край още в деня, в който излизаше, и си правеше седмичен телевизионен график. Този следобед пред него имаше почти три часа наслада със спорт по телевизията, а после щеше да има време за кратката си разходка до края на улицата, зад ъгъла и обратно за вечерната програма. Значи можеше да отиде до полицейския участък на Лафертън тази сутрин. Трябваше да разкаже историята си не на първия срещнат полицай, а на някой, който работи по случая. Беше наясно, че съобщенията никога не се предават, бележките се слагат в папки и никой не ги поглежда повече.
	Той изключи телевизора и сложи палтото и шапката си. Ще каже на полицията всичко, което си спомня. По някаква причина чувстваше, че дължи това не само на изчезналите жени, но и на Филис… а заради нея и на Скипи.

	* * *

	Когато Фрея влезе в стаята на следствения отдел след брифинга, телефонът започна да звъни.
	— Детектив сержант Графхам.
	Сержантът в приемната се обаждаше, за да докладва, че е идвал един възрастен мъж.
	— Каза, че иска да съобщи нещо за изчезналата жена, Анджела Рандъл, но иска да говори с някой, който работи по случая.
	— Що за човек е, Рой?
	— Около седемдесетте, с шлифер и шапка. Не мисля, че си измисля, изглеждаше искрен.
	— Къде е сега?
	— Отиде си вкъщи. Почака малко. Имам всички данни.
	— Дай ми ги, моля те.
	Тя надраска името и адреса. Щом остави слушалката, телефонът отново иззвъня.
	— Фрея, бихте ли дошли за минута?
	Този път тя тръгна по коридора към стаята на Сърейлър без Нейтън.
	— Благодаря — каза той, когато тя отвори вратата.
	— Тази млада жена от „Ехо“ е тръгнала на лов.
	Саймън направи пренебрежителен жест.
	— Тя е само местен териер. А сега, за Деби Паркър. Единствената истинска следа, която имаме, е Старли. Това е било нещо ново в живота й, била е увлечена по него и имам чувството, че ако има някаква следа, тя ще изникне там. Вие се срещнахте с един терапевт, но аз искам много повече. Искам Старли да се напълни с униформени полицаи, да огледат всеки магазин, приемна, кафене… всяка индианска колиба. От врата на врата. Вземете снимката на Деби и направете листовки, пръснете ги из мястото. Търсим всеки, който може да я разпознае. На Хълма не открихме нищо.
	— Сър, ами Анджела Рандъл?
	— Какво за нея?
	— Е, доколкото знаем, тя няма нищо общо със Старли.
	— Не.
	— Значи… нямаме никакви следи към нея.
	— Не. Единствената следа, и то съвсем слаба, е, че е била на Хълма, а там не открихме нищо. Докато не се появи някаква информация за нея, ще се съсредоточим върху Деби Паркър.
	— Добре.
	В личен план тя се влюбваше все повече в Саймън всеки път, когато го видеше, но професионално не беше съгласна с омаловажаването на случая на Анджела Рандъл. В съзнанието й изникна стерилната самотна малка къща, безмълвните стаи, ужасната пуста тишина, която тегнеше над това място, а после увитият в златиста хартия пакет, скъпите копчета за ръкавели и бележката. Бележката показваше дълбоките й чувства, беше развълнувала Фрея. Връщайки се към стаята си, тя си мислеше, че знае защо не е готова да остави случая на Анджела Рандъл. Бележката към подаръка беше отчаяно откровение и въпреки че нямаше име, тя разкриваше завладяваща страст. Анджела Рандъл беше обичала мъж, на когото редовно бе подарявала скъпи подаръци, за които е трябвало да бърка доста дълбоко в спестяванията от скромната си заплата. Фрея разбираше много добре какво я е подтикнало да го прави.
	Но тя не беше казала на никого нищо за това, което откри в бижутерския магазин в Бевхам.
	— Нейтън?
	— Сержант.
	— Старши инспекторът иска да направим разследване от врата на врата в Старли — обяви, листовки за Деби Паркър, тотално разследване. Мисли, че може да се намери нещо там.
	— Тръпки ме побиват от това място. Обзалагам се, че тя е някъде там. Включила се е в някоя откачена група.
	— Е, ако е така, ще я открием.
	— Има ли нещо за мен, сержант?
	— В Старли?
	— Където и да е. Защото Мат Ръстън иска да му помогна с данните за наркотиците. Има адски много информация, която трябва да се прегледа.
	— Опитваш се да ми кажеш нещо ли?
	— Не ставайте глупава, сержант. Обичам ви, бих умрял за вас, само че ако трябва да отида пак в Старли…
	— Не е това, трябва да идем при един възрастен мъж, който иска да говори само с важни хора от следствения отдел, и когато свършим, ще те помоля за нещо.
	Нейтън разцъфтя в маймунската си усмивка и каза:
	— Става!


>	Двадесет и осем

	— Моментът подходящ ли е, или може би храниш децата, пишеш домашни или даваш сено на конете…
	— Здрасти, Карин. Децата са нахранени, домашните са написани, конете имат сено. Захванала съм се с документацията си, така че прекъсването е добре дошло. Какво става?
	— Докладвам, както ме помоли.
	— Добре. С какво се занимаваш?
	— Рефлексология.
	— Недей, не бих понесла някой да ми боде краката.
	— Не бодат, а натискат, и то доста силно. Абсолютно блаженство е, почти заспивам. Палят ароматни свещи. Момичето е симпатично. Не бях й казала нищо, но след известно време ме попита дали имам проблем с гърдите.
	— Налучкала е. Жените на твоята възраст често имат такива проблеми.
	— Ти си неверник. След сеанс се чувствам страхотно.
	— Това го одобрявам.
	— Водя си дневник.
	— За това, което правиш, или записваш и усещанията си?
	— Всичко. Иначе няма смисъл. Трябва да бъда честна със себе си, Кет.
	— Какво следва?
	— Имам още един сеанс с духовния ми терапевт в сряда сутринта. Това е наистина най-хубавото нещо. Чувствам се така, сякаш мога да изкача Еверест, а съм и много спокойна и позитивна.
	— Мога ли да предложа нещо?
	— Нали това ти е работата, ти си мой лекар.
	— Мисля, че трябва да направиш още една снимка.
	— Защо?
	— Искам да видя какво всъщност става… щом се чувстваш така.
	— Ще си помисля.
	Кет въздъхна. Тя се въздържаше, доколкото можеше, стараеше се да бъде отзивчива, да мисли професионално, но с течение на времето лошите й предчувствия се засилваха. Трябваше да разбере какво става с рака.
	— Честна ли си?
	— С кого?
	— Всъщност с мен. Аз ти дадох голяма свобода, Карин.
	— Трябва ми още малко.
	— От какво се боиш?
	— Моля?
	— Извинявай, Карин, не мога да повярвам, че го казах.
	— Мислиш, че се страхувам да приема това, което ти наричаш „факти“?
	— Няма да знам какви са фактите, докато не проверим.
	— Не още.
	Кет замълча, после реши да не я притиска повече засега.
	— Добре, какво следва после? Фън шуй?
	— Операция при медиум-хирург.
	— Не, Карин, в никакъв случай.
	— Слушай, не става въпрос само за мен. Аз не вярвам в това, мисля, че е трик и трябва да се спре, но засега разполагаме само със слухове. Някой трябва да отиде, да разбере и да даде точна информация. Така ще направя услуга на всички.
	— Тогава ще дойда с теб. И аз искам да знам какво става. От думите ти разбирам, че ще бъдеш опитно зайче. Но ти си уязвима.
	— В четвъртък сутринта е, в десет и петнадесет. Ти си на работа.
	— Да, а Крис има лекции. По дяволите. Добре, но ако нещо те разтревожи, веднага си тръгни. Вече не става въпрос само за ароматни свещи.
	— Знам.
	— Впрочем майка ми обади ли ти се?
	— За нейното вечерно парти ли? Да, обади се, ще отидем.
	— Чудесно.
	— Знаеш ли кой още ще бъде там?
	— Ние, Ник Хейдън, Ейдън Шарп и една много привлекателна детективка, която работи със Сай. Може би и Дейвид Лестър, не съм сигурна. Малко е „асорти“, но майка ми обича да събира различни хора.
	— И да набира средства за фондове, да организира групи за благотворителни базари.
	— Или просто иска да стряска баща ми. На него ще му е неприятно, разбира се.
	— Тя като че не забелязва това.
	— О, забелязва. Просто се прави, че не я засяга.
	— Тогава аз, разбира се, вече ще съм оперирана от медиума.
	— Господи, ама че разговор. Карин…
	— Знам, знам.
	— Снимката. Казвам ти го като лекар.
	— Довиждане, Кет.


	Карин беше в Старли към девет часа сутринта в четвъртък. Денят може да накара всички да се чувстват по-добре, мислеше си тя, карайки по улиците покрай живите плетове, изпъстрени с бели трънки. Беше решена сама да се грижи за здравето си, да бъде решителна и позитивно настроена. Вярваше в това, което прави. И все пак в тъмните часове на нощта я обземаха лоши предчувствия, представяше си как челюстите на рака ядат части от нея. Тогава се упрекваше, че бе отхвърлила съветите на Кет и доказаното лечение и се ужасяваше, че закъснението можеше да е фатално. Но през деня, когато четеше книгите, пълни с чудеса и благополучни истории, бликащи от оптимизъм и увереност, слушаше записите и чрез тях се пренасяше в свят на красота, спокойствие и искрящо здраве, всичко се променяше — нощните й кошмари се свиваха в дупките си и тя се чувстваше отново силна и сигурна в себе си.
	Така се чувстваше и сега, когато зави към паркинга на пазарния площад на Старли. Беше тихо, слънцето огряваше стволовете на дърветата с лимоненожълта светлина, една майка със смеещо се дете и малко бебе в кенгуру минаха край нея. Размениха си няколко думи за времето, а детето издуха сапунени мехури през пластмасова тръбичка. Мехурите се понесоха нагоре, блеснали в цветовете на дъгата.
	Карин тръгна надолу по хълма, гледайки във витрините на магазините, към бурканите с естествен мед и кристалните топки. Една от тях, розов кварц като къс втвърдени цветове на роза, прикова погледа й — почувства как излъчва към нея магнетична сила. Купи я за пет паунда и когато я сложи в чантата си, духът й сякаш се повдигна.
	Купи си вестник и го остави на масата от борово дърво в кафенето за естествена храна, за да го чете, докато изпие чашата с домашна лимонада. „Ако животът ти изглежда като лимон, направи си лимонада.“ Беше прочела това, както и много други кратки оптимистични фрази, в една от американските книги, тази, в която се казваше, че трябва да се обвие в бяла светлина, да изплете свое собствено платно от злато и всяка сутрин да се протяга, за да докосне собствената си дъга. Но съветът за лимонадата й хареса.
	Гледаше през прозореца на кафенето и се чувстваше добре. Каза си го наум. Чувстваше се добре, щастлива и позитивна. Беше сигурна в това. Беше изпълнена с добри предчувствия за предстоящата среща. Рефлексологът и ароматерапевтът бяха едно, но медиумът-хирург — съвсем друго. Стисна в ръка мобилния си телефон за по-голяма сигурност.
	В десет и десет влезе в къщата в подножието на хълма. На стъклото с черни букви беше написано „Хирургия“, а думата „Зъбна“ беше грубо заличена. Карин имаше фобия от зъболекари и се почувства несигурна.
	— Добро утро. Имате ли час?
	Жената на средна възраст със сако с цвят на камилска вълна би могла да бъде администратор и на някой частен лекар на Харли стрийт. Карин каза името си.
	— Да, благодаря, госпожо Маккафърти. Бихте ли седнали? Доктор Гроутман скоро ще ви приеме.
	— Моля?
	Жената се усмихна.
	— Доктор Гроутман. Така се казва лекарят, който лекува пациенти чрез Антъни.
	— Разбирам. И този лекар…
	— Е живял през тридесетте години на деветнадесети век в Лондон.
	— Аха.
	Жената се усмихна и погледна в компютъра си.
	— Много хора ли идват тук?
	— О, да, графикът на доктора е пълен за седмици напред. Хората идват отдалече за преглед.
	Карин взе един брой на „Световно лечение“, но щом погледна корицата, вътрешната врата се отвори и оттам излезе възрастна жена, която изглеждаше бледа и много объркана.
	— Госпожо Корнуел? Моля, елате и седнете за момент, за да се съвземете. Ще ви донеса вода. — Администраторката отиде към килера в далечния край на стаята. — Важно е да изпиете това, госпожо Корнуел. Как се чувствате?
	Жената извади носна кърпа и избърса лицето си.
	— Малко ми е лошо.
	— Това е напълно нормално. Изпийте водата бавно и не ставайте. Имате ли други неприятни усещания?
	Жената я погледна изненадано.
	— Не, нямам. Никакви. Това необичайно ли е?
	Администраторката се усмихна.
	— Нормално е.
	Тогава вратата се отвори отново, един мъж излезе и се отправи направо към бюрото, без да поглежда към никоя от жените. Беше слаб, със светла коса и безлично лице. Той написа нещо на компютъра с два пръста, после бързо погледна в папката на бюрото, върна се и затвори вътрешната врата след себе си. Беше тихо. Госпожа Корнуел отпиваше от водата, бършеше лицето си и продължаваше да изглежда замаяна, администраторката се върна към работата си. Карин отново отвори списанието.
	Чу се бръмчене.
	— Бихте ли влезли, госпожо Маккафърти?
	Краката на Карин омекнаха, гърлото й беше пресъхнало. Беше точно като при зъболекар. Не искаше да влезе. Искаше да се обърне и да си тръгне, докато все още можеше.
	Администраторката се усмихваше. Карин погледна към другата пациентка. Искаше й се да я пита какво става, какво прави той, тя за какво е тук.
	— Влезте направо. Доктор Гроутман чака.
	„О, господи, сигурно съм луда.“
	Искаше й се Кет да беше дошла с нея.
	Бавно влезе в стаята.


	Мъжът беше много прегърбен и силно куцаше. Носеше калипер, едното му рамо беше малко по-високо от другото. Косата му беше със същия светъл цвят като на мъжа, който беше дошъл в приемната, но бе разрошена и стърчеше нагоре. Беше облечен с бяла риза и стоеше до кушетката за прегледи. Стаята беше слабо осветена, със спуснати капаци на прозорците. Имаше мивка с чешма. Гол под, покрит с линолеум. Нищо повече.
	— На кушетката, моля. Какво име използвате? — Гласът му беше дрезгав, с лек акцент, който тя не можеше да определи.
	— Карин.
	— Легнете, моля.
	Карин легна. Той застана над нея и прокара ръце над тялото й, без да го докосва.
	— Имате рак. Чувствам вашия рак в гърдата, лимфните възли и стомаха. Моля ви, разкопчайте блузата си, но не сваляйте дрехите и бельото си.
	Акцентът му определено беше чужд. Немски или холандски. Докато тя разкопчаваше блузата си, той гледаше встрани.
	— Ще отстраня тумора в лимфния възел на шията. Той е основният. Ще се отървем от него, а другите ще се свият и ще изчезнат. Те се хранят от основния тумор.
	Изпита непреодолимо желание да се махне от него. Той имаше нужда от бръснене, макар че кожата и ръцете му изглеждаха чисти. Посегна под кушетката и измъкна поставка с инструменти. Тя чу звук от преместване на кофа. Карин си наложи да гледа, да запомни лицето му, ръцете му, тялото му. Той взе инструмент от поставката и го стисна.
	После посегна към шията й.
	— Няма защо да се страхувате, няма страшно. Пулсът ви е много бърз. Успокойте се. Аз ви правя добро. Туморът ще си отиде, вие ще сте добре, от какво има да ви е страх?
	Ръката му бързо се стрелна, тя почувства как той стиска плът от шията й, дърпа, а после изпита странно усещане, като че нещо проникна през кожата й, а ръката му сякаш се въртеше в самата й шия. Очите му бяха полузатворени, но тя знаеше, че той осъзнава, че тя го гледа. Въртящото движение стана по-силно, тя почувства пареща болка и издърпване.
	— Ах. Готово. Добре.
	Ръката му бързо се отдръпна от нея. Нещо падна в кофата в краката му. Когато ръката му се издигна нагоре, тя видя, че по пръстите му има кръв. Ръцете му отново се движеха над нея и той мърмореше нещо, което приличаше на заклинание.
	— Вие сте в Божиите ръце, Карин. В безопасност сте вече. Ще бъдете съвсем добре. Трябва да почивате и да се храните, не гладувайте, не отказвайте нищо на тялото си. Давайте му това, което иска, когато поиска. Пийте вода, много вода. Почивайте. Довиждане.
	Той стоеше неподвижно. Карин лежеше, леко замаяна и объркана, но след няколко секунди спусна краката си от кушетката и несигурно се изправи. Доктор Гроутман нито й помогна, нито каза нещо, а безизразното му лице не трепваше. Стори й се, че той е мъжът със спортното яке, който беше дошъл в приемната, само че се е прегърбил, изкривил е рамото и гърба си и е разрошил косата си — но не беше сигурна.
	Когато стигна до вратата, която водеше към приемната, той каза тихо:
	— Неверието и подозрението са опасна компания. Дръжте разума си открит и сърцето щедро, Карин, или ще обезсмислите лечебната ми работа. — Гласът му беше неприятен и вече без никакъв акцент.
	Карин почти се втурна в другата стая.
	Чакаха още двама души.
	— Моля, седнете и изпийте чаша вода, госпожо Маккафърти.
	— Не, трябва да вървя, съжалявам…
	— Наистина трябва да седнете. Трябва да се съвземете. Моля ви.
	Треперейки, тя седна и отпи от картонената чаша. Жената беше права, имаше нужда от това, беше жадна и нестабилна. Звънецът избръмча за следващия пациент.
	— Сега ли да платя?
	— Да, ако обичате. Постойте малко, почакайте, докато се успокоите напълно.
	— Добре съм. Благодаря. — Карин се изправи. Не залитна. Отиде до бюрото и усмихнатата жена й подаде малка картичка. _Госпожа К. Маккафърти. За лечение: 100 паунда. Моля, изпратете чека в „Съдбъри и Ко.“._
	Тя излезе навън, на чист въздух, пресмятайки гневно. Беше прекарала в кабинета може би десет минути, не повече. Но да кажем, ако за всеки пациент трябваше по половин час, заедно с чакането, от девет до пет — шестнадесет пациенти на ден, един час обедна почивка, четиринадесет пациенти по 100 паунда прави 1 400 паунда.
	Отново в кафенето за естествена храна, тя седеше на масата до прозореца, на слънце, с чаша чай и кейк от моркови, който беше плътен и вкусен, и пишеше в бележника си, докато подробностите от посещението още бяха ясни в главата й — миризмите, гледките, звуците, какво беше казал той, какво бе почувствала.
	Когато се върна в колата, позвъни на Кет.
	— Доктор Диърбон е на спешно повикване. Да й предам ли нещо?
	Карин каза името си и помоли Кет да й се обади вечерта вкъщи.


	Караше бавно към Лафертън, още по-очарована от слънцето, чувствайки се освободена и отпусната, и се опитваше да не мисли за случилото се сутринта. Беше решила да прекара следобеда в градината и да разчисти пространство, за да посади картофи. Влезе в къщата, взе пощата от пода зад вратата и отиде в кухнята, за да включи чайника, преди да облече старите си джинси, якето и ботушите. Слънцето огряваше голямата ваза с нарциси на масата, карайки ги да блестят. Карин взе чашата с чай и писмата на дивана. След пет минути спеше. Не помръдваше и не сънуваше и когато се събуди след около два часа, остана да лежи спокойно, изпитвайки необикновено чувство на спокойствие и свежест. Слънцето беше се преместило през стаята и рисуваше продълговати ромбове върху бялата стена. Карин се загледа в тях. Те като че излъчваха енергия и красота, които не можеха да се опишат с думи.
	Спомни си сутринта — Старли, странния кабинет, мъжа с извития гръб и куция крак, странния му акцент, острите му забележки. Колко нервна и недоверчива беше, доволна, че си тръгва. Сега обаче, докато лежеше и гледаше бялата стена, се чувстваше изпълнена със сила и здраве, като че нещо в нея наистина се беше променило и духът й беше възроден. Чудеше се какво да каже на Кет.


>	Двадесет и девет

	Той искаше да разбере какво става. Имаше съобщения по радиото и в местния вестник, които бяха цитирани, макар и отчасти, в националните медии. Градът гъмжеше от приказки. Догадки.
	Щеше да е опасно да пътува с вана.
	Прекара предишната вечер с Деби Паркър. Написа доклада от аутопсията, закопча го в папка и сега трябваше тя да бъде възстановена, органите да се върнат на място, разрезите да се зашият. Харесваше му мисълта, че е свършил безупречно работата си и че е бил почтителен, винаги беше почтителен. Те го бяха научили на това. В моргата и по време на аутопсии често имаше груби шеги, особено когато присъстваха полицаи — това беше техният начин да се справят и да държат ужаса надалеч. Но той никога не беше одобрявал това и никога не се присъединяваше към тях и сега, когато беше сам, работеше мълчаливо, понякога на фона на музика. За Деби пусна Вивалди.
	Когато свърши, я покри и плъзна носилката с тялото й в хладилната камера при другите. Всяко отделение имаше етикет, но имената не бяха собствените им, бяха избрани от него и всяко бе внимателно обмислено.
	Ахил.
	Медуза.
	Беше написал четливо „Цирцея“ с черно мастило. Постави етикета на вратата на отделението с Деби Паркър. След това разкопча зеления си лабораторен костюм, свали го и го пъхна в пералнята. Облече своите дрехи, заключи крилото — всяка секция с отделен катинар, и излезе през страничната врата, която смъкна до долу и заключи към бетонния под.
	Остави вана на паркинга пред едно заведение и тръгна към Хълма в приятната пролетна вечер.
	Хълмът все още беше отцепен с полицейска лента и имаше предупредителни знаци по всички пътеки нагоре. Наоколо нямаше никой. Полицията си беше отишла.
	Мина по обиколната пътека, гледайки към пустите склонове, гъсталаците, камъните Уерн, короната от дъбове на върха. Нямаше указание докога полицията ще го държи затворен, но дори Хълмът отново да станеше достъпен, щеше да мине много време, преди хората да започнат отново да идват тук. Щяха да се страхуват, никой нямаше да се чувства в безопасност, всеки щеше да бъде забелязан и полицията щеше да патрулира редовно и явно.
	Той се отдалечи и се върна по обиколен път обратно при вана. Винаги трябва да си бдителен, винаги нащрек.
	Влезе в бара, който беше празен, поръча си червено вино и спагети и взе вечерния вестник от барплота. Помещението беше широко, безлично, хан за транзитно преминаващи пътници. Сервираха му, без да му обърнат внимание, и сигурно нямаше да го запомнят. Две групи мъже влязоха, без изобщо да го погледнат.
	В „Ехото на Лафертън“ имаше още една статия за Медуза и Цирцея. Спагетите бяха много вкусни. Късното слънце падаше на рубинени ромбове върху вестника. Чувстваше се доволен.


>	Тридесет

	Шарън Меткалф не беше на репетиция тази седмица, бе оставила съобщение, че се е простудила. На Фрея й хрумна нещо. Телефонният номер на Шарън беше пред нея, но тя се колебаеше. Имаше нужда да говори с някого за Саймън Сърейлър, да получи отговори на някои от въпросите, които заемаха съзнанието й винаги когато не беше съсредоточена върху работата си. При предишните им срещи Шарън беше проявила склонност да изслушва откровения.
	„Защо се колебая?“ — питаше се Фрея.
	Отдалечи се от телефона, наля си чаша вино и седна да помисли. Искаше да говори за него, да чува името му, да го повтаря, да научи повече за живота му. Кого можеше да попита? Хората, които познаваше най-добре, откакто дойде в Лафертън, бяха нейни колеги. Освен познатите й сред хористите, единственият човек, когото можеше да нарече приятел, беше Мириъл Сърейлър, която естествено не влизаше в сметката. Оставаше само Шарън Меткалф — страхотно облечена, разведена, собственичка на два модни бутика в Бевхам. Но Шарън беше и член на хора и когато диригентът я накара да изпее част от солото в „Месията“, за да покаже как трябва да звучи, уважението на Фрея към нея нарасна още повече. Сопрановият й глас беше великолепен, богат и чист, с експресивни височини. Останалите хористи слушаха с пълно внимание. У Шарън Меткалф имаше нещо много повече от скъпите дрехи. Фрея беше престанала да се ругае, когато съзнанието й се връщаше към Саймън. Дълбоко в нея един слаб, гневен и независим глас мърмореше презрително от време на време. Предупреждаваше я. Но тя не му обръщаше внимание.
	Включи телевизора, премина от програма за градинарство, през друга за покупка на къщи, после през футболен мач и накрая го изключи. Беше прочела днешните вестници и нямаше нова книга за четене. Изпи остатъка от виното си и издърпа телефона към себе си.
	— Шарън ли е?
	— Да.
	— Фрея Графхам е… Обаждам се само за да разбера как си. В хора съобщиха, че си загубила гласа си.
	— Благодаря ти. Да, имаше такова нещо, но днес съм много по-добре. Как беше в хора?
	— Добре. Вече се оформя, но сопраните определено бяха по-слаби без теб. Другата причина да ти се обадя, е, че в сряда имам почивен ден и се чудя дали би искала да обядваме заедно? Ако се чувстваш достатъчно добре.
	— Дотогава ще се оправя. С удоволствие. Къде?
	Ако щяха да говорят за Саймън, по-добре да не е в Лафертън.
	— Някъде извън града… Какво ще кажеш за „Лисицата и гъската“ във Флимби? Храната е отлична и само вечер е пълно.
	— Не съм излизала цяла вечност. Ако денят е като днешния, това ще ме ободри. Благодаря, Фрея.
	— Да се срещнем там в дванадесет.
	Идваше й да запее. Шарън беше говорила за семейство Сърейлър, когато я закара до дома й. Може би не познаваше добре Саймън, но със сигурност можеше да й отговори на един въпрос, който я измъчваше след гостуването й в апартамента му. Не можеше да го отхвърли или пренебрегне. Трябваше да разбере.
	Тя влезе в банята и докато лежеше във ваната, се тревожеше не за Саймън, а за работата. Единствената положителна информация за изчезналите жени дойде от Джим Уилямс, който засега беше последният, видял Анджела Рандъл, когато е тичала в мъглата и след това като че се бе стопила в нея. От Деби Паркър нямаше никаква следа. Претърсването на Хълма не бе дало никакви резултати. Двама души я разпознаха от снимката й, единият знаеше името й, но никой не я беше виждал напоследък. Разследване от врата на врата, листовки, призиви по радиото и във вестника — никакви резултати.
	Чудеше се за кучето на Джим Уилямс, Скипи. То също бе изчезнало на Хълма, като че се беше стопило във въздуха — или в гъстата мъгла. Но кучетата бягат, привлечени от разни миризми, или се заравят по заешки дупки, а и изчезналото куче не е изчезнал човек. Много кучета се крадат. Джим Уилямс не беше видял никого, но беше казал, че е чул шум от превозно средство. Дали крадците на кучета закарваха жертвите си в колите и шумно се отдалечаваха по пътя? Тя си спомни за Круела де Вил*.
	[* Злата героиня от книгата „101 далматинци“, която краде кучета, за да си ушие палто от кожите им. — Бел.ред.]


	Пролетта беше отстъпила и зимата вилнееше за последно, когато след два дни тя караше към Флимби. Вятърът блъскаше суграшица и дребна градушка по предното стъкло и когато тя паркира пред „Лисицата и гъската“, острият североизточен вятър, който вееше откъм полето, я връхлетя.
	Кръчмата беше тиха, огънят от цепениците в камината и алените лампи по масите грееха приветливо. В другия край на помещението за уюта допринасяха неколцина стари селяни, каквито все още можеше да се видят по тези места. Ниските им гласове бръмчаха като жужене на пчели.
	Фрея си взе водка с тоник и седна до една малка маса близо до огъня. Сигурно имаше жени, които можеха да обядват навън в кръчми като тази всеки ден, ако пожелаеха, но те със сигурност не изпитваха такова удоволствие от това, каквото изпитваше тя в почивния си ден. В Лондон никога не се беше наслаждавала на такива дни. Свободното й време минаваше в бързане да свърши домакинската работа и в опити да докаже на себе си, че й харесва да задоволява капризите на Дон, като приготвяше богати вечери.
	_Никога вече_, помисли си и сви пръстите на краката си в ботушите, _никога вече_.
	Във вътрешното й зрение като че светна лампа и тя видя апартамента на Саймън — дългата, спокойна стая с картините, книгите и хармонично съжителстващите модерни и старинни мебели. Искаше й се да бъде там, въпреки че се наслаждаваше на залата, която беше съвсем различна, с памучните си карирани пердета и табели с имена на коне. Искаше да бъде погълната от стаята на Саймън, все едно е част от нея, да пасне идеално като ваза или стол, или като една от картините му на стената.
	— Господи, ама че ден.
	Шарън Меткалф беше до масата и събличаше дългото си велурено палто. Фрея прекара цял час, за да избере дрехи и да се приготви, решена да не се остави на дизайнерския шик на Шарън, и когато се погледна в огледалото, преди да излезе, беше много доволна. Тя имаше прилични дрехи и ги комбинираше с малко кокетност. За работа се обличаше нито много елегантно, нито небрежно. Сега обаче се наслаждаваше на възможността да направи нещо необичайно. Но когато срещу нея застана Шарън, се зачуди защо изобщо си бе правила труда. Шарън носеше костюм „Армани“ със зашеметяващ шал, а до себе си на пода пусна чанта „Луи Вюитон“.
	Фрея не се стърпя и докосна с пръст чистата коприна на искрящо синия шал на тъмночервени и бели шарки.
	— Удивително е… Никога не съм виждала нещо такова.
	— Сигурно… Оригинален „Унгаро“ е.
	Фрея въздъхна.
	— О, работата ми е такава. Аз бих носила джинси от обикновен магазин.
	— Хм. Както е да е, как си?
	— Много по-добре, Фрея, благодаря, че ме покани. Ценя желанието ти да бъдеш любезна. — Тя казваше такива неща и все пак те не звучаха фалшиво.
	Шарън Меткалф беше вероятно към края на четиридесетте, много висока, много слаба, с много дълга, добре оформена руса коса, за дискретния цвят на която сигурно плащаше цяло състояние. Явно беше професионално гримирана тази сутрин.
	— Не съм била тук от години, а съм и много гладна.
	— Менюто е написано на дъската зад бара.
	— Знам, но не го виждам. — Тя вдигна чантата си и извади калъфката с очилата си.
	— „Диор“? „Шанел“?
	Шарън сложи очила „Ив Сен Лоран“ и се засмя.
	— Така, нека да ядем.
	Направиха поръчката си, Фрея смени празната чаша от водката с чаша минерална вода и отново седна. Нямаше представа как да вмъкне името на Саймън Сърейлър в разговора им, но всъщност се оказа сравнително лесно. Когато пристигнаха раците им, Шарън каза:
	— Знаеш ли, че следващия месец е годишното събрание на хора и Питър Лонгли и Кей няма да бъдат преизбрани?
	— Не, още не съм навлязла в тези неща.
	— Мириъл спомена твоето име. Иска да влезеш в управителния съвет.
	— Така ли, но аз току-що постъпих в хора.
	— Да, тя ми се обади. Удивителна жена е, познава всички и е достатъчно умна, за да ги привлече за работа.
	— Тя вече ме привлече да направя шест торти за хосписа и да й помагам за пролетния панаир. Трябва да е била много енергична като консултант.
	— Хората още говорят за нея, макар че, предполагам, студентите треперят, когато са в зрителното й поле. Тя е от онези хора, които не трябва да се пенсионират. Сега насочва цялата си енергия към благотворителността.
	Основните им блюда пристигнаха — дебели парчета риба, гарнирани с леко лют сос и куп пресни зеленчуци. Фрея отиде до бара за още минерална вода. Чудеше се дали Анджела Рандъл някога е ходила в кръчма като тази с мъжа, на когото беше купувала скъпите подаръци. Надяваше се да е получила малка отплата за щедростта си. Как ли го бе срещнала? Къде беше той сега? Сигурна беше, че подаръците имат връзка с изчезването на жената, но все още нямаше никаква следа. Деби Паркър, мислеше си тя, докато оставяше тъмносините бутилки с вода на масата, със сигурност не е била в „Лисицата и гъската“ със или без новите си приятели от Старли. Чувстваше се малко виновна, че не намира Деби за особено интересна личност.
	Тя седна, сипа си чаша вода и каза:
	— Това семейство Сърейлър са истинско медицинско предприятие.
	— Три поколения. Познаваш ли другите?
	Фрея наведе глава към чинията си.
	— Не. Макар че работя със Саймън, разбира се.
	— Да, той е единственото изключение. Родителите му изобщо не бяха във възторг, когато той реши да стане полицай. Господи, не мога да повярвам, че го казах.
	— Не се тревожи, ние си знаем, че сме съвсем дребни риби.
	— Но според тях, ако един Сърейлър не е лекар, значи не е Сърейлър. И все пак човек може да реши, че ако двама от тризнаците са лекари, това е напълно достатъчно, нали?
	— Познаваш ли го добре?
	— Ричард ли?
	— Имах предвид Саймън, но да, също и Ричард.
	Шарън я погледна бързо, остави ножа и вилицата си и се облегна назад.
	— Малко — каза тя. — Ричард и Мириъл не са двойка, ако разбираш какво имам предвид. Тя си има свой живот.
	— Той не ми хареса.
	— Никой не го харесва. Мисля, че тя е имала труден живот. Той е много тежък човек.
	— Заради това, че синът му е станал полицай?
	— Заради това и заради Марта. Знаеш ли за Марта?
	— Не. Искаш ли пудинг?
	— Как мислиш, че влизам в дрехите си? Само кафе.
	Поръчаха си еспресо.
	— Марта е най-малката в семейството, около десет години по-млада от тризнаците. Родила се е с мозъчно увреждане. Живее в дом от другата страна на Бевхам. Доколкото съм чувала, това е съсипало Ричард. Марта е била истински провал за него. Трябвало е да има идеално семейство, моделирано според неговия вкус. Но не се получило.
	— Горката Мириъл.
	— Да, тя е тази, която страда. Затова винаги се върти във вихъра на работата си, която я държи далече от него.
	— Сигурно и той е пенсиониран?
	— Да. Той беше невролог. Никой не знае с какво се занимава сега. Със сигурност не с помощ и подкрепа на жена си.
	Донесоха подноса с кафетата и четири шоколадови трюфела. Шарън ги отмести.
	— Как се работи със Саймън?
	Фрея не беше подготвена за това. Шарън я гледаше внимателно.
	— Той е много добър старши инспектор. Добре ръководи екипа.
	— И?
	— Моля?
	— Не казвай, че не си се влюбила в него. Всяка жена, която е срещала Саймън Сърейлър, се е влюбвала.
	Фрея преглътна горещото кафе. През гърлото й премина пареща болка. Шарън се беше навела напред. _Нетърпелива е да споделя и да се изповядам_, помисли си Фрея. _Внимавай, внимавай._ Но тя отчаяно искаше да говори за него и не я интересуваше нищо друго, освен да научи повече.
	— Добре — каза Шарън. — Разбрах. Слушай сега…
	— Искам да знам едно нещо, Шарън. Той гей ли е? Някак си ми се струва, че може да е.
	— Боже мой, не.
	Фрея почувства как потта се стича по гърба й. Главата й се въртеше.
	— Пълна мистерия е какъв е точно. Всички са се опитвали да разберат, но никой не е успял. Ти си детектив, имаш по-добър шанс от другите. Не познавам добре Саймън, познавам се с Мириъл, но съм срещала много жени, наранени от него. Той е очарователен мъж, красив, образован, приветлив, добър компаньон. Бързо се издига в кариерата, което също е привлекателна черта. Но е разбил повече сърца, отколкото горещи вечери съм изяла аз. Фрея, той очарова жените, държи се приятелски, кара ги да се чувстват така, сякаш са единствени на света, оказва им пълно внимание, слуша ги… Той е много добър слушател. Дали го осъзнава, не знам. Определено не е садистичен женомразец, обзалагам се. Обаче се отдръпва веднага, щом те хлътнат. Те не разбират какво е станало. Има и още нещо — никой не знае къде и как, но той със сигурност има друг живот извън Лафертън и двата му живота никога не се пресичат, вероятно дори в съзнанието му, ако разбираш какво имам предвид. Ще си поръчам още едно кафе, а ти?
	Фрея кимна. Не можеше да промълви нито дума. Шарън стана и отиде към бара. В залата се чуваше бръмченето на весели разговори и смях, във въздуха се носеше миризма на кафе и цигарен дим. Би могла да се скрие в тази атмосфера, докато се пребори с чувствата си. Шарън беше достатъчно умна, за да я разкрие веднага. _Бъди внимателна_, предупреди се отново тя.
	Когато се върна, тя й каза:
	— Слушай, Шарън…
	Шарън вдигна ръка.
	— Знам. Не казвай нищо на никого.
	— Няма нищо за казване.
	— Както и да е. Ти работиш с него, не искаш да се разчува. Не съм глупава.
	— Няма какво да се разчува… наистина. Просто съм любопитна.
	— Добре. Любопитна си.
	— Е, добре, привлечена съм.
	— Исках само да те предупредя.
	— Да ме предупредиш или да ме разкараш от пътя си?
	— Не, изобщо, първо защото не е мой тип, и второ — аз съм заета. Но съм виждала твърде много жени, които твоят старши инспектор е направил нещастни.
	— Благодаря, предупредена съм. След като имах един мъж, който съсипа най-хубавите години от живота ми, няма да позволя да ми се случи отново. Ще ти кажа нещо — ако той беше гей, щеше да го крие и пази далеч оттук поради една причина.
	— Баща му?
	— Според това, което ми каза, да.
	— Може би.
	— Добре, достатъчно сме говорили за мъже. Ако дойда в някой от магазините ти, каква отстъпка ще ми направиш за един панталон „Армани“?


	По пътя към къщи Фрея се отклони към Хълма. Наоколо нямаше никой. Лентите все още бяха опънати през местата за влизане, люлееха се на вятъра и напомняха за смъртта и ужаса, характерни за всяко местопрестъпление. Ако това беше местопрестъпление… мислеше си тя, изкачвайки се бавно към една от пролуките, която водеше към зелените склонове, сега голи и бледи в изчезващата светлина. Тук беше лесно да изникнат духове, както и образи на ужас и насилие. В летен слънчев ден мястото навярно излъчваше чар и игривост, с тичащи наоколо деца, хора, които разхождат кучетата си, изпотени бегачи по потници и клинове.
	Какво се беше случило тук? Тя знаеше, че е било тук, чувстваше го, а и фактите бяха прекалено много. Младият колоездач беше видян за последен път тук. Джим Уилямс беше видял Анджела Рандъл да тича в мъглата. Деби Паркър беше идвала да се разхожда тук рано сутрин, защото й е било казано, че това е благоприятното й време. Дори йоркширският териер Скипи беше избягал от Джим Уилямс в храсталаците на Хълма.
	Какво се случваше и защо? Каква беше връзката, не само между тримата души и кучето, които за последно са били видени на Хълма, но и в някакъв друг смисъл? Имаше ли такава връзка? Ако имаше, тя беше неясна и Фрея не можеше да я долови.
	Отново се огледа. Това, което винаги я беше мотивирало в работата й като полицай, беше чувството, че дължи нещо на жертвите на престъпления, на тези, които не са могли по една или друга причина да говорят, да се защитят, дори да отмъстят за себе си, защото или са онемели от уплаха, или са мъртви.
	Същото убеждение имаше и сега. Трябваше да работи заради изчезналите хора, дори заради изчезналото куче. Никой от тях не беше изчезнал по свое желание, не се съмняваше в това.
	Върна се при колата и потегли, но меланхолията и самотата на празния Хълм остана с нея през целия път към вкъщи.
	Обядът с Шарън беше радостна и цялостна промяна, независимо от истинската причина да я покани. С малки резерви Фрея я харесваше и щеше да се опита да създаде приятелство, макар че не би споделила с нея своите тайни — в очите й видя някакъв нетърпелив блясък и склонност към клюки. Фрея трябваше да пази мълчание за всичко, свързано с работата й. Но не работата беше това, за което искаше да говори с Шарън Меткалф.
	През останалата част от следобеда тя се занимава с разсейващи дейности — пазаруване в супермаркета, пране и гладене. Изми банята и взе душ. Гледа ранните новини по телевизията.
	В осем и половина излезе. Нямаше нищо предвид, просто така. Паркира близо до катедралата, където спираше, когато беше на репетиция на хора.
	Беше тъмно. Улиците бяха тихи. Вътрешният двор беше безлюден, с изключение на една жена с велосипед и три момчета, които отиваха на школа по хорово пеене. Фрея изчака, докато те влязат, после тръгна към крайните къщи, движейки се в сенките.
	Сигурно той беше още в участъка или някъде навън по работа. Апартаментът му сигурно щеше да е тъмен и тя щеше само да загуби времето си. Ако лампите светеха, значи си беше вкъщи и тя щеше да е доволна. Можеше да стои и да гледа, представяйки си стаята, да стои колкото има нужда. И дума не можеше да става да позвъни на вратата му. Не беше толкова глупава.
	Когато стъпи на тревната площ встрани от пътеката, чу шум от двигател. Саймън Сърейлър мина с колата си край нея. Фрея замръзна на мястото си. Ако се обърнеше, щеше да я види. Тя се отдръпна в сянката.
	Две други коли бяха паркирани пред къщата. Саймън спря до тях и угаси фаровете, но на светлината на уличната лампа Фрея видя, че се отварят и двете врати на колата. Той излезе пръв, а след него една жена. Беше фина и слаба, носеше светло палто.
	Фрея изведнъж почувства, че й става лошо. Искаше да избяга, не искаше да гледа, но гледаше, не можеше да не гледа, поглъщаше всяка подробност.
	Те тръгнаха към сградата, но вместо да влязат, спряха до една от паркираните коли. Саймън беше прегърнал жената през раменете и наведен й говореше нещо. При колата тя се обърна към него и той свали ръцете си от нея.
	Фрея се обърна. Не можеше да тича, беше парализирана, беше като диво същество, заслепено от фарове. Не искаше да вижда нищо повече, щеше й се да не беше тук и да не трябваше да понася всичко това. Беше ядосана на себе си.
	Чу вратата на колата да се затваря, двигателят се включи, гумите се завъртяха по калдъръма. Бързо погледна нагоре. Саймън стоеше до сградата с вдигната ръка. Когато колата бързо се отдалечи, той се обърна, отвори входната врата и влезе.
	Фрея чакаше. Беше започнало да вали. След две минути прозорците на последния етаж на сградата светнаха. Тя си представи апартамента, лампите, картините, Саймън. После си тръгна.


>	Тридесет и едно

	Смяташе, че знае всичко за себе си. Беше прекарал толкова време сам, изучавайки собствената си душа, опитвайки се да проследи всичко, което беше правил и мислил, до източника му, че му се струваше, че вече нищо не може да го изненада.
	Отдавна знаеше какво трябва да прави и защо. Знаеше, че това, което му носеше удовлетворение, винаги е временно, парчета познание, които постепенно създават едно цяло. Никога не бе имал истински интерес към преследването и лова. Това бяха само средства за постигане на целта. Той трябваше да открие хората, да ги подбере внимателно, да ги дебне, да ги преследва, да ги проследи за последен път и при необходимост да ги усмири. Избягваше думите „убийство“, „убиване“ и „смърт“. Нищо от това не му доставяше удоволствие. Садистите и психопатите, злите хора изпитваха удовлетворение от самото убийство и вероятно от всичко, което водеше към него. Той не беше такъв. Самата мисъл за това го ужасяваше.
	Това, което той правеше, беше съвсем различно.
	Затова беше шокиран, когато разбра, че копнее да се върне на Хълма, където временно не можеше да ходи. Искаше да мине отново по стъпките си, да застане там, където беше стоял с всеки от тях, да си спомни всичко. Ако полицията не беше оградила мястото, може би никога нямаше да разбере това. Предишната вечер беше гледал списъка си и още нещо го разтревожи. Оставаха три образеца. Зрял мъж. Възрастна жена. Възрастен мъж.
	Другите бяха доставени, изследвани, дисектирани, описани и прибрани. Изследването му беше уникално. Никой не беше експериментирал по този начин, сравнявайки начините, по които всеки беше убит, и дори най-дребните разлики между тях.
	Скоро всичко това щеше да свърши. Щеше да направи каквото бе предвидил. Нямаше да има нужда от повече. И точно тогава разбра, че не е чак вманиачен, но пристрастен. Само мисълта, че може да бъде лишен от това завинаги, само изразите „край“ и „последен път“ го караха да плувне в пот, която се спускаше, студена и неприятна, по гърба му. Трябваше да стане и да се разходи из стаята, после да излезе и да тръгне по улицата, за да се успокои.
	Как би могло някога да свърши? Тогава нямаше да има защо да живее. Ако нямаше повече работа, която да върши, трябваше да има друга причина да продължи, а той трябваше да продължи. Нуждаеше се от цел, за да го държи жив и работоспособен, да го предпази от лудост, да му помогне да се контролира.
	Не смееше да излиза с вана или с колата си. Твърде много хора я знаеха, познаваха и него и щяха да му махат. Трябваше да върви пеша, и то късно вечерта — на дневна светлина щеше да бъде много подозрително. Сега хората избягваха Хълма. Знаеше, че и той не бива да ходи там, защото това би означавало нарушаване на всички правила. А вършеше стриктно работата си, именно защото знаеше правилата и винаги ги спазваше. Наясно беше, че повечето хора нарушават правилата, защото стават арогантни и небрежни и от глупост. Но той беше умен, имаше обучен ум, беше систематичен във всичко, никога не действаше импулсивно, винаги проверяваше по два пъти. Тогава защо беше толкова отчаян сега, че трябва да поема този риск? Чувстваше как потребността се надига в душата му и разбра, че е по-силна от него. Не трябва да й обръща внимание, трябва да я контролира.
	Часове наред мисли за Хълма. Няколко нощи лежа буден, спомняйки си всеки път, когато бе там „по работа“, както мислено обичаше да нарича онова, което вършеше.
	Беше обикнал мястото заради усещането за древност, дълбоките му корени в миналото, заради камъните Уерн, които бяха свързани с толкова суеверия. Обичаше тишината му и звука на вятъра, всеки път различен, в зависимост от това от коя страна идваше. Обичаше начина, по който бяха разположени вдлъбнатините и издатините на Хълма, оголените камъни, шубраците и храстите, короните на дъбовете. Обичаше зайците и заешките дупки. Беше го избрал по практически причини, но беше го обикнал от сантименталност.
	За да се успокои, отиде с колата до бизнес парка. Беше след седем часа. Всички си бяха отишли, постройките бяха заключени и тъмни. Влезе през страничната врата в студената тиха сграда. Колко ще бъдат изненадани, ако разберат какво е постигнал тук — хората, които го бяха отхвърлили, съсипали и едва ли се бяха сещали дори веднъж за него, откакто напусна сградата на медицинското училище. Но всъщност бяха изгубили човека, който щеше да прослави това място. Защо тази мисъл никога не им мина през ум? Ако му бяха позволили да продължи по избрания от него път, сега щеше да е на върха в професията си и те щяха да са горди, че са го обучавали. Сега обаче всички успехи бяха само негови.
	Щракна ключа на синьо-бялата флуоресцентна лампа и за момент спря, заслушан в звука на тишината и смъртта. После отиде до вратата в бетонната стена в дъното и влезе в сърцето на своето царство. То беше съвсем малко, в задната част на постройката, но в него беше всичко, което имаше смисъл. Поколеба се, ръката му поспря върху дръжката на единия шкаф, преди да мине към следващия, но накрая се спря на втория отдясно. Беше проверил електрозахранването, термометрите и всички показания, както правеше всеки ден. Беше педантичен. Не можеше да си позволи да бъде друг.
	Издърпа дръжката.
	Анджела Рандъл лежеше с лице към него върху металния плот, който се плъзна на колелата си. Той застана до мраморнобялото й лице. Анджела Рандъл. Страстта й по него в началото го беше поласкала и когато подаръците започнаха да пристигат, беше много доволен. Никой преди не беше изпитвал страст към него. Никому не беше го позволявал. Но след време писмата, които съдържаха толкова патетично отчаяние, подаръците, поканите и молбите станаха досадни. Накрая я презираше. Но тя не беше тук по тази причина — никога по никакъв начин не позволяваше чувствата да влияят на работата му. Тя беше тук, защото бе на подходящата възраст, от подходящия пол и с подходящия ръст за този етап от неговото изследване, а и защото беше лесно да я проследи по Хълма.
	Издърпа носилката докрай, за да огледа собственото си творение. Смяташе, че с Анджела Рандъл е свършил по-добра работа, отколкото с другите, точна, чиста, непоколебима. Всичко беше извадено, проучено, разрязано, претеглено и записано, преди да бъде върнато обратно. Той познаваше частите на тялото й като пръстите на ръката си, беше ги изучил отблизо. Сега тя беше възстановена, изглеждаше бледа и блестяща между хирургичните шевове.
	Чудеше се какъв ли би бил следващият й подарък.
	Преди да провери отново електричеството и термометрите, да изгаси ламите и да заключи всяка врата, огледа и останалите. Беше малко неудовлетворен от работата си върху младия мъж, толкова здрав, жилест и мускулест. Чудеше се дали да не повтори това. Но улавянето беше най-трудното, момчето се беше борило, беше много силно. Не като бедната дебела Деби.
	Три шкафа оставаха празни. Един от тях още не беше оборудван. Другите бяха за възрастните, за Протей и Анна. Но ако нещата на Хълма продължаваха все така, щеше да мине време, преди да може да ги приеме. Мина през вътрешната стая, после през външната, разстроен и нетърпелив. Не беше ядосан, защото никога не се ядосваше. Да изтървеш нервите си, дори в най-ежедневните неща, беше опасно. Той нямаше да стигне дотук в работата си, ако имаше и най-малка склонност към това. Но се чувстваше като река, препречена от бент. Това забавяне не беше по негово желание и не беше част от плана. Не искаше да допусне непредвидима слабост, просто защото такъв беше животът, а животът беше нещото, с което първо трябваше да се справи.
	Той се разхожда около постройката, докато чувствата му се уталожиха, след което си тръгна към вкъщи, за да преосмисли плановете си.


>	Тридесет и две

	Слабото следобедно слънце не топлеше, макар че осветяваше красиво полето наоколо. Карин и Кет обикаляха поляната до конюшнята, изложени на острия източен вятър, който проникваше през пуловерите и уж ветроустойчивите якета. Хана Диърбон яздеше закръгленото пони Фъстък, и двамата явно нехаеха за студа. Бяха направили три обиколки и когато стигнаха до вратата, Кет каза:
	— Хайде, това е за последен път, наистина. Карин и аз вече не чувстваме нито ръцете, нито лицата си.
	— Не ставай глупава.
	— Няма значение, това е, Хана. Карин, плесни Фъстък отстрани, за да се размърда.
	Енергичните движения не влизаха в плановете на понито и то прие двете пошляпвания на Карин по задника му с презрение. Тя се беше обадила на Кет, за да й каже, че трябва да й съобщи за посещението си в Старли, но когато дойде, Кет приготвяше дъщеря си и понито за езда.
	— Не е ли на училище?
	— Ден за тренировка. Майка ми беше тук тази сутрин, обещах, че ще се върна до един и половина, но, разбира се, се прибрах в три без десет. Тя обаче е наясно с тези неща. Каза, че не ме е очаквала преди четири.
	Стояха навън, на вятъра, Карин беше облякла даденото й назаем яке, но тук беше трудно да говорят.

	* * *

	Беше се събудила от дълбокия сън след посещението си при медиума-хирург с чувство на свежест и леко замайване. Събитието й изглеждаше странно далечно и чак по-късно през деня успя да го осмисли и да си състави мнение. Когато го направи, се почувства още по-притеснена. Кет беше на работа, когато й се обади.
	— Ела на чай у дома утре, тогава ще говорим.


	— Хайде, мързелив Фъстък, давай. — Хана вдигна краката си и ги отпусна с плясък върху хълбоците на понито. Този път желаният ефект беше постигнат. Кет и Карин се втурнаха след понито, като Кет се мъчеше да задържи юздата. Щом стигна до вратата, понито рязко спря, Кет изпусна юздата и падна в калта. Хана седеше на седлото с розови бузи, с блестящи като звезди очи и се смееше.
	Този инцидент предизвика толкова буен смях у трите, че не можаха да се успокоят през следващия половин час. Хана взе чая си и отиде да гледа детско предаване, а Кет и Карин останаха в кухнята.
	— Това е, което ми липсва — каза Карин. — Всички тези неща с понита, „Синият Питър“*, ученическите чанти и пакетирания обяд. Не ми казвай какъв късмет съм извадила.
	[* Популярна, многосерийна телевизионна програма за деца по Би Би Си. — Бел.ред.]
	Кет напълни чашата си с чай.
	— Не, няма да ти казвам, че майчинството е ад, защото адът е само мъки, а тук има и късчета от рая. Ако съчувствам на някои от пациентите си, това са тези, които не могат да забременеят. — Тя погледна към Карин. — И на тези, които са можели, но са закъснели.
	— Ако имах деца, сега щеше да им е трудно, при тези обстоятелства.
	— Така е. Е, разказвай.
	Карин за момент замълча, събирайки мислите си. Котката скочи на дивана и се сгуши до нея.
	— Тревожно е. Мисля, че той трябва да бъде спрян, наистина.
	— Какво стана?
	Карин й разказа колкото можеше по-подробно за всичко, което й беше казал, обясни какво беше усетила. Кет слушаше, без да каже дума, отпивайки от чая си, като от време на време се мръщеше. От телевизора в съседната стая се чуваше оркестър, който свиреше „Утрото се пука“. Навън вятърът огъваше буковите дървета в края на градината. Когато Карин свърши, Кет не каза нищо, само стана да напълни отново чайника, преди да отиде да провери Хана.
	Карин чакаше. Тя завиждаше на Кет, но не заради децата, а заради нещо неопределено в дома и в семейния й живот, топлина и щастие, заедно с увереност в бъдещето, които повдигаха духа на всеки посетител. Когато си тръгваше оттук, въпреки случаите, когато Кет беше бледа от изтощение в края на някой мъчителен ден или от тревога за някой пациент, а в същото време някое от децата беше болно или имаше проблем в училище, Карин винаги отнасяше със себе си нещо от атмосферата на къщата, което я лекуваше и освежаваше. Откакто промени професията си и вече беше доволна от работата си, тя изпитваше известно удовлетворение от собствения си живот, което понякога почти заменяше липсата на деца. Накрая всичко застина. Но тя се беше заклела да не мисли неща от рода: „Не е честно“ и „Защо на мен, защо сега?“.
	Кет се върна и постави чинията и чашата на Хана на плота.
	— Така, разбрах. Ужасена съм. Този човек е опасен, права си, макар че не съм сигурна дали нанася някакви физически увреждания, явно внимава, не те е помолил да се съблечеш, не те е докосвал по начин, за който би могъл да бъде подведен под отговорност за насилие. Сигурна ли си в това? Защото ако го е направил, ще го хванем. Веднага мога да се обадя на брат си.
	Карин поклати глава.
	— Внимавах за това от момента, в който влязох в стаята. Беше много, много внимателен.
	— Разбира се, трябвало е да бъде внимателен с жена, която явно е наблюдателна и интелигентна. Би ли се държал така безупречно с младо момиче или дори с дете… Приема ли деца?
	— Не знам. Чакаха само по-възрастни хора.
	— Злото е в заблудата, разбира се… и във факта, че дава на хората фалшиви надежди с тази пантомима. Може също така да убеди някои от тях, че това ще ги излекува и че нямат нужда от истинско лечение, което е най-лошото.
	— Това доста ме плаши.
	— Сигурна съм. Господи, представяш ли си да си стара и уязвима и наистина да вярваш, че те разтваря и вади това от теб — можеш направо да умреш от шок. Чудя се дали някой наистина не е умрял.
	— За да разберем, трябва да открием откъде е, къде е работил преди.
	— Ще направя някои проучвания, когато имам малко време.
	— Мога да помогна. Ще се поровя в Интернет, а имам и приятелка в „Сънди Таймс“. Там умеят да изравят неприятното минало на хората. Могат дори да правят разследвания.
	— Добра идея. Ще имаме среща на новия комитет на лекари и алтернативни терапевти. Ще им разкажа. Лошото е, че всичко това изисква време. А тази нощ съм на повикване. С радост бих се отказала от тези визити, макар че най-добре опознаваш пациентите си при труден случай в четири сутринта.
	— Ти си национално богатство. Надявам се, че знаеш това, доктор Диърбон.
	— Не съм. Не успях с теб.
	От телевизора се разнесе звук на тръба, оповестяващ края на „Синия Питър“.
	Карин стана.
	— Благодаря за чая. Оставям те да се насладиш на времето, прекарано с дъщеря ти.
	Кет се усмихна.
	Навън в градината вятърът духаше и затръшна вратата на колата. Тя погледна към осветения прозорец на кухнята, видя как Кет вдига Хана на плота до мивката, и двете се смееха. Деца. Но вътрешният глас изведнъж се обади: „Не хленчи“. Самосъжалението и неудовлетвореността подяждаха духа й, а тя беше решена да остане позитивна, оптимистична и благодарна.
	Когато наближаваше дома си, мобилният й телефон звънна.
	— Кет е. Ще проверя сама този човек. Можеш ли да ми кажеш номера му?
	— Ами ако подуши, че си лекар?
	— Няма. А и да разбере, какво от това?
	— Може би трябва малко да изчакаш, той каза, че всичките му часове са заети.
	— Това ще ни даде време да се поровим. Искам, преди да отида, да разбера всички подробности за този „медиум-хирург“.


	Беше почти полунощ, когато Кет се обади на брат си.
	— Реших, че не си легнал.
	— Прибрах се преди половин час.
	— А аз съм на повикване, така че няма никакъв смисъл да лягам рано, дори изобщо да лягам. Сай, имал ли си някаква работа в Старли?
	— Имаше нещо. Правихме разследване от врата на врата онзи ден, опитвахме се да получим информация за изчезналото момиче Деби Паркър. Нищо не излезе обаче.
	— Да, знам, че е била при някакъв лечител там. Тя беше моя пациентка.
	— Е… Обичам да бъда оптимист.
	— Твоите хора срещнали ли са се с човек, който нарича себе си медиум-хирург?
	— Какво?
	Тя повтори разказа на Карин.
	— Това е нещо ново за мен. Мога да проверя дали някой от нашите се е виждал с него. Трябва да са били в къщата, ходили са навсякъде. Не ми е докладвано, че Деби Паркър е била при него. Тя е предпочела един човек в синя роба, който нарича себе си Дейва.
	— Тя ми каза за него. Слушай, Сай, този доктор Гроутман, или Антъни Орфорд, или както там е истинското му име, е опасен. Бизнесът му на всяка цена трябва да бъде спрян.
	— Добре е, че си питала Карин дали смята, че може да бъде подведен под отговорност за насилие, но имам чувството, че не е направил нищо такова.
	— Не можеш ли да го хванеш за нещо друго?
	— За какво например? Той не е нарушил никакъв закон. Сама знаеш, че всеки може да стане алтернативен лечител, без образование, без квалификация — една табела на вратата и готово. Няма правила. Ако можем да докажем, че наистина е взел инструмент и е отворил някого, със сигурност ще го арестуваме. Правил ли го е?
	— Всичко е ловкост на ръцете.
	— Той твърди ли, че оперира хората… Това ли казва в писанията си?
	— Ох, мисля, че е доста умен, за да направи такова нещо.
	— Как привлича пациентите си?
	— Мълвата се носи. Хората говорят за чудесата му.
	— Откога е в Старли?
	— Отскоро. Карин ще се опита да разбере къде е бил преди това.
	— И защо е напуснал. Аз ще направя някои справки утре, но от това, което ми каза, е ясно, че нямаме право дори да го разпитаме. Някой трябва да дойде при нас с официално оплакване.
	— Дявол да го вземе. Сериозно съм разтревожена от този човек. Като си помисля за хората, които мами, за парите, които им прибира. Може много сериозно болни да отидат при него вместо при нас.
	— Има нещо, което можеш да направиш… Кое е следващото най-ефективно нещо след полицейското преследване? Вероятно дори по-ефективно?
	— Нямам представа.
	— Пресата. Нека някой репортер да се престори на пациент и да отиде да души в Старли. Обзалагам се, че няма да може да вземе интервю от него, той е много хитър, но ако журналистът е добър, ще проучи надълбоко и щом открие някакви кирливи ризи, ще ги развее из целия окръг.
	— Сещаш ли се за някой, който би се заинтересувал?
	— О, да. — Кет почувства усмивката в гласа на брат си. — Познавам точния човек. Имаш ли писалка?


	Всяка сутрин Рейчъл Кар отиваше в офиса преди осем. Много отдавна беше разбрала, че репортерът на ранните новини хваща най-сочните мръвки от нощта и никога не оставяше колегите си да й ги отнемат. Освен това й беше забавно да кара маздата по полупразните улици. Към осем и десет движението към града се усилваше и майките, които водеха децата на училище, отнемаха цялата радост от скъпата й играчка. Затова, когато Кет Диърбон звънна, тя пое обаждането и след няколко секунди адреналинът й се покачи.
	До средата на сутринта Рейчъл вече имаше картбланш от редактора си, обади се на няколко души, които можеха да знаят нещо за медиума-хирург и си определи час при него. Когато й казаха, че е зает шест седмици напред, тя се оплака от силни болки и изтощение, спомена за приятелка, която й казала, че този хирург е направил чудеса с нея и каза, че той е последната й надежда.
	— Почакайте един момент, моля.
	Администраторката се обади след десетина секунди и каза, че може да вмести Рейчъл идния петък в късния следобед.
	— Доктор Гроутман се опитва да запазва време за тежко болни хора.
	Рейчъл благодари сърдечно с разтреперан глас.
	— Може би ще се наложи допълнително заплащане за извънредното обслужване.
	— Няма значение, ще платя всичко. Много съм ви благодарна.
	Тя затвори телефона, влезе в Интернет и написа в „Гугъл“ _доктор+Чарлс+Гроутман+медиум+хирург_.
	Сайтът, който се показа, не беше актуален. Доктор Чарлс Гроутман, наричан още Брайън Ърчмонт, се представяше като практикуващ в клиника в Брайтън. До снимката му имаше откъси от писма, похвали и препоръки от благодарни пациенти и подробности за приемните часове. Когато се обади на посочения телефонен номер, запис от телефонната компания каза, че постът е закрит. Рейчъл помисли за момент и си спомни за Дъги Хотън — той бе старши репортер, когато тя започна работа, а после беше отишъл в „Брайтън Аргус“.
	Веднага я свързаха.
	— Рейчъл Кар, разбира се, че те помня. Какво правиш сега?
	— Главен репортер в Лафертън. — Надяваше се никой в редакцията да не я е чул.
	— Сериозна работа.
	— Няма да остана тук завинаги.
	— Следващата ти спирка „Дейли Мейл“ ли ще бъде?
	— В скоро време.
	— С какво мога да ти бъда полезен?
	Тя започна да му разказва, но той я прекъсна.
	— Господи, пак този медиум-хирург. Имаме куп неща за него, но той винаги се измъква. Значи сега е в твоя район. Късмет.
	— Правя разследване. Можеш ли да ми изпратиш някои изрезки?
	— Разбира се. Той е хитрец, Рейч. Внимавай с него. Надушва журналистите и започва да крещи: „Клевета!“ като заклано прасе. Намира и всякакви хора, които го защитават, благодарни пациенти, на които е спасил живота, знаеш как става. Имаме купища писма.
	— И какво стана после?
	— Изоставихме случая. Прекалено много скандали. Освен това той не прави нищо незаконно. Изключително много внимава.
	— Страхотно, Дъги, задължена съм ти.
	— Кажи някоя дума за мен в „Дейли Мейл“, когато отидеш там. Ще бъде мило от твоя страна.


>	Тридесет и три

	Единственият ден, когато Санди Марш не отиде на работа, беше денят, в който изчезна Деби. Оттогава тя ходеше рано и оставаше до късно, защото не можеше да стои в апартамента и защото така можеше по-дълго да мисли за нещо друго.
	Днес влезе в дългия общ офис малко след осем, очаквайки, че няма да има никой още половин час. Но Джейсън Уебстър беше там и слагаше нарциси във вазата на бюрото й. Всички бяха много мили с нея, най-вече Джейсън. Работното й място се беше превърнало в дом, пълен със загрижени роднини. Хората поемаха част от работата й, носеха й кафе, канеха я на обяд в почивката, на вечеря в домовете си почти всеки ден, така че не се налагаше да прекарва вечерта сама в апартамента си.
	— Прекрасни са, Джейс. Изглеждат като самата пролет.
	— Карат те да се усмихваш.
	Санди остави чантата и палтото си и го прегърна. Нарцисите блестяха като корони в сивия, стоманен и безличен офис.
	— Кафе?
	Санди се обърна към компютъра си и погледна новата папка, която снощи беше оставил на бюрото й секционният директор. Още задлъжнели хора, още фирми, които молят за време, за да се разплатят, още извинения. Преди много време някой беше закачил над работното място на Санди ярък надпис, който гласеше: „Кръчма «Последен шанс».“
	Тя харесваше работата си. Беше педантична, обичаше да работи с числа, но числа, зад които стоят хора. Стараеше се да помогне на длъжниците, преди да изпаднат от ръба на бюрото й в съда за банкрут.
	— Сложих му захар. — Джейсън постави подноса. Беше донесъл две чаши с кафе и две понички.
	— Не, Джейс…
	— Ти се топиш, Санди. Това не ми харесва.
	Тя наистина беше отслабнала с почти три килограма, откакто Деби изчезна.
	Джейсън седна на ръба на бюрото й.
	— Някакви новини?
	Санди поклати глава. Беше престанала да се обажда в полицията. Те винаги бяха любезни с нея, казваха, че, да, разбира се, ще й се обадят веднага щом… правят всичко възможно… работят по много версии… С други думи, нищо.
	— Мислех си… — започна Джейсън. — Те претърсваха Хълма, нали?
	— Преораха го целия.
	— Но какво са търсили? Имам предвид, те не познават Деби, ти я познаваш. Може да не са обърнали внимание на нещо, което ти би забелязала.
	— Какво например?
	— Там е проблемът.
	— Не мисля, че са пропуснали нещо… Бяха толкова много, Джейсън. Макар че, предполагам… — тя преглътна и продължи — … че са търсили парчета от дрехите й, или кръв, или… други неща.
	— Не се разстройвай.
	— Но това е ужасно. Съжалявам, не исках да бъда груба, извинявай.
	— Не, всичко е наред, не ставай глупава. Но аз продължавам да се чудя дали няма да има някаква полза, ако ти и аз отидем там и потършуваме.
	— Така ще имам чувството, че върша нещо. Непрекъснато си припомням какво ми е казала, какво правеше, всичко, което може да има някаква връзка. Но от това само не мога да спя. Не бих посмяла да отида там сама, но ти си прав. Може да почувствам нещо. Макар че звучи глупаво.
	— Не е глупаво.
	— Снощи си мислех… Знаеш ли, почувствах яд към нея. Ако нарочно си е тръгнала, без да се обади на никого, поради каквато и да е причина, колкото и да е била депресирана или нещо друго — тогава ще ме е яд. Знам, че не съм права, но е така. Но после си мисля, не, не и Деби, това не е в природата й. Тя е много внимателна, наистина е разумна. Никога не би ни причинила това. Щеше да се обади на мен или на баща си, или да изпрати съобщение. Аз съм най-добрата й приятелка, откакто бяхме петгодишни, от първия ден в училище, Джейс. Познавам Деби. Знам, че нещо й се е случило. Но, изглежда, никой не иска да направи нещо повече. Не говорят за продължаване на разследването или за общонационално издирване, но не казват защо. Сега вече разбирам. Много ме е яд. Не се ядосвам на нея, яд ме е на тях.
	— Това с нищо няма да помогне. Е, ще отидем ли горе?
	— Не е ли заградено още?
	— Не, всички ленти и надписи са махнати, минах с колата оттам тази сутрин.
	— Това означава, че са се отказали.
	— Както и да е. Ние не сме се отказали.
	— Но какво можем да направим.
	Джейсън се изправи.
	— Не знам, просто си мисля, че ще се почувстваш по-добре.
	— Не. Там ще си мисля ужасни неща. Но ти благодаря.
	— Няма нищо.
	Той взе кафето си и остатъка от поничката и се отправи през стаята към бюрото си.
	Санди кликна върху първия файл за деня и се залови за работа. Това й помагаше. Когато три от момичетата й предложиха бърз обяд в близкото бистро, тя се съгласи с удоволствие.


	Тази вечер за пръв път, откакто Деби я нямаше, Санди остана в апартамента сама. Беше избягвала да го прави и за известно време това й помагаше, но не беше човек, който се плаши от трудностите, и след като размисли и реши да отиде на Хълма с Джейсън през почивните дни, вече беше твърдо решена да остане в празния апартамент сама.
	Веднага щом влезе, пусна радиото, намери станция със стари хитове и усили песента на Блонди. Взе го в банята, където сипа във водата някаква синя течност, наречена „Енергия“. Тя направи толкова пяна, че преля върху постелката. Миришеше екзотично. Санди се потопи в нея, а по радиото запяха „Уингс“.
	_Хайде, хайде, не е толкова лошо, справяш се добре._
	След банята прекара половин час с маникюра и педикюра си, пробвайки различни лакове, за да убие времето, сложи си маска на лицето, а после подмладяващ крем. Беше го купила в обедната почивка заедно с две нови блузи, които бяха в торбичките си върху леглото, за да ги пробва по-късно. След това си сготви спагети с гъбен сос с пармезан и изпи чаша и половина бяло вино, останало от Коледа, което намери в хладилника. После гледа „Коронейшън стрийт“ и „Законът“, попълни два чека и започна книга на Пени Винченци. Трябваше отдавна да свърши тези неща. Бягството от проблема не носеше никому нищо добро.
	Отиде в леглото много след десет с книгата си и чаша чай. Беше сменила чаршафите и те бяха хладни и свежи.
	Беше прочела две страници от книгата си, когато внезапно, може би заради някаква мисъл или спомен, започна да плаче. Седна в леглото, взе кърпичка и плака двадесет минути, сълзи на ужас и тревога се стичаха по лицето й, сълзи, придружени със силни вопли, които освобождаваха цялото напрежение от последната седмица. Деби й липсваше, не смееше да си представи какво би могло да й се е случило или къде би могла да бъде, страхуваше се, че е мъртва.
	Беше потискала тази мисъл в себе си в продължение на дни, опитваше се да бъде оптимистка, казваше си, че има някакво логично обяснение, може би не просто, или не такова, което тя би одобрила, но все пак някакво обяснение и след като го чуеше от Деби, нещата щяха да се подредят.
	Сега разбра, че не е възможно да има друго обяснение, освен най-лошото. Беше права, когато каза на Джейсън, че Деби е последният човек, който би изчезнал без предупреждение. Където и да беше отишла приятелката й, какъвто и проблем да се опитваше да реши, досега щеше да се обади поне на нея. Никога не премълчаваха такива важни неща, още откакто бяха малки момиченца и си играеха. Деби беше мъртва. Някой я беше нападнал и отвлякъл. Някой я беше убил. Някой я беше скрил. Повтаряше си това непрекъснато, плачейки и накрая трябваше да измие лицето си със студена вода, за да се успокои.
	Върна се в леглото и лежа, все още плачейки, без да смее да угаси лампата или да чете, объркана и ужасена.


>	Тридесет и четири

	Син костюм, пола и блуза с кафяви и розови шарки и бледолилави сако и пола от туид лежаха на леглото. Не можеше да реши какво да облече. Изведнъж видя всичко това откъм смешната страна. Трябваше да има смешна страна.
	Ето ме, мислеше си Айрис Чатър, чудя се коя дреха би била подходяща, като че отивам на важен обяд, когато всъщност се каня да… Но тя не можеше да намери точната дума. Все пак беше смешно — като че имаше някакво значение как е облечен някой на срещата при медиума, като че ли хората щяха да я приемат по дрехите, като че ли изобщо щяха да я забележат.
	Остави бледолилавия костюм и прибра останалите дрехи в гардероба.


	Трябваше й много време да се реши. Беше изоставила идеята след първото посещение при Шийла Инис, защото това я тревожеше, но най-вече защото все още беше разстроена от факта, че Хари не дойде да говори с нея. Всичко друго беше твърде объркващо. И все пак тя започна да обмисля предложението да отиде в групата. Накрая любопитството надделя. Беше се срещнала с жената и нямаше нищо страшно да остане с нея сама, да чуе неща за собственото си минало, които беше забравила, да получи съобщения от хора, за които не беше си спомняла от петдесет години. Знаеше, че накрая ще отиде на сеанса и че е само въпрос на време.
	Чувстваше се по-ведро, по-светлите сутрини и вечери й помагаха, а също и фактът, че може да излезе да върши нещо в градината. В края на деня беше най-лошо. Тогава Хари й липсваше най-много и изобщо не можеше да се захване с нищо. През деня излизаше повече, дори само на пазар, веднъж в седмицата ходеше на фризьор, два пъти с Полин хващаха автобуса за Бевхам и обядваха навън. Виждаше се с нея, но не така често. Най-накрая Айрис й каза за посещението при медиума — все пак самата Полин й го беше предложила, а и в края на краищата тайните винаги излизаха наяве. Не се срамуваше. Полин беше заинтригувана и се отнесе с разбиране и съчувствие относно мълчанието на Хари.
	Все пак нещо я възпираше да й каже, че ще ходи на груповия сеанс. Може би все пак накрая щеше да й каже.
	Щеше да вземе автобуса за част от пътя дотам, после да повърви малко, а ако свършат късно, можеше да хване такси. Хари не беше съгласен тя да се прибира сама по тъмно и я караше да си хваща такси, когато вече не можеше да кара колата, така че тя винаги носеше в себе си телефонните номера. Не мислеше, че госпожа Инис ще има нещо против да се обади от тях. Беше й казала да бъде там в седем.
	— Ще има още шестима души, ще видите, че всички са много любезни и срещата ще бъде неофициална и успокояваща.
	Айрис я попита дали ще се почувства по-добре след тази среща.
	— Има дни, когато той сякаш вече не е в къщата. В началото винаги когато влизах у дома, казвах „Здравей, Хари“, защото знаех, че е там.
	— Той все още е с вас постоянно, но вие излизате повече, прекарвате по-малко време в мисли за него, не сте вече така погълната от това.
	— Все още ми липсва, все още много мисля за него.
	— Трябва да продължаваме напред. Обичните ни хора не искат ние да живеем с миналото. Но и никога не са много надалече.
	Беше се почувствала по-добре.


	Когато излезе от дома си, силният вятър беше утихнал и макар и в студа, не беше неприятно да се върви. Вървя до спирката на автобуса, за да се поуспокои.
	В главата й се въртяха всичките истории за викане на духове, които майка й беше разказвала. Онези злокобни призрачни случки зад спуснати завеси. Тогава всички ходеха на сеанси, просто за забавление, но тя беше млада и мразеше да слуша за това, не харесваше насладата, с която майка й говореше за някой, който „се явил“, и как изглеждал медиумът, когато изпаднел в транс — „с побеляло лице, такъв един особен“. Опита се да си представи приятната стая в дома на Шийла Инис, удобния стол, вазите с цветя, красивите завеси и дебелия котарак Ото.
	Когато зави в улицата, чу зад себе си стъпки. Покрай нея мина възрастен мъж, каза й: „Добър вечер“ и продължи напред.
	След две минути тя го видя пред вратата на къщата на медиума. И двамата стояха на прага.
	— Целта ни явно е обща. Не мисля, че сме се срещали преди, нали?
	— Не, аз съм за пръв път… Е, виждах се с госпожа Инис.
	— Но не сте били на групов сеанс? Ще видите, че е много интересно, много. Аз съм Джим, Джим Уилямс.
	Ръкуваха се, когато Шийла Инис отвори вратата.
	Този път бяха в друга стая с дълга маса и столове. Завесите бяха спуснати, лампите запалени и когато влезе, Айрис Чатър се почувства съвсем удобно, почти като у дома си, а Джим Уилямс седна на стола до нея, след като остави палтото си. Имаше още петима души — четири жени, всички над средна възраст, и един по-млад мъж. Изглежда нещастен, помисли си Айрис, отпуснат и унил. Беше блед, с лоша кожа и тъмни кръгове под очите и когато извади ръцете си над масата, тя забеляза колко изгризани са ноктите му.
	Шийла Инис влезе.
	— Радвам се да ви видя. Добър вечер.
	Всички отговориха, с изключение на младия мъж, който се смъкна надолу в стола си, като че се надяваше да изчезне.
	Медиумът зае мястото си начело на масата. Носеше кремава блуза, наниз от мъниста и светлосиньо сако. Елегантна е, помисли си Айрис, и се зачуди дали все пак не трябваше да облече костюма.
	— Трябва да поздравим с добре дошла новата ни гостенка тази вечер, Айрис, ако мога така да ви представя. Ние не обичаме официалностите.
	Всички я погледнаха усмихнати и тя се почувства наистина добре дошла, като че беше една от тях. Чудеше се защо толкова се бе притеснявала. Само младият мъж гледаше настрани. Медиумът не го представи като нов, значи се познаваше с всички. Айрис се замисли за него. Някаква трагедия, реши тя, млада жена? Нещо, от което, явно, не се беше възстановил.
	Светлината намаля, макар че никой не се докосна до ключа. Сигурно имаше хитро приспособление под масата. Зад Шийла Инис една лампа светеше по-силно, макар че лицето й остана в сянка. Всички запазиха тишина.
	— Нека склоним глави и се помолим да бъде благословен нашият кръг тази вечер. Да приканим духовете водачи да се присъединят към нас и нашите обични от отвъдното да дойдат. Също да предупредим всички смущаващи, злонамерени и злобни духове да ни оставят и да потърсят мир и покой в отвъдното.
	Приличаше на молитва, но не съвсем. Айрис затвори очи и събра ръце, представяйки си, че е в църква, видя олтара и кръста. Опита се да си представи Хари, но не можа. Бързо отвори очи. Сведени глави, ръце на масата. Лампата осветяваше медиума. В стаята беше тихо. Сърцето й заби силно. Погледна към Шийла Инис. Лицето й беше твърдо и безизразно, очите й бяха затворени, главата леко отметната назад. Никой не говореше. Нищо не помръдваше. С крайчеца на окото си Айрис видя кожените връзки на маншетите на спортното яке на Джим Уилямс.
	— Някой дойде… млада жена, много привлекателна млада жена. Има необикновена гривна на китката си… Не мога да видя ясно… Ела по-близо, скъпа, покажи ми гривната… Благодаря ти. Сега я вдига. Сребърна е… във формата на змия… главата и краят на опашката се срещат, но леко се разминават. Никога не съм виждала такова нещо. Някой…?
	— Това е Керъл. Моята Керъл имаше такава гривна, беше на почивка в Бали и я донесе оттам, не след дълго я убиха, това беше последната й ваканция. Казва ли нещо? Добре ли изглежда?
	— Можеш ли да говориш по-силно? Керъл ли е това? Сега кима и се смее, вдига гривната. Рисува нещо във въздуха… продължава да се смее… закача се с нас, мисля, че… рисува големи кръгове с ръка. Не знам какво означава това… казва ви… да, че вие сте я завели на панаир. Отишла е с Кери…
	— Кени… брат й Кени, синът ми. О, да, всички бяхме на панаира и тя отиде на голямото колело. Това е Керъл!
	Айрис погледна жената отсреща. Тя се усмихваше и плачеше едновременно, бършеше очите си със салфетка, която някой й подаде, и гримът й се размазваше по бузите й.
	Лицето на медиума не се променяше и сега гласът й беше станал особен и безизразен, като че говореше насън. Айрис се чудеше кога ще дойде Хари — ако въобще дойдеше сред толкова много хора. Той беше срамежлив, не обичаше непознати. Може би нямаше да се яви сега.
	Седналата вдясно от Айрис рязко сграбчи ръката й и тя се сепна. Жената гледаше с широко отворени очи към Шийла Инис. Ставаше нещо, което Айрис не си и представяше, че може да се случи, нещо, което не разбираше и не би могла да опише след това. Беше слушала за такива неща преди, но ги бе приемала на шега. Като гледаше медиума сега, виждаше, че не е шега. Шийла Инис вече не беше Шийла Инис. Лицето й се променяше. Лицето на бледата жена на средна възраст, която изглеждаше като заспала, се състаряваше, устата се изкривяваше, носът изглеждаше по-голям, а бузите по-хлътнали, брадичката — по-изпъкнала. Лицето беше на много стара жена, навъсено и неприятно, със злобен поглед в острите, тъмни очи. Айрис също стисна ръката на съседката си.
	— Някой ме унищожи. Аз бях изоставена. Бях заключена. Някой не искаше аз да виждам дневна светлина. Ти ли беше? Ти ли беше? Знам кой от вас беше и ти знаеш, нали? Ти изобщо не знаеше, че аз ще се върна да те обвиня, мислеше, че можеш да се отървеш от мен, далеч от очите, далеч от ума, и да вземеш парите, когато умра. Е, ти взе парите и какво спечели? Съвестта ти не е чиста, нали? Ще говориш ли с мен? Знаеш името ми. Знаеш кой си и аз знам кой си ти. Погледни ме, погледни ме, погледни…
	Някой помръдна. Младият мъж беше навел глава, но лицето му бе ужасно, восъчнобледо и болнаво. Ръцете му със сключени пръсти лежаха на масата. Не каза нищо.
	Продължаваха да гледат безмълвни и ужасени Шийла Инис, която вече не беше Шийла Инис.
	Но това, което се случи след това, беше още по-лошо, стана толкова внезапно, че Айрис си помисли, че ще припадне. Главата на Шийла като че замръзна и после се отпусна тежко на гърдите, не можеше да диша.
	Старата жена изчезна от лицето на медиума и за секунда като че се върна познатото, приятно лице на Шийла Инис. Тогава от устата й се разнесе джавкащ лай, звук от малко, свирепо куче, бранещо територията си. Лаенето не спираше, ставаше по-силно и по-свирепо, Айрис искаше да си запуши ушите или да изтича от стаята. Кучето звучеше така, сякаш искаше да избяга отнякъде, лаят премина в скимтене, скимтенето стана болезнено, смесено с вой, после премина в сподавен стон. Айрис погледна към Джим Уилямс до нея. Той беше отблъснал стола си назад и тя видя, че лицето му е пламнало, очите му са широко отворени и пълни с ужас и объркване. Той се хвана за гърлото. Лаенето продължаваше, устата на медиума се отваряше и затваряше и главата й се клатеше, от което косата й падаше върху очите.
	Джим се изправи.
	— Скипи — каза той умолително. — Скипи, Скипи, къде си? Какво се е случило с теб? Скипи…
	Никой не знаеше какво да прави. Джим стоеше с ръка на гърлото и с повдигнати рамене.
	Светлината изведнъж се усили. Шийла Инис седеше с отворени очи, изглеждаше като че се беше събудила от дълбок сън. Джим Уилямс се тръшна върху стола си.
	След минута вратата се отвори и мъж с мустаци, облечен в синя риза и вратовръзка влезе с голям поднос с чаши и чинийки, който постави на масата. Айрис си помисли, че се усмихва все едно е попаднал на събрание на женска организация, а не на ужасен и страховит сеанс.
	Хората се размърдаха и взеха чашите. Мъжът излезе от стаята и се появи отново с втори поднос с чайник, мляко, захар и бисквити.
	Шийла Инис се усмихна.
	— Благодаря, скъпи — каза тя.
	Всичко изглеждаше нормално, като че нищо не се беше случило. Лицето на Джим Уилямс все още бе зачервено и объркано. Когато посегна към чашата си, ръката му трепереше.
	— Добре ли сте? Това ви разстрои, нали?
	Той отпи от чая, после бързо остави чашата от страх да не я излее от вълнение.
	— Изгубих малкото си куче — каза той. Гласът му беше дрезгав. — Скипи. Тя звучеше точно като него. Това беше Скипи.
	— Ужасно е да загубиш любимо животно. Хората не разбират. Ако нямат животно, мислят, че не е голяма загуба, не е като да загубиш човек, но все пак, наистина е тежко.
	— Той избяга, просто изчезна. Обвинявам себе си, не трябваше изобщо да го пускам от каишката. Филис никога не го пускаше, не би го направила, мислех, че напразно се тревожи, но е била права, разбирате ли, не трябваше да го пускам. Това беше неговият лай. Значи е мъртъв. Това трябва да означава.
	— Къде го изгубихте?
	— На Хълма. Просто изчезна в храстите. Виках го, виках го, ходех горе почти всеки ден, докато дойде полицията.
	— Горкото момиче!
	— И другата. Имаше още една изчезнала, по-възрастна жена, преди Коледа. Видях я. Казах на полицията. Казах им също за Скипи, но, разбира се, те не се заинтересуваха, е, не ги обвинявам. Но аз имам чувството, че съм предал Филис. Тя ми повери Скипи, разбирате ли? Аз я предадох.
	— Но той може да се върне. Не се отчайвайте. Кучетата бягат, губят миризмата на дома. Може някой да го е взел… Потърсихте ли в приюта за кучета? Може да пуснете безплатна обява във вестника.
	Джим поклати глава.
	— Можех да го направя, но сега вече не. Аз го чух. — Той погледна към медиума.
	Тя стоеше зад един от останалите, с чаша в ръка и говореше нещо. Като че всичко беше нормално, като че нищо не се беше случило и лицето й изобщо не се беше превръщало в лице на зла старица, не е имало джавкащо куче. Ако не беше Джим, Айрис щеше да си помисли, че полудява. Не се надяваше Хари да дойде. Не би могъл, при всичко това, което ставаше.
	— Мъжът ми почина — каза тя на Джим. Нямаше намерение да го казва. Той погали ръката й. — Точно преди Коледа. Беше милостиво избавление, беше много болен, само че… Е, тежко е. Все още е много тежко.
	— Чухте ли го? Тя призовава много хора… Понякога четирима или петима на сеанс. Не се отказвайте. Той може да дойде.
	— Вие всяка седмица ли идвате?
	— Почти. Е, интересно е, на мен поне. А и хората. Чета много спиритуалистични книги. Правил съм много проучвания.
	Но това не те е подготвило да чуеш лая на Скипи, помисли си тя. Той изглеждаше по-добре, довърши чая си, без да го излее, лицето му изглеждаше доста ведро. Тя си представи как той идва всяка седмица просто от любопитство и заради компанията. А тя по-скоро би стояла вкъщи, без да се вижда с никого месеци наред.
	— Как сте, госпожо Чатър? Надявам се да се чуете с вашия любим човек през втората част на вечерта. Сигурна съм, че още неколцина чакат да се появят. Този път ще използвам дъска за викане на духове. Дава добри резултати.
	Айрис се изправи.
	— Страхувам се, че трябва да се връщам… заради съседката ми. Не е добре. Обещах й, че няма да се бавя.
	Шийла Инис протегна ръка и я сложи върху нейната. Беше топла, успокояваща. Айрис гледаше лицето й, опитвайки се да види отново старицата, но не откриваше никаква прилика.
	— Не се тревожете, госпожо Чатър. Понякога нещата са малко странни, дори плашещи, особено първия път… Разбира се, аз не знам какво се случва, аз съм в транс, нямам контрол над нищо. Много по-различно е от индивидуалните срещи.
	Но Айрис вече беше взела чантата си. Стаята й се стори гореща, в ноздрите й имаше някаква странна, сладникава и неприятна миризма.
	— Съжалявам.
	Джим се изправи и отмести стола си.
	— Надявам се отново да дойдете и да сте харесали компанията. — Очите му бяха влажни, гледаше я умолително.
	— Аз се надявам да намерите кучето си. Опитайте с обява.
	Всички говореха едновременно. Никой друг не забеляза как тя си тръгна, освен младият мъж с изгризаните нокти и лошата кожа, който гледаше втренчено със светлите си, празни очи.
	Коридорът беше празен. Нямаше нито следа, нито звук от господин Инис.
	Айрис излезе навън и когато затвори вратата след себе си, се облегна на нея, треперейки, както беше треперил Джим Уилямс, но от облекчение. Въздухът беше мек и свеж, миришеше на жив плет и автомобилни газове. Мирише прекрасно, помисли си Айрис, по-прекрасно от всичко, което бе усещала през живота си.
	Когато тръгна към пътя, видя, че светлината зад спуснатите завеси изведнъж угасна.
	Сети се, че беше забравила да се обади за такси, но вечерта беше приятна и тя нямаше нищо против да върви пеша из града. Такситата не минаваха по такива улици, но може би щеше да има късмет да се появи автобус.
	Закрачи бързо, но след няколко метра остана без дъх и трябваше да спре. Когато отново тръгна, краката й не я държаха, а дишането й беше още по-трудно. Тя седна на ниската каменна стена на една къща, в която няколко прозореца светеха. Ако не се почувстваше по-добре, можеше да позвъни и да помоли да се обадят за такси. Хората нямаха нищо против да помогнат за такова нещо.
	Да. Така ще направи. Тя се изправи, но тогава се случиха две неща наведнъж. Изплаши я внезапно силно предчувствие за беда. Не беше страх, беше смъртен ужас, увереност, че ще й се случи нещо ужасно. В същото време силна болка в гърдите я сграбчи като с метални щипци и я остави без дъх. Втори пристъп на болка. Ако можеше да стигне до входната врата на къщата, ако можеха да я чуят.
	Айрис се бореше с болката, бореше се да се изправи, бореше се със страха, опитваше се да извика, но вече беше в безопасност, някой идваше. Успя да се изправи, дори вдигна малко дясната си ръка и помаха към колата, всичко беше наред. Колата идваше и когато се приближи, намали скоростта. Почувства как светлината на фаровете я обгръща с топлина и сигурност. Погледна нагоре и видя как колата спира до нея. Светлината беше прекрасна.
	— Хари — каза тя. Нищо повече.


>	Тридесет и пет

	Сержант Фрея Графхам прекара по-голямата част от студения ден с Нейтън Коутс и полицай Гари Уолш, като се сменяха да минават през подлеза на пътя към Бевхам до гимназията „Сър Ерик Андерсън“ и да посещават адреси в двата жилищни района.
	През останалото време седяха в паркираните коли, гледаха и чакаха, пиейки кафе от картонени чаши. Операцията с наркотиците продължаваше четвърта седмица и се знаеше, че пласьорите използват подлеза, за да пресрещат учениците от гимназията. Също така, макар че центърът на наркопласьорството на окръга беше в Бевхам, през жилищния район на Лафертън Хартфийлд минаваше основната артерия. В подлеза бяха хванати няколко души, но резултатът беше почти нулев. Трябваше да заловят водещите фигури и някой в Бевхам беше решил, че в района на Хартфийлд има един-двама от тях. Не беше много вероятно. В големите стари къщи на улиците „Флимби“ и „Мил“ живееха тузари, за децата им имаше частни училища, за тях — ягуари, а за жените им — чанти „Гучи“ и благотворителни обеди. Нямаше твърди доказателства, а без такива богаташите с връзки в Лафертън и района нямаше да одобрят да се чука по вратите им и да се размахват полицейски карти пред лицата им.
	Фрея зъзнеше, беше ядосана, че един ден отминаваше без никаква полза. Операциите, свързани с наркотици, бяха най-лоши, следващият ден щеше да бъде точно толкова досаден, защото трябваше да прехвърли маса записи, опитвайки се да проследи търговците на бял прах от новопостроените къщи. Някой беше измислил хитър план, но да се мъчиш да разбереш кой е той, като прекараш шест часа пред компютъра си, беше потискаща перспектива.
	Децата отдавна си бяха отишли и подлезът беше пуст. Единственият резултат от обикалянето на къщите беше, че прекъсваха вечерята на хората. На повечето адреси никой дори не отваряше вратата.
	— Е, това е. Време е да се прибираме. — Нейтън вдигна палци доволен и запали двигателя. Когато тръгнаха, колата, паркирана на няколко метра от тях, също запали фаровете и ги последва.
	— За момент си помислих, че ще предложите да работим извънредно, сержант.
	— Пилеене на ресурси, полицай.
	— Ще ходите ли някъде тази вечер?
	— Звучиш като момичето, което ми мие косата при фризьора. — Фрея я изимитира: „Имате ли нещо запланувано за уикенда? Ще ходите на някакво специално място през отпуската си, нали?“.
	— Е, ще ходите ли?
	— Не. Утре имам репетиция.
	— Значи вечер пред телевизора с котката. Трябва повече да излизате, сержант… Елате в клуба с мен и Ем в петък.
	— Да бе, много ми прилича да съм третият.
	— Не, първо ще ви намерим някого. В болницата на Бевхам има хубави млади лекари. — Нейтън й хвърли бърз поглед. — Освен ако си нямате свои гаджета в запас.
	— Стига, полицай Коутс.
	— Рус ли е?
	— Казах стига, Нейтън.
	— Съжалявам, това е малко нередно.
	— Много нередно.
	— Само че аз ви харесвам, сержант, и не искам да вехнете.
	— Аз не вехна.
	— Има стихотворение… не знам кой го е написал, не е по моята част, Ем го е чула по радиото. Говори се за два начина да се излекуваш от любовта, разбирате ли?
	Нейтън удари спирачките, когато светофарът в центъра на града светна червено.
	— Е, и?
	Той се обърна към нея, маймунското му лице изглеждаше весело на светлината от уличната лампа. Би се измъкнал и от убийство, помисли си Фрея, със сигурност би се измъкнал.
	— Виждате ли, в стихотворението се казва, че има два начина. Можеш да прекараш часове до телефона, да вехнеш, да чакаш и да се надяваш, да броиш минутите… — Той включи на скорост и доволен задмина беемвето от съседното платно. — Йессс.
	— Или?
	— По-добрият начин е да го опознаеш по-добре.
	Фрея се засмя.
	— Добре, много добре. Нека сега чуем нещо за теб, полицай.
	— За мен, е, вие знаете. Много щастливо си живуркаме с Ем.
	— Точно това е.
	— Какво?
	— Живуркате си. За бога, и откога е така?
	— От две години.
	— Вече е време е да направиш нещо прилично.
	— Какво ще е това прилично нещо, сержант?
	— Какво би могъл да направи един истински мъж? Ожени се за момичето, полицай Коутс, направи й предложение, падни на колене, купи с парите от извънредните часове един пръстен с диамант. Имаше хубави в магазина на „Дъкхам“ в Бевхам, когато бях там последния път.
	— Избрахте ли си?
	— Сериозно. Твоята Ема е прекрасна. Заслужава повече от „живуркане“. Ако е достатъчно луда да каже „да“, разбира се.
	— Да, да.
	— Не искаш ли да се задомиш?
	— Аз съм задомен.
	Фрея поклати глава.
	— Това е различно. — Тя наистина мислеше така. Нейната грешка не я беше накарала да отрече брака изобщо, а хубавата, очарователна и много разумна Ема беше точно това, от което имаше нужда Нейтън.
	Нейтън обърна, спря колата пред участъка и те тръгнаха към вратата.
	Фрея влезе в празната стая на следствения отдел и се огледа. Както обикновено в края на деня, въздухът беше застоял, кошчетата — претъпкани със смачкана хартия и празни пластмасови чаши от кафе, бюрата бяха затрупани с компютърни разпечатки, а столовете — отместени. Нейното бюро не беше в по-добро състояние и тя прекара пет минути да го почисти и подреди, за да не се ужаси от вида му на сутринта.
	Компютърът й все още беше включен и тя за момент се поколеба дали да не прекара още някой час в преглеждане на данните за наркотиците, или пък отново да прехвърли събраната информация за изчезналите жени, колкото и малко да беше.
	Но бе изморена, без настроение и гладна, пък и този час вероятно щеше да е загубено време. Хайде у дома, каза си тя, взе велуреното си яке от облегалката на стола и омота кашмирения шал около врата си. У дома, с пържола от филе с гъби и домати, две-три чаши червено вино и половин час с партитурата на литургията на Бах, за да се подготви за утре вечер.
	Угаси две от лампите, каза лека нощ на единствения човек, който бе останал в стаята и тракаше по клавишите на компютъра, и тръгна надолу по коридора.
	Лампата в кабинета на Саймън Сърейлър светеше, вратата беше леко открехната. Фрея се спря. _Не прави това, не го прави, недей. Щом Нейтън е забелязал, колко още други трябва да забележат? Не го прави, къде е гордостта ти?_
	Тя почука на вратата.
	— Влез.
	Беше съблякъл сакото си, вратовръзката му беше разхлабена, русата му коса — разрошена. Бюрото му беше отрупано с дебели папки.
	— Фрея… Слава богу, имам извинение да спра. Влез, моля те, влез.
	— Не ми казвайте, че всичко това е по операцията с наркотиците.
	— Цял тон. Някакъв резултат днес?
	Тя поклати глава.
	— Изобщо няма да има.
	— Знам какво си мислиш: не ни трябват дребни риби, а в подлеза към гимназията можем да хванем само такива и пак такива живеят в „Хартфийлд“. Но важното е, че точно дребните риби ще ни отведат до акулите и второ — има много оплаквания от граждани, особено родители, за тормоз над деца от училището и трябва да покажем, че ги приемаме сериозно. А и както знаеш, няма полза да струпаме коли, пълни с униформени полицаи, та пласьорите да се покрият, докато отмине суматохата. Приеми го, Фрея. В последно време нещата станаха много сериозни и трябваше да направим нещо. Половината полиция на окръга е включена в тази операция. — Той я погледна за момент. — Но не за това си тук, нали?
	Фрея замълча. Какво имаше предвид, какво щеше да каже? Какво беше забелязал?
	Тогава старши инспекторът стана и отмести стола си назад.
	— Стига за днес. Абсолютно гроги съм, ти също. Колко кафета от автомат изпи?
	После беше лесно.
	— Достатъчно за цяла седмица. — Тя се обърна да си върви, спомняйки си за пържолата с чаша вино и партитурата на Бах. Не беше лошо да те чакат такива неща у дома.
	— Сандвичи, чипс, кит-кат…?
	— Преминах на чипс.
	— Е, и двамата имаме нужда от прилична вечеря. Знаеш ли италианския ресторант на „Бретрен“?
	Подът под краката на Фрея се разлюля.
	— Ако отидем с моята кола, можем да я оставим в затворената улица и да отидем пеша до „Джованис“ за пет минути. Можеш да оставиш твоята тук и да вземеш такси до вас. Така ще можем да се насладим и на бутилка вино. — Саймън беше на вратата, със стегната вратовръзка и сако, преметнато през рамо. Огледа се. — Или… не?
	Тези неща се помнят, докато си жив, тези обикновени, непредвидени, удивителни радостни неща, тези спонтанни, неочаквани неща. Помниш всяка дума, всеки жест, цвета на покривките в ресторанта и миризмата на течния сапун в тоалетната и винаги, когато отново я почувстваш, ще бъдеш там и ще бъдеш личността, която си бил в този ден и по това време, ще мислиш това, което си мислил тогава, ще чувстваш това, което си чувствал тогава. Такива бяха тези неща.
	— О, съжалявам… Бях се отнесла на мили разстояние. Благодаря, звучи хубаво.
	— Ниска кръвна захар. От нея се чувстваш уморен, слаб и сърдит. Да вървим.
	Спуснаха се, смеейки се, по бетонните стълби, а после през входната врата към неговата кола. _Нека това продължи_, бързо си помисли Фрея, _моля те, Господи, нека продължи_.
	В колата се сети, че видът й е като в края на дълъг работен ден, а не като за вечер навън. Кашмиреният шал беше единственото по-елегантно нещо. Следващата й мисъл беше, че той сигурно я харесва, независимо как изглежда, щом я кани да излязат.


	Ресторантът беше греещ топъл оазис, едно от малките старомодни италиански заведения, които не се поддаваха на модата във вътрешния дизайн и храната на двадесет и първи век.
	— Харесвам го, защото е напълно в духа на шестдесетте години — каза Саймън, след като собственикът ги поздрави многословно и ги настани на уютна маса в нишата до прозореца. — Виж, свещите наистина са в бутилки от кианти, обвити със слама.
	— Надявам се, че има истинска количка със сладкиши.
	— Напоени със сметана. — Дадоха им менюто, келнерът им описа специалитета на деня с любов и италиански акцент, какъвто хората използваха на шега. — Но най-важното е, че храната е фантастична. Коктейлът със скариди е пълен с огромни, солени, пресни скариди в най-прекрасната сметанова домашна майонеза, телешкото е тънко като салфетка, а черният дроб се топи в устата.
	— Най-добрата и успокояваща храна.
	Донесоха им бутилка кианти и наляха рубиненочервеното вино в големи чаши.
	— Успокояващо питие. — Саймън й подаде чашата и се усмихна с прекрасната си, изключителна усмивка. Ресторантът беше пълен, но за нея не съществуваше никой друг, нито тук, нито в Лафертън, нито в целия свят. _Това е щастието_, каза си Фрея, _това, този миг. Може би никога не съм го познавала преди тази вечер._
	След това говориха, както бяха говорили в неговия апартамент, запълвайки все повече от празнотите, които останаха тогава, разкривайки все повече от живота си. Говориха за последното пътуване на Саймън в Италия и за подготовката на следващата му изложба, малко за хора — той не пееше, не се интересуваше от музика, обичаше тишината; за крикет, който играеше за отбора на полицията в Лафертън и беше играл в селото на майка си като дете; отново за неговото детство, което, както си мислеше Фрея, се опитваше да обясни по-скоро на себе си, отколкото на нея. Животът му като тризнак, който все пак е различен от другите двама, изглежда по-скоро го озадачаваше, отколкото да го тревожи. Преминаха към нейното детство, лондонската полиция, после към брака й, за който тя бегло беше споменала миналия път — беше като детството на Саймън, искаше да го разбере и обясни на себе си и докато му разказваше за него, започна най-после да го разбира. Прехвърлиха се на книгите — имаха сходен вкус към романите, после на храната — той готвеше, но, както каза, не беше запознат с тънкостите. След това говориха за благотворителната дейност на Мириъл. Не споменаха работата. Храната в ресторанта беше точно такава, каквато той я описа, старомодна, от Италия на шестдесетте години, прекрасно приготвена, чудесна и свежа. Гледаха с носталгия няколко минути количката със сладкишите — тирамису, череши с бишкоти, мус с кафе и бренди, крем брюле, шоколадова торта с крем, купички със златист крем — но накрая се отказаха от тях в полза на капучиното.
	Ресторантът беше празен. Те седяха и говореха. По прозорците заудря дъжд.
	Саймън Сърейлър улови погледа й и го задържа.
	— Благодаря ти — каза той и отново се усмихна.
	Фрея чу отново как Шарън Меткалф й казва, че той е разбил повече сърца, отколкото топли вечери тя е изяла, както и жизнерадостния глас на Нейтън, който се тревожи за нея — чукате на погрешна врата, сержант.
	Тя погледна през масата. О, не, вратата е точно тази.
	Саймън отпи от кафето.
	— Харесва ти в Лафертън, нали?
	— Харесва ми. Трябваше отдавна да се преместя. Имах късмет бързо да намеря приятели, извадих късмет и с хората, с които работя. Късмет.
	— Съжалявам, че помрачих всичко това с операцията с наркотиците.
	Тя махна с ръка. Но тогава за момент излезе от унеса си и замаяното очарование, спомняйки си за другите, за това, което им дължеше.
	— Само едно нещо, сър… То е за работата, но ако предпочитате…
	— Не, няма нищо. Тук съм Саймън.
	Тя пламна. _Съсредоточи се_, каза си, _съсредоточи се_.
	— Не ми харесва, че случаят с изчезналите хора беше изоставен.
	Сърейлър въздъхна.
	— Знам, разбирам колко много вложи в него, но шефът прегледа документите и каза да спрем. Не бих могъл да оправдая продължаването му. Обръщенията към гражданите донесоха много малко полза, няма доказателства за престъпление. Освен това просто не можем да го държим повече в приоритетните случаи. Знаеш това. Включихме ужасно много хора в него.
	— Ами ако тези жени са убити?
	— Но ние нямаме причина да предполагаме, че са убити.
	— Нещо се е случило. Те не са изчезнали доброволно. Знам това. Нито планинският колоездач, нито кучето на Джим Уилямс.
	— Мисля да оставим кучето извън случая.
	— Има нещо… Знам, че има нещо. — Тя смачка с дръжката на лъжичката си едно кубче захар върху покривката. — Хайде, и вие сте съгласен с мен, нали?
	Саймън поклати глава.
	— Може би. Но независимо какво предчувствие имаш, аз не мога…
	— … да оправдаете повече ресурси. Господи, мразя тази дума.
	— Коя дума, „ресурси“?
	— Защо просто не кажем какво означава — пари? Всичко се свежда до парите. Човешкият живот се свежда до пари.
	— Не. При най-малкото доказателство, че някой от тези хора е пострадал, ще продължим работата по случая и ще вложим в него всичко, с което разполагаме.
	— Тогава по-добре отново да се поровя.
	Келнерът демонстративно изтърсваше несъществуващи трохи от покривката на съседната маса.
	— Господи, ние сме последни. Колко е часът?
	Саймън се засмя.
	— Дванадесет и десет.
	Фрея се пресегна към чантата си, но той вече беше станал, Джовани се приближи към тях и му подаде сметката. Всичко стана бързо и гладко. Беше го правил много пъти. Беше идвал тук много пъти. С кого? Кога? Колко…?
	Спри. Това няма значение. Сега е с теб.
	— Ще те изпратя до таксито на площада.
	— Не, не е далеч, вие сте си почти вкъщи.
	Излязоха на тясната уличка и чуха как веднага заключват вратата на ресторанта.
	— Мисля, че злоупотребихме с гостоприемството им — каза Фрея. — Вижте, ще се оправя сама.
	— Не и по това време, дори в Лафертън.
	— Оправяла съм се в Лондон.
	— Забрави, че си ченге. Мисли за себе си като за млада, привлекателна и уязвима жена.
	Ето. Това е началото. Това е.
	Стигнаха до празния градски площад. На стоянката чакаха две таксита, бяха празни, но щом се приближиха до тях, се появи шофьор.
	— Крият се на топло — каза Саймън.
	Вятърът се изви по открития площад към тях. Фрея уви по-здраво шала около врата си.
	И тогава всичко свърши, двигателят запали, Саймън отвори вратата на таксито и я затвори след нея толкова бързо, че когато тя му благодари, вече бяха тръгнали. Погледна назад и видя как той бързо махна с ръка и тръгна по посока на катедралата, към апартамента си. Тя се приземи рязко на задната седалка на таксито, което миришеше на студена кожа и застоял дим. Той не понечи да я целуне по бузата, нито да я докосне по рамото, да направи нещо друго, освен отново да се усмихне, да каже лека нощ и да я качи в таксито. Но тази нейна реакция продължи до момента, в който влезе в къщата си и светна лампите. Все още беше приятно топло. Тя седна на дивана и премина отново през всяка минута на вечерта, всяка негова дума, всеки поглед, всеки нюанс и когато си легна, не можа да заспи и отново си припомни всичко.


	Чак на сутринта си спомни как беше стояла в тъмното до неговата сграда и го бе видяла да прегръща малката жена.
	В „Джованис“, помисли си изведнъж, били са в „Джованис“.


	Отиде на работа пеша. Отне й четиридесет минути, а вятърът беше толкова остър, че тя едва усещаше лицето си, когато влезе. Полицай Нейтън Коутс дойде веднага, щом я видя.
	— Мислех, че никога няма да се появите, сержант.
	— Какво има?
	— Възрастна жена е изчезнала. Съседката й съобщила, че е излязла към шест и половина вчера вечерта, пеша… и не се е прибрала цяла нощ.
	Фрея свали палтото и шала си и ги метна на стола си.
	— Продължавай.
	— Съседката има ключ. Влязла е снощи. Всичко било нормално, но на леглото е имало дрехи, като че е избирала какво да облече.
	— Палтото и чантата нямало ли ги е?
	— Да, не е отскочила до пощенската кутия.
	— А сутринта?
	— Ни следа. Всичко си е било същото, когато съседката е влязла. Няма бележка.
	— Роднини?
	— Не. Вдовица. Няма деца.
	— Години?
	— Седемдесет и една.
	— Имам нужда от кафе.
	В бюфета се разнасяше обичайната сутрешна миризма на пържен бекон, обичайният шум. Фрея купи две кафета и с Нейтън седнаха на маса до прозореца.
	— Добре. Прилики с другите наши изчезнали жени?
	Нейтън разбърка три пакетчета захар в чашата си.
	— Сама жена. Няма явна причина да изчезне. Няма бележка. Няма съобщение. Но още е рано, не сме проверили всичко.
	— Униформените полицаи трябва да отидат на гарата, автогарата, в болницата и така нататък. Различията?
	— Тя не е била близо до Хълма.
	— Това е най-важното.
	— Била е облечена за излизане.
	— И другите също — колоездачът и Анджела Рандъл са били облечени в екипи за колоездене и за тичане, а Деби Паркър е носела дрехи, подходящи за разходка. Имам предвид, че никой не се е измъкнал по нощница и ролки.
	— Какво мислите, сержант?
	— Мисля, че трябва да се срещнем със съседката. Надявам се тогава старши инспекторът да го приеме сериозно и отново да започнем работа по случая, преди още някой да е изчезнал.
	В другия край на помещението група униформени полицаи избухнаха в смях. Винаги беше харесвала другарските отношения в участъка, начините, по които хората се отпускаха и разтоварваха от трудните смени — с шеги, смях, потупване по гърба и шумна взаимна подкрепа. Имаше и несъгласия и търкания, не всичко вървеше гладко, не всички си имаха доверие, но това беше неизбежно на места, където хората работеха под напрежение, редуващо се с дълги периоди на скука. Когато се появеше особено тежък случай — убийство, малтретиране на деца, тежък инцидент — редиците се стягаха, свадите оставаха настрана, всички се събираха в мълчаливо разбирателство. Полицейската работа би била непоносима, ако нямаше случаи за разследване.
	Тя пресуши кафето и изчисти пликчетата от захарта на Нейтън.
	— Да ви кажа, сержант, добре е да си имаш жена. Питам се как ли ще бъде?
	— Правилно ли чух?
	Тя го погледна, докато излизаха от бюфета. Пъпчивото му, приятно грозно лице беше зачервено.
	— Хей!
	— Не, не, чуйте. Нищо не съм казал, почакайте… Просто ме накарахте да се замисля, това е всичко.
	— Е, недей да мислиш прекалено дълго. Направи го.
	— Като казахте, че мога да загубя Ем… Искам да кажа, не знам какво бих правил, ако я няма. Ами ако й писне да ме чака и си тръгне?
	На бюрото си Фрея извади празна пластмасова кутия и пусна в нея няколко монети.
	— Така, това е началото.
	— Какво?
	— Събирам за твоя тостер.
	Тя извади маркер и написа с големи черни букви „За сватбен подарък на Нейтън“.
	Той грабна кутията и изтри с ръкав надписа.
	— Стига, ако някой го види, следващия път, когато вляза, ще ми свалят гащите.
	— Добре, но часовникът тиктака, Нейтън. Хайде сега да тръгваме.


	— Харесвам малките улички — каза Фрея, когато завиха по Нелсън стрийт и продължиха по нея, като следяха номерата. — Не са се променили много, откакто са построени от викторианците за работнически жилища. В Лондон има много такива, макар че доста от тях сега са пълни с юпита, а възрастните жени, които всяка сутрин са миели стълбите, вече са умрели. Те подхождат на хората, винаги са подхождали — непретенциозни, с хубави градини отзад, дружелюбни. Просто хубави.
	— Сбъркали сте професията си, сержант… Ето го номер 39. Трябвало е да станете агент на недвижими имоти.
	Полин Мос ги чакаше на прозореца и дойде до вратата, когато колата спря. Носеше престилка и изглеждаше объркана.
	— Не се е прибрала, не се обади, нищо… — каза тя, като ги заведе в претрупаната си дневна и изпъди котката от стола. — Тук, нека само да забърша, преди да седнете, ще станете целите в косми. — Тя започна да търка силно възглавниците с парцал, после огледа внимателно резултата. — Почаках до осем и половина, тогава вече трябваше да ви се обадя, не беше нормално. Цяла нощ не спах, тревожех се за нея. Къде е отишла, тя никога не излиза така, не е прекарвала нощта извън къщи от години, много преди Хари да се разболее, а той беше болен през последните три години.
	— Разбирам, че познавате добре госпожа Чатър?
	— Много добре, съседи сме почти от тридесет години. Когато Хари и моят Клайв бяха живи, всички бяхме приятели. После Хари боледува дълго и след като умря, аз гледам да я държа под око. Тя е смела, много смела и се опитва да продължава както преди, но е много трудно. Ние все пак не сме чак толкова близки, имаме, както се казва днес, лично пространство, винаги сме се съобразявали с това. Но се виждаме през повечето дни, пием заедно чай или кафе, пазаруваме и или тя идва да гледа любимите си програми по телевизията, или аз ходя у тях да поиграем карти.
	— Кога за последен път видяхте госпожа Чатър?
	— Вчера сутринта. Тя работеше в градината и аз я викнах на кафе. Бях получила писмо от общината и исках тя да го погледне. После говорихме, че ще отидем на екскурзия другия месец. Еднодневна екскурзия, знаете ги. Някога ходехме четиримата, но когато Хари се разболя, разбира се, спряхме. Опитвам се да я накарам отново да започне да прави някои неща, да се вземе в ръце, човек трябва да се опита, нали? Тя правеше същото за мен, когато Клайв почина.
	— Тя хареса ли идеята за екскурзията?
	— Да, хареса я, каза, че е време да започне да гледа напред. Много говорихме за това, аз имах брошура. Хареса ни Чатсуърт. Там е красиво, има хубави места, където можеш да седнеш да обядваш. Не е много далече. Щях да направя резервация, трябваше само да уточним деня.
	— Значи нищо не подсказваше, че ще замине някъде сама?
	— Тя никога не би го направила, за нищо на света. Освен това никой не тръгва, без да се обади, и то вечерта, нали? Разбира се, че не. А и е взела само дамската си чанта.
	— Разбрах, че госпожа Чатър няма роднини?
	— Не. Нямаха деца. Това беше много тъжно. Хари имаше сестра, но тя почина, преди… пет години. Не мисля, че Айрис беше близка със семейството й, живеят някъде в Шотландия. Абърдийн, да. Остана сама, след като Хари си отиде. При мен е различно. Имам двама сина, които живеят наблизо.
	— Тя имаше ли приятели?
	— Е, да, не близки, но и двете познаваме много хора тук, макар и не колкото някога, разбира се, всичко се промени. Тя ходеше в катедралата, но спря, когато вече й беше трудно да излиза. Трябваше да се грижи за Хари.
	— Видяхте ли я да излиза?
	— Не, бях в банята. Чух как входната й врата се затвори и стъпките й… Това е всичко. Не се замислих много за това, само дето тя не бе споменала, че ще излиза, но ние не сме чак толкова близки, нали ви казах.
	— Значи нямате представа къде е отишла?
	Полин имаше представа, но не искаше да споменава за това. Дали Айрис не беше отишла пак при медиума? Беше толкова разочарована, че Хари не се беше появил. Дали не бе опитала отново? Е, това си беше нейна лична работа и тя изобщо не искаше да говори за това. Не беше редно да го споменава пред двама непознати без разрешението на Айрис, дори и да са от полицията, а не виждаше с какво ще им помогне. Но тя все пак имаше едно наум. Може би по-късно, ако Айрис не се върнеше. Но тя щеше да се върне, разбира се, че ще се върне.
	— Как изглеждаше тя напоследък? Беше ли депресирана след смъртта на мъжа си?
	Полин погледна сурово младия мъж. Имаше лице, което само майка му можеше да харесва.
	— Не мисля, че това е точната дума — каза тя твърдо. — Много се говори за хора в депресия. Тя беше претърпяла тежка загуба, мъжът й, с когото живя четиридесет и една години, почина. Не беше депресирана, това не е депресия, тя страдаше, беше тъжна, но това е нормално, нали? Що за човек не би страдал? Но не беше депресирана, както когато се вземат хапчета.
	— Съжалявам, мила. — Той можеше да беше с такова лице, но имаше подкупваща усмивка.
	Полин стана.
	— Ще ви направя чай.
	— Мислех, че никога няма да предложите. Нека ви помогна.
	Фрея се усмихна и остана в дневната. Нейтън можеше да очарова както птиците по дърветата, така и дамите, което неизменно му помагаше да разбере някои дребни неща, които те бяха „забравили“.
	Тя огледа стаята на Полин. Жалко, че оригиналната камина беше съборена и заменена с отвратителен електрически радиатор. На мястото на някогашен прозорец с дървена дограма сега имаше противно алуминиево чудовище.
	Чу смях от кухнята и тракане на порцелан.
	Каната с чай беше придружена от домашни кифли и джинджифилов кекс, които ухиленият Нейтън донесе на голям поднос. Фрея завъртя очи, но той конспиративно й намигна. Значи беше изкопчил нещо полезно, докато си е бъбрил с госпожа Мос. Фрея го остави да продължи, след като чаят беше сервиран, кифлите намазани с масло и Нейтън беше захапал една от тях, явно наваксвайки си за пропуснатата закуска и в аванс за обяда.
	Фрея взе една кифла и поведе общ разговор за промените в тези приятни улици и какъв е бил животът преди тридесет години, когато Полин Мос и мъжът й за пръв път дошли тук с малките си момчета, за добрите съседски отношения и упадъка им, за работещите жени и самотата на тези, които оставаха, пенсионираха се и изпадаха извън живота.
	— Ние с Айрис имахме голям късмет — каза Полин Мос. — Живеехме в същите къщи, на същата улица, имахме същите магазини, бяхме една до друга… Това помага, знаете ли? Това, че нещата са същите, помага, когато останеш сам. Опираш се на тях. Аз направих така, Айрис също. Съчувствам на самотниците, които не знаят кой живее до тях, всичко е различно или пък общината ги мести в нов дом. Това, слава богу, не се случва тук, но в Бевхам местят толкова много хора заради новото строителство. Това убива много старци. — Тя бъбреше свободно, като от време на време посягаше да напълни отново чашата на Нейтън, да му подаде още една кифла или още кекс. Фрея чакаше.
	На прозореца висеше хранилка, от която синигери кълвяха с малки резки движения, преди отново да литнат. Градината беше добре поддържана, с алпинеум и малък водопад, който падаше в езерце. Извоюван живот, помисли си Фрея, старомоден живот, какъвто все още водеха много хора из цялата страна… Домашна храна, градинарство, съседски отношения, пазаруване, еднодневни екскурзии с автобус до величествени сгради, понякога бинго, а иначе вечери с телевизия и книги от библиотеката. Полин Мос и Айрис Чатър бяха играли карти заедно.
	Средна Англия, традиционни ценности. Нека не изчезват, никога да не изчезнат, помисли си тя. От тях е дошло всичко, те са основата, това сме ние и трябва да го ценим и защитаваме.
	Нейтън обра няколко трохи от чинията си и погледна признателно Полин.
	Фрея почака още няколко секунди. Погледна към Нейтън. Той не каза нищо.
	— Госпожо Мос, много ни помогнахте. Чудя се, имате ли ключ от къщата на госпожа Чатър? Бих искала да хвърля един бърз поглед.
	— Не мисля, че трябва да ровите в нещата й.
	— Разбира се. Но може да има нещо, което вие не сте забелязали или не сте сметнали за важно. Искаме да открием госпожа Чатър колкото е възможно по-бързо.
	Полин стана.
	— Е, вършите си работата. Ще ви заведа.
	— Благодаря ви.
	Фрея погледна как синигерите отлетяха от хранилката, уплашени от движението през прозореца. Представи си какво е да изживееш целия си живот на ръба, да не можеш да се нахраниш спокойно. Споменът за вечерята, на която тя се беше наслаждавала със Саймън, беше нейният сигурен кораб, с който се плъзгаше през тихите води на деня.
	Последваха Полин Мос в къщата на Нелсън стрийт 39. Още една празна къща, която принадлежеше на изчезнала жена, още стаи, пълни с чужд живот и лични неща. Но тук имаше топлина и удобство, които отсъстваха в малката, стерилна къща на Анджела Рандъл. Стаите на Айрис Чатър бяха претъпкани с мебели, украшения, картини, часовници, дрънкулки, гоблени, решетки, цветя в саксии, стандартни лампи, плетени неща, картинни пъзели, килими, черджета, покривки за всичко. Всичко беше на мястото си, макар че се усещаше приятен безпорядък.
	Огледаха се. Фрея прегледа палтата и шаловете в коридора, обувките, ботушите, прахосмукачката и куфарите в шкафа под стълбите. Леглото беше спретнато оправено и покрито с бродиран сатенен юрган, на тоалетката имаше пухкава лилава покривка. Върху леглото бяха оставени дрехи.
	Айрис Чатър е била домошарка. Не е обичала да излиза. Смятала е да се върне. Цялата къща внушаваше това и Фрея го разбра. Освен това беше уверена, че изчезването на тази жена е свързано по някакъв начин с изчезването на другите. Нямаше нужда да разглежда повече този малък, уютен и удобен дом.
	— Благодаря ви, госпожо Мос. Нямаме повече работа тук. Ако си спомните нещо, което смятате, че има връзка с изчезването, моля ви, обадете си. Това е номерът на полицейския участък, попитайте за някой от нас. Сержант Графхам, полицай Коутс.
	Излязоха на слънце. Полин Мос затвори вратата на къщата на №39, убеди се, че е добре заключена, и се обърна към тях, но заговори на Нейтън:
	— Не искам да питам за това, но не мога да се стърпя, цяла нощ е в главата ми.
	Нейтън сложи ръка върху нейната.
	— Какво е то, скъпа?
	— Онова изчезнало момиче, заради което претърсваха Хълма…
	— Нищо не показва, че съседката ви е била горе, така че не се тревожете. — Гласът на Нейтън беше успокояващ.
	— Благодаря ви — каза тя.
	Нейтън погали отново ръката й.
	Фрея излезе на улицата.
	— Сбъркал си професията си, полицай Коутс. Щеше да бъдеш чудесен викарий. С това отношение към жените.
	— Върши работа. Има нещо, което Полин Мос още не ни е казала.
	— Още?
	— О, ще го каже. Ще намина пак при нея.
	— Сигурно точно когато изпече нова тава с кифли.


	Саймън Сърейлър слушаше внимателно, както винаги слушаше всички от екипа си. Едно от най-добрите му качества беше, че никога не се отнасяше пренебрежително и високомерно, дори ако накрая вземеше друго решение. Седеше облегнат на стола си, докато Фрея го запознаваше със случая.
	— Няма очевидна връзка наистина, но вече станаха много.
	— Съгласен съм. Госпожа Чатър е страдала и това понякога е причина хората да изчезват… Но не споря с теб. Добре, случаят е приоритетен… От врата на врата, болници и гари, съобщения по радиото, включете и пресата.


>	Тридесет и шест

	Не беше сбъркал. Той беше методичен и внимателен, бавно планираше всичко. Мразеше да действа импулсивно и точно сега не можеше да си позволи това. Така се правеха грешките, пък и презираше онези, които се впускаха безразсъдно в ситуациите, които позволяваха чувствата им да вземат връх и разумът им да загуби контрол, които убиваха, защото бяха объркани и водени от страстите си. Такива хора убиваха съседите си в пристъп на гняв или жените си заради ревност, или убиваха проститутки в агонията на сексуална ярост. Той ги мразеше. Когато четеше за тях, искаше да ги хванат и да ги накажат, би предложил услугите си на полицията, ако можеше да помогне с нещо.
	Така че сега не беше сбъркал, със сигурност. Полицията свали загражденията на Хълма и се изнесе оттам. Гражданите първо не можеха, а после бяха твърде изплашени, за да ходят там, а и кой би ги обвинил?
	Но това объркваше плановете му. Така добре беше обмислил нещата и всичко вървеше толкова гладко, но сега вече нямаше план. И така, той стори онова, което се беше заклел никога да не прави — действа импулсивно, без подготовка.
	Изглеждаше успешно, но не беше спокоен, не беше удовлетворен. Чувстваше се на ръба, отново и отново премисляше, опитвайки се да открие пукнатини, грешка, която би доказала провала му. Като че нямаше такава, но въпреки това не се успокояваше, не можеше да заспи, не се чувстваше уверен като преди. Не се радваше.


	Като начало, не беше планирал да излиза тази вечер. Писа чекове за плащане на сметки, пресмяташе, преглеждаше записите за данъците, а и стаята беше задушна. Беше притеснен. Искаше чист въздух. Просто излезе и тръгна към пощенската кутия, въздухът наистина беше много хубав, прочисти главата му и го успокои. Имаше някаква нова миризма, миришеше на пролет. Това го очарова и когато тръгна към къщи, беше изпълнен с неудържима нужда да направи още нещо, да отиде някъде другаде, чувстваше как това желание кипи в кръвта му.
	Ванът, разбира се, беше в гаража в бизнес парка. Заключи предната врата и изкара колата си, караше бавно, без цел по улиците. Не отиваше никъде, не търсеше нищо. Или никого.
	Когато я видя, всичко си дойде на мястото. Веднага го разбра.
	Възрастна жена.
	Беше се облегнала на стената, като че да си поеме дъх. Всеки би се разтревожил за нея и би спрял, всеки съзнателен минувач. Когато излезе от колата, тя започна да се свлича и да се плъзга настрани, долу, на паважа до стената. Улицата беше пуста. Никой не минаваше, нямаше коли. Във всички къщи завесите бяха спуснати.
	Той се наведе над нея. Изглежда, беше получила инфаркт или сърдечна криза. Той познаваше симптомите. Но когато я вдигна, беше още жива — едва дишаше, бледа, но жива.
	Взе я на ръце и отвори задната врата на колата. Видя я как пада тежко настрани на седалката.
	В този момент още не го знаеше. Караше бързо, но когато стигна до гаража, тя беше мъртва. Трябваше да бърза заради охраната, която правеше обиколки… Макар и не толкова чести, за колкото им плащаха — прекарваха по-голямата част от нощта в кабината, като пиеха от плоски бутилки и гледаха порноканали на малък телевизор. Може би само веднъж минаваха по пустите алеи на бизнес парка, без да излизат. Знаеше това. Беше прекарал седмици наред на тъмно в офиса, следейки движенията им, засичайки графика им. Но не знаеше дали вече са направили обиколката си тази вечер. Беше с кола, която те нямаше да разпознаят. Ами ако дойдат и се престараят да запомнят номера?
	Работеше много бързо, което мразеше да прави. Това го накара да се изпоти, а не обичаше да се поти.
	Занесе я към постройката, отключи и отвори вратата. Беше трудно да я държи здраво и да запали лампата. Не беше обичайно. Не правеше така нещата.
	Но тогава всичко тръгна както винаги и тя беше разсъблечена бързо, увита и вкарана в хладилника. Това беше всичко. Провери градусите. Дрехите и чантата отидоха в черния контейнер за боклук. Не взе нищо нито от чантата и джобовете й, дори не погледна в тях. Никога не го правеше. Той не беше крадец. Боклукчиите идваха във вторник и тогава неговият черен контейнер ще бъде изпразнен заедно с няколко други. Колкото по-очевидни бяха нещата, толкова по-добре. Знаеше това. Не привличаше вниманието върху себе си, като не носеше пълни чанти с неща, от които трябваше да се отърве. Правеше само това, което и всеки друг в бизнес парка — изхвърляше навън боклука си, за да го приберат боклукчиите в определения ден.
	Напусна крилото и се качи в колата така напрегнат и неспокоен, както не беше се чувствал от години. Когато подкара, сърцето му биеше силно и ръцете му лепнеха на волана. Но не видя никого. Охраната не дойде. Излезе на главния път и бързо се отправи към дома си.
	Но това го изтощи. Стоя буден часове наред, потейки се от ужас, ръцете му трепереха, докато си наливаше питие. На сутринта под претекст, че има температура и бронхит, остана у дома. Страхуваше се, че повече не може да има доверие в себе си, че не може да разчита изцяло на пълния си самоконтрол, на желязната си воля, на решителността си. Беше действал импулсивно, без предпазливост и план. Може би всичко е било наред и никой не го е видял или чул, може би късметът е бил на негова страна. Но той не разчиташе на късмета, нито вярваше в него. Това беше лудост. Винаги беше вярвал само на себе си и никога не се беше провалял. До днес.


>	Тридесет и седем

	Фрея купи вечерния вестник на път към къщи.
C>
#	ЧУДОДЕЕЦ ИЛИ ХИТЪР МОШЕНИК?
@	От Рейчъл Кар

	„Това е чудо. Това е всичко, което мога да кажа. Той отново ми върна живота.“
	Слушах госпожа Гленда Уолър от Орчард Парк, Лафертън, която възхваляваше човека, за когото вярваше, че я е излекувал от потенциално фатално заболяване, когато ортодоксалната медицина е била безсилна.
	Госпожа Уолър е към четиридесетгодишна и от известно време страдала от болки в стомаха. „Бях в агония, превита надве от болка. Не можех да вървя, не можех да ям и бях отслабнала, но когато отидох при личния ми лекар, той каза, че това е просто стомашно разстройство. Ставах по-зле, затова се върнах при него, той ме изпрати в болница, но там никой не можа да разбере какво ми е и аз ставах все по-зле. Имаше дни, в които не можех да ставам и ми беше ужасно трудно да правя дори най-обикновени неща. Това се отрази на брака ми, на семейството, на всичко.“ Госпожа Уолър е омъжена за Боб, шофьор на тир, имат двама сина, тийнейджъри. „Те бяха много добри, но започнаха да губят търпение и аз все повече се отчайвах. Бях сигурна, че е нещо много сериозно, но защо лекарите не успяваха да разберат какво е?“
	Когато се срещнах с госпожа Уолър на чаша чай в жизнерадостния й семеен дом, ми беше трудно да повярвам, че е била толкова болна. Беше весела и излъчваше здраве. Бях чула историята й от човек, който твърдеше, че познава „жена, спасена като по чудо“. Такова нещо не се случва всеки ден и аз, естествено, изпитвах подозрения. Всички чуваме тъжни истории за отчаяни болни хора, които вярват, че са излекувани или от лекари, или от алтернативни лечители, но за съжаление откриват, че това е било просто временно подобрение. Но бях заинтригувана от разказа на Гленда Уолър, не на последно място поради факта, че личността, за която тя твърдеше, че е направила чудеса с нея, е, меко казано, странен лечител.
	„Отидете и сама го вижте — настояваше госпожа Уолър. — Лесно е да сте недоверчива. Господ знае, че и аз бях скептична и уплашена. Но щом видях господин Орфорд, почувствах, че с мен ще се случи нещо изумително. И то се случи.“
	С думите на Гленда Уолър, звучащи в ушите ми, аз се запътих към върха на хълма в Старли на шест мили от Лафертън. Имах определен час при човека, чието истинско име е Антъни Орфорд, но който твърдеше, че е доктор Гроутман.
	Старли е красиво компактно село със стръмни улици, водещи към малък площад, на който няколко магазина и кафенета обслужват посетителите, прииждащи със стотици всяка година за консултации при многото лечители и алтернативни терапевти, последователи на движението „Нова епоха“.
	Не ме впечатлиха кристалите и ароматните свещи, броениците, съновниците и съмнителните лекове, които се продаваха, и останах откровено безразлична към някои от терапевтите, чиито реклами висяха на всяка витрина. Древнокитайско лечение, сънолечение, връщане в минали животи, цветотерапия… На този фон старата рефлексология и ароматерапията изглеждаха съвсем ортодоксални.
	Но ако всички те звучаха малко чалнато, какво да кажем за човека, с когото трябваше да се срещна? Какво, по дяволите, щях да открия? Ако не беше горещата препоръка на Гленда Уолър, щях направо да се върна у дома.
	Вместо това аз тръгнах нагоре по една от улиците и позвъних на звънеца на сграда, която приличаше на зъболекарски кабинет, какъвто е била, преди да стане кабинет на господин Орфорд.
	Първото ми впечатление беше, че някои зъболекари има какво да научат от светлата и приветлива приемна с огромни прозорци с изглед към приятна градина, свежи цветя, както и от очарователния посрещач, госпожа Есме Кокс, която работи с господин Орфорд, откакто той установил практиката си в Старли в края на миналата година.
	„Виждам как хората, които идват тук, са изплашени и напрегнати и, разбира се, често са болни — каза ми тя. — Но ги виждам и когато си тръгват с нова увереност, стъпките им са твърди, в очите им грее светлина. Чувала съм за чудесните неща, които прави господин Орфорд — чудодейно лечение, чудеса, да, аз наистина вярвам понякога в тях… Всичко, което мога да кажа, е, че съм смирено благодарна за това, че работя с такъв забележителен човек.“
	Очаква се тя да говори така, нали? Аз започнах да прелиствам едно от лъскавите списания и зачаках доктора.
	— Не — каза той веднага, щом се ръкувахме, — не трябва да ме наричате така. Аз не съм лекар.
	Антъни Орфорд е мъж на средна възраст с обикновена, приятна външност, с интелигентен глас, облечен в сако от туид. Нямаше нищо тревожно. Въведе ме в кабинета си, който беше полутъмен — капаците на прозорците бяха спуснати. В него имаше само една кушетка, мивка и голяма кофа. Погледнах разтревожено кофата.
	— Няма смисъл да стоим тук — каза той. — Помислих, че може би искате да видите къде работя. Напълно земна обстановка, виждате.
	Като се върнахме в чакалнята, госпожа Кокс ни донесе чай. Исках да продължим разговора.
	— Доктор Гроутман…
	— Бил е забележителен човек, невероятно забележителен, диагностик, клиник, хирург…
	— Но мъртъв — казах аз.
	За пръв път топлата усмивка малко замръзна.
	— Няма такова нещо като смърт, госпожице Кар… Не в смисъла, който влагате.
	Зачудих се какъв друг смисъл можеше да има.
	— Доктор Гроутман е живял и практикувал в Лаймхауз през деветнадесети век. Сега той практикува чрез мен от отвъдното. Той ме води, учи ме, оперира чрез мен.
	— Като казвате „оперира“…
	— Наистина. Чрез мен.
	Попитах го какво точно има предвид, но отговорът му беше малко уклончив. Когато го притиснах, хладната усмивка стана ледена.
	В този момент започнах да се чувствам неспокойна. Нищо не ми се беше случило, не беше казано нищо, от което да се стресна, просто седях там с този мъж с порядъчен вид.
	— Хората идват при мен болни и уплашени. Може би са били при много лекари, казано им е или че им няма нищо, или че са болни от неизлечима болест. Дори фатална. Чрез мен доктор Гроутман открива какво е заболяването и го лекува — обикновено оперативно, понякога не. Лекува го чрез мен, отстранява тумор или полип, жлъчни камъни, възпаления, обезврежда дълбоки инфекции. Резултатите са забележителни.
	— И вие чувствате, че нямате нищо общо с това?
	— Изобщо нямам нищо общо с това. Както казах, аз съм просто проводник.
	— Добре платен.
	Тишината в стаята също стана ледена. Нещо повече. Но аз знаех, че хирургът-медиум взема високи такси. Госпожа Уолър ми беше казала, че му е платила 150 паунда. Струвало си е парите, увери ме тя. Предполагам, че след като се е отървала от месеци болка, си е струвало.
	— Ако не сте лекар…
	— Изобщо не съм. — Господин Орфорд искаше да е сигурен, че съм разбрала това.
	— Тогава как извършвате операции?
	— Не ги извършвам.
	— Но…
	Той въздъхна и аз се почувствах като много глупаво дете.
	— Доктор Гроутман оперира. Чрез мен.
	— Искате да кажете, че отваря хората?
	— Може и така да се каже.
	— Чрез вас като медиум?
	— Да.
	Въртяхме се в кръг.
	— Къде сте практикували, преди да дойдете в Лафертън, господин Орфорд?
	— В Брайтън.
	— Учудена съм, че някой може да поиска да напусне Брайтън. Аз със сигурност не бих. — Надявах се да чуя повече за Брайтън. Исках господин Орфорд да ми каже за лечението, което той — или по-скоро, доктор Гроутман — е провеждал там. В края на краищата нали всичките му нови пациенти са били впечатлени, дори убедени, като са чули за предишните му успешни истории? Но на него като че не му се искаше да навлиза в подробности за това.
	Побъбрихме още няколко минути, но да говориш с Антъни Орфорд беше все едно да говориш с мъглата. Колкото по-директни бяха въпросите ми, толкова по-мъгляви бяха отговорите му, макар и вежливи.
	Той се изправи и протегна ръка. Очевидно бях злоупотребила с гостоприемството му. На вратата го помолих отново да ми обясни малко по-подробно как работи доктор Гроутман.
	— Ако някога се разболеете — разбира се, аз силно се надявам това да не стане — и вашият личен лекар не може да ви помогне, запишете си час. Тогава сама ще разберете.
	Усмивката му отново се появи, когато му казах довиждане, но беше все още ледена.
	Напуснах Старли озадачена.
	И така, кой е Антъни Орфорд? Кой е бил доктор Гроутман? Някой от „тях“ има ли разрешително да практикува по начина, по който го правят? Очевидно е така. Няма никакви правила за работата на алтернативните терапевти. Като лекари могат да практикуват само напълно правоспособните. Но господин Орфорд настояваше пред мен, че не е лекар.
	Това ми се стори много тревожно.
	Върнах се отново при Гленда Уолър и я помолих да ми обясни какво точно се е случило при посещението й при Орфорд/Гроутман. Бях изненадана. Защото човекът, когото тя ми описа като „докторът“, определено не беше човекът, когото бях видяла този следобед. Явно, когато Орфорд е обсебен от доктор Гроутман, той се променя. Смалява се, прегърбва се малко, лицето му става скулесто, косата му — по-тънка. Гласът, който Гленда Уолър описа, не беше гласът на Антъни Орфорд.
	„Той носи бяла престилка — каза тя, — а вие обличате една от онези нощници в кабината. Всичко е истинско, има и табла с инструменти. Точно като при зъболекар. Първо прокарва ръце над тялото ви, без да го докосва, нали разбирате? Тогава разбира какво не е наред и къде. После взема един от инструментите…“
	Това, което после се е случило с госпожа Уолър, звучи съвсем невероятно. Медуимът-хирург явно прави нещо като разрез на пациента и бързо вади болната или инфектирана тъкан, тумора, или каквото казва, че е предизвикало проблема. Гленда Уолър твърди, че е почувствала „нещо“, но не и болка. Казва също, че е видяла „нещо кърваво, смесено с тъкан и памук“, което било извадено от тялото й и хвърлено в кофата под кушетката.
	Попитах я как се е чувствала.
	— Малко замаяна — каза тя, — малко отмаляла. Но не бях разтревожена или изплашена. Но вие смятате, че е трябвало да бъда, нали?
	Наистина мислех така. Разтревожих се и се изплаших само като слушах за това.
	— Но аз му вярвах. Знаех, че той знае какво прави и че всичко ще бъде наред. И беше наред.
	Трябваше да се съглася с Гленда Уолър. Тя изглеждаше сияеща. Дори нещо да не е било наред с нея, вече беше наред. Тя нямаше болки и не беше потисната. Не би било честно да се съмнявам в нея, жизнеността не може да се симулира.
	Въпреки това имаше някои въпроси за този тип „хирургия“, които искаха отговор. Ако терапевтът нямаше какво да крие, защо не искаше да отговори на въпросите ми изчерпателно и честно? Какво точно става в кабинета и на „операционната маса“ на този човек — или трябва да кажа на тези хора? Те наистина знаят, но не казват.
	Чудотворец или мошеник? Присъдата предстои.
C$
	Статията се простираше на цялата вътрешна страница на „Ехото на Лафертън“ и беше придружена със снимка на хълма на Старли и къщата с кабинета на медуима-хирург. Имаше и снимка на Рейчъл Кар под името й. Самодоволна, помисли си Фрея, самодоволна и арогантна.


	В момента съзнанието й беше заето с други неща. Изкъпа се, изми и изсуши внимателно косата си, избра какво да облече, после промени решението си и избра други дрехи, накрая отхвърли и тях в полза на черния панталон, черното сатенено сако и късата, яркорозова копринена блуза.
	В последно време Фрея все повече вярваше на интуицията си и сега тя й казваше, че Саймън Сърейлър почти сигурно ще бъде на вечерното тържество на майка си.
	Но когато Мириъл я въведе в салона, където гостите пиеха питиетата си, тя не видя Саймън. Там беше слабата, крехка жена, с която Саймън беше дошъл до своя дом вечерта, когато Фрея чакаше навън в тъмното.
	Почувства как стомахът й се свива като в бърз асансьор. Значи Саймън беше тук, в някоя друга стая, щеше да дойде, при жената, която беше облечена в обикновен сив кашмирен джемпър и дълга тъмносива пола. Зачуди се как да си отиде сега, дали може да се оправдае с внезапно прилошаване — което не би било симулация — и да си тръгне, без да се срещне с него.
	Мириъл я хвана за ръката.
	— Фрея, мисля, че не си виждала Кет.
	Жената се усмихна. Беше широка, топла, дружелюбна усмивка. Фрея я мразеше. Жената протегна ръка.
	— Здравейте. Много съм слушала за вас.
	Фрея не можеше да говори, усмихна се и стисна ръката на жената.
	Жената се засмя.
	— О, не се тревожете… нищо лошо, само хубави неща.
	— Извинете — успя да каже нещо все пак. Звучеше особено. Сякаш говореше на чужд език.
	— Чувам много неща за вас от Саймън.
	Можеше да си представи колко глупаво гледа, като риба в аквариум.
	Жената я докосна по рамото.
	— Вие работите с него, нали?
	Не беше забравила как се кима и тогава като по чудо думите излязоха от устата й.
	— Откъде знаете?
	— Господи, това семейство е безнадеждно… Майка ми дори не ни представи както трябва. Аз съм Кет Диърбон. Диърбон, бивша Сърейлър. Саймън ми е брат.
	Стаята отново застана на мястото си.
	Фрея беше представена на съпруга на Кет, на едър остеопатолог с дебел врат и на висока и много красива жена със завидно дълго палто от щамповано кадифе. Кет Диърбон каза, че групата е в разгара на обсъждането на статията във вечерния вестник.
	— Да не би случайно да е за медуима-хирург?
	— Да. Значи ли това, че полицията се е заинтересувала?
	— Не, не… поне официално не. Все пак ми направи впечатление.
	Когато тръгнаха за вечеря, вече беше ясно, че компанията се е събрала. Саймън го нямаше. Тя беше отново като дете — горчиво разочаровано от забраната на някакво удоволствие, като тийнейджър, който изведнъж е покрусен от рязка дума на любим учител… и също така изведнъж отново извисен. Не тази вечер, помисли си тя, вземайки с вилицата от рибата в глинения съд, в който бяха красиво пръснати мидени черупки. Тази вечер се забавлявай с тези, които са тук, недей да вехнеш по онзи, когото го няма. Тази вечер е за създаване на нови приятелства. Кет, помисли си тя, поглеждайки през масата. Да, определено Кет, и не защото беше сестра на Саймън, макар че изобщо не приличаше на него, а защото беше топла и мила, интелигентна и жива, беше от хората, които веднага допадаха на Фрея. За момента обаче трябваше да обърне внимание на мъжа, който седеше до нея. Бяха й определили място от дясната страна на домакина, но в момента Ричард Сърейлър минаваше около масата и наливаше вино. Фрея се обърна надясно.
	— Не ни представиха както трябва — каза тя.
	Той беше вероятно на около петдесет години, с безупречно ушит сив костюм и, както тя забеляза, изненадващо елегантни ръце с добре оформени нокти. Хирург, реши тя, истински, не медиум.
	— Ейдън Шарп, приятно ми е. Разбрах, че пеете в хора с Мириъл.
	— Да. Тя ме взе под крилото си…
	— Мириъл някак си грабва хората и ги включва в нейните дела. Завива ги с прекрасното одеяло на своя свят и преди да са разбрали, са заети на някой щанд на благотворителен базар.
	— Интересно го казахте.
	Фрея довърши рибата си. Съседът й режеше своята на фини резени, преди внимателно да я поднесе към устата си. Хирург, определено.
	— Вие лекар ли сте? — попита той.
	Това беше моментът. Фрея колекционираше реакции на хора, които за пръв път чуваха с какво се занимава. Някои бяха шокирани, някои стреснати, някои веднага започваха агресивно да й се оплакват от нарастването на престъпността или от липсата на полицаи в техния район, от нечестността на пътната полиция. Други бяха жадни за вътрешна информация, за почти всичко, което се отнасяше до полицията като цяло и за следствения отдел в частност.
	Сега тя погледна Ейдън Шарп право в очите и каза:
	— Не, сержант детектив съм.
	Очите му малко се разшириха, но иначе изражението му ни най-малко не се промени. Изглеждаше добре, би изглеждал още по-добре, ако не беше козята брадичка, реши Фрея.
	— Мога ли да позная вашата професия?
	Той се усмихна.
	— Винаги се забавлявам с това.
	— О?
	— Помните ли — не, разбира се, че не помните, твърде млада сте — имаше телевизионна програма, наречена „Каква е професията ми?“. Хора с необичайна работа бяха разпитвани от други участници. Мисля, че можеха да отговарят само с „да“ или „не“. Трябваше да се открие каква е професията им. Изпълняваха пантомима в началото, но това беше единствената следа.
	— Добре. Направете пантомимата си.
	— Господи… Не мисля, че ще мога.
	— Трябва да можете.
	— Вие бихте ли могли? Може би ако закопчаете чифт белезници, предполагам.
	Едно момиче с бяла престилка минаваше около масата и прибираше чиниите. Мириъл донесе голям съд и го постави на помощната маса.
	Фрея огледа лицата на хората, които говореха и се смееха на топлата светлина на свещите. Хубаво е, помисли си тя, хубава компания, хубава храна. Приятно е. Да, но Саймън… Тя се обърна отново към съседа си.
	— Хайде…
	Той за момент замълча, после внимателно събра заедно палеца и показалеца си и направи просто, внимателно, почти изящно движение с тях. Фрея го гледаше. Не означаваше абсолютно нищо за нея и тя му го каза.
	— Всъщност ви помислих за хирург. Но ако наистина сте, не разбирам какво направихте.
	Той отново се усмихна.
	— Хирург ли сте?
	— Не.
	— По дяволите.
	И така продължи — леко, забавно общуване, което я накара да се отпусне. След няколко минути и малка пауза, в която чиниите им бяха напълнени с патица в гъст прасковен сос, Фрея каза:
	— Е, предавам се.
	— Сигурна ли сте?
	— Сигурно ще се чудя как не съм се сетила.
	— Мисля, че няма.
	— Казвайте.
	Ейдън Шарп й отправи почти флиртуващ поглед.
	— Аз съм иглотерапевт.
	И двамата се засмяха, Фрея с учудване, Шарп със задоволство.
	— Никой не е познавал. Никога.
	— Не схванах пантомимата.
	— Страхувам се, че не може да се направи добре.
	— Е, добре, кажете ми какво мислите за онзи човек Орфорд… за медуима-хирург. Чухте ли за него?
	Ейдън остави ножа и вилицата си.
	— О, чух, разбира се — каза той, — и съм гневен. Простете ми, ако ставам донякъде ирационален в такъв момент.
	Разговорът продължи още малко. Донесоха зеленчуците и Фрея се обърна да подаде чинията на Ричард Сърейлър.
	— Благодаря, сержант. — Нямаше съмнение за острия сарказъм. Той рязко се извърна, за да подаде нататък зеленчуците и взе ножа и вилицата си.
	— Не съм на работа — каза безгрижно Фрея. — Фрея ще бъде добре.
	Той само изръмжа.
	Ричард Сърейлър беше хубав като сина си, със същия нос и вежди, същата падаща напред коса, само че сива. Но на слабото му лице като че постоянно имаше подигравателна усмивка, а очите му бяха студени.
	— Работя със Саймън — каза тя.
	— Щеше ми се да не работехте заедно, разбира се. Той сигурно ви е казал.
	Фрея реши да се направи на глупава и очарователна и го погледна с широко отворени очи.
	— Искате да кажете, че не ме одобрявате? Моля ви, обяснете ми защо. Сигурно сте чули нещо нередно.
	— Това няма нищо общо с вас.
	— Сега аз съм много смутена. Обяснете ми, доктор Сърейлър.
	Той не й предложи да го нарича по име, само каза:
	— Синът ми трябваше да стане лекар. Щеше да бъде приличен лекар.
	— Той е много повече от приличен старши инспектор.
	— Странна професия.
	— Не. Вълнуваща, предизвикателна, опасна, важна.
	— Имате високо мнение за себе си.
	Ако този мъж не беше баща на Сърейлър, тя щеше да го попита дали се забавлява, като е груб, независимо че беше гостенка на трапезата му. Вместо това бавно изяде хапка от патицата, преди да му каже:
	— Колко точно лекари има в семейството ви?
	— Седмина живи, четирима пенсионирани. Две поколения назад.
	— В такъв случай можете да си позволите да спестите единия си син.
	— Това решавам аз.
	— Не той?
	Но Ричард Сърейлър вече се беше обърнал демонстративно към мъжа от другата му страна, остеопатолога Ник Хейдън. Фрея се хранеше, потискайки гнева си. Чудеше се какво караше Сърейлър да бъде толкова остър, толкова рязък, толкова открито нелюбезен.
	— Труден е — тихо каза Ейдън.
	Тя направи гримаса.
	— Не се тревожете, мила, не е само с вас, с всички е такъв. Забравете.
	Той се усмихна и понечи да й налее още вино, но тя покри чашата си с ръка.
	— Вода?
	— Мога…
	Но той беше вече на крака и й донесе една бутилка от другата страна на масата. Иглотерапевтът може и да не привличаше от пръв поглед, дори ако тя търсеше привлекателен мъж, но маниерите и любезността му бяха очевидни след търканията й със Сърейлър. В края на вечерята тя тръгна с Шарп към салона, където се присъединиха към Ник Хейдън и Кет Диърбон. Кафето беше сервирано на две малки маси.
	— Исках да ви попитам за медиума-хирург — каза Фрея. — Отчасти от любопитство, след като прочетох днешната статия, макар че трябва да кажа, че има и полицейски елемент, все пак.
	— Човекът, с когото трябва да говорите, е Карин — каза Кет, кимайки към красивата жена с Мириъл Сърейлър до прозореца. — Тя беше при него.
	— Какво? — Ейдън погледна ужасен.
	— Попитайте я. Но всичко изглежда като изключително хитър магически номер… Нещо, което те кара да премигваш, ефектно е. Не мисля, че човекът наистина прави нещо, освен че мами хората.
	— Това е повече от достатъчно, нали? Лековерни, уязвими хора… Отново всичко ще се размине.
	— Аз не бих се съгласила.
	Кет погледна към Фрея.
	— Това има ли нещо общо с изчезналата ми пациентка?
	— Коя от всички? — попита Фрея със спокоен тон.


	Беше един без десет, когато тържеството свърши.
	— Фрея, ето ви моя телефонен номер. — Кет беше излязла от колата си. — Нека се срещнем. Нямам много време с тази работа, децата и семейството, но имам по ден и половина почивка, а и неделите… Може би ще можете да дойдете на обяд?
	Фрея взе визитката очарована. Имаше още нещо, още някой, който я приближаваше по-близо до Саймън, член от семейството му, канеха я при тях.
	Тя зави в тъмната улица. Мириъл я беше целунала по двете бузи и я беше прегърнала топло. Ричард Сърейлър се беше ръкувал, без да каже нищо, абсолютно нищо.


	На телефонния й секретар имаше съобщение от Нейтън.
	— Добър вечер, сержант… съобщение от полицая. Събрание по случая за изчезналите жени. Приоритетен случай. Точно в девет. Чао.


>	Тридесет и осем

	— Добро утро на всички. Направо на въпроса. Както знаете, вече имаме три изчезнали жени в Лафертън.
	— Обръщам внимание върху факта, че преди изчезването на Анджела Рандъл в Лафертън има точно четири изчезнали жени за последните шест години. За една от тях впоследствие се е разбрало, че се е самоубила, една е намерена умряла от естествена смърт, друга се е свързала с близките си, след като е напуснала по своя воля, а четвъртата, възрастна жена с деменция, е била намерена скитаща и е изпратена в болница. Това, че три жени изчезват безследно в продължение на няколко седмици, трябва да ни прави особено подозрителни.
	— Така. Искам да знам какви версии имаме. Имаме ли следи? Какво е общото между трите жени?
	— Ами… очевидно, фактът, че са жени — каза Фрея. — Но са на различна възраст — една на двадесет години, една на петдесет и три, една на седемдесет и една.
	— Две от тях са свързани с Хълма.
	— Две живеят сами.
	Сърейлър кимна.
	— Анджела Рандъл не е омъжена и явно няма близки роднини. Госпожа Айрис Чатър е вдовица и живее сама. Няма деца.
	— Да, но Деби Паркър има баща и мащеха. Знам, че не живеят тук, но тя не се вписва в схемата — каза Нейтън Коутс.
	— Колкото повече се вглеждам в това, толкова повече ми се струва, че нямат нищо общо помежду си, освен че са жени — каза Фрея.
	— Нещо за онова куче?
	Старши инспекторът за момент погледна неразбиращо.
	— Джим Уилямс, сър — каза Фрея.
	— А, да, човекът, който е видял Анджела Рандъл. Кучето му е избягало. Не виждам никаква връзка. Кучетата бягат.
	— Изчезнало е безследно на Хълма. Както Анджела Рандъл и, вероятно, Деби Паркър.
	— Вероятно. Добре, нещо друго? Каквото и да е.
	— Анджела Рандъл — каза Фрея замислено. — Намерих скъпи копчета за риза, опаковани за подарък, и красиво надписана картичка в гардероба. Когато проверих при бижутера в Бевхам, в „Дъкхам“, открих, че е купувала много скъпи подаръци — часовник, игла за вратовръзка, сребърен нож за отваряне на писма, все неща за мъж, от един и същ бижутериен магазин в разстояние на около осем месеца. Разбрахме от работодателката й в старческия дом, че очевидно е нямала близки роднини, а от съседите й — че не е имала посетители. Така че, за кого за били скъпите подаръци? На картичката беше написано „За Теб, с цялата ми любов и преданост, От Мен“.
	— Ако в живота на Анджела Рандъл е имало мъж, тогава тя е единствената в този случай. Деби Паркър не е имала гадже, госпожа Чатър е изгубила мъжа си преди Коледа.
	— Ще пуснем още едно съобщение по радиото, ще направим още една пресконференция. Ще пратя униформени полицаи от врата на врата в целия централен Лафертън… Направихме това на улиците, на които са живеели трите жени и в района на Хълма, но искам да разширим търсенето. Ще пратим водолази в реката, ще проверим всички пусти райони, всяко игрище, всичко. Масирано. Искам всеки в Лафертън да разбере за изчезването на трите жени.
	— Националната преса, сър?
	— Да. Ще говоря с шефа. Националната преса, радиото и телевизията, от тази вечер. За съжаление това съвпада с операцията с наркотиците. Получихме отлична информация, както някои от вас ще разберат, и ще работим по нея през следващите няколко дни. Разпънати сме. Аз ще ръководя операцията с наркотиците, но искам да бъда в течение на абсолютно всичко, свързано с жените. Фрея, ти ще ръководиш този случай за момента. Всички ще докладват на теб. Трябва да намерим тези жени, а все още нямаме следи — никой не ги е виждал, няма улики, няма тела, живи или мъртви. Това само по себе си е изключително необичайно.
	— Извън протокола, сър, вие на какво залагате? — попита Нейтън.
	Саймън Сърейлър се намръщи и за момент се замисли. После каза тихо:
	— Страхувам се, Нейтън — и това е извън протокола, това е лично мнение, нали? Нямаме доказателства и това не трябва да се разчува.
	— Да, сър.
	— Мисля, че търсим три жени, които са били похитени, много хитро похитени, от някой, или от няколко души, които знаят как да прикрият действията си и не са оставили никакви следи.
	— Значи убийство.
	В стаята настъпи мъртва тишина.
	— Засега не мисля за това.


>	Записът

	Минаха повече от шест месеца, преди да се осмеля да ти кажа, че вече не съм студент по медицина. Много добре се преструвах. Но тогава съвсем естествено изникна въпросът за парите, тъй като ти плащаше таксата. Писах ти и те излъгах. Не исках да те виждам, изобщо не исках да те виждам тогава, но знаех, че трябва да намеря някакво обяснение. Помниш как ти казах, че са ме посъветвали да не продължавам да уча медицина. Винаги съм имал лека астма, но беше станала по-лоша и можеше да се появи по всяко време, а един сериозен пристъп щеше да се отрази на сърцето ми.
	След това, в продължение на две години, ти нямаше представа къде съм. Аз просто се изплъзнах от живота ти, все едно някой се гмурва в морето и се показва на повърхността на хиляди мили разстояние. Не знам какво си мислила, дали си правила опити да ме откриеш, дали си се свързала с Медицинския университет. Не ми беше до теб.
	Прекарах няколко години в опити да си създам представа за бъдещето. През това време работех случайни неща, просто за да живея, главно чиновническа работа на временен договор. Бях се регистрирал в една агенция и винаги имах много работа. Бях педантичен, добросъвестен, стегнат — все качества, които работодателите харесват. Не създавах неприятности, не си губех времето, не се занимавах с клюки. Малко общувах. Но през това време съзнанието ми работеше като подземна сила върху моето бъдеще, изпробвайки различни идеи, планирайки. Не можех да бъда лекар, но никога не ме напусна желанието да работя в областта на медицината и тъй като обичах телата, често се замислях върху идеята да стана служител в морга или асистент в лабораторията по патология, може би в чужбина.
	Но никога не бих могъл да свиря втора цигулка, никога не бих стоял настрана, не бих превивал гръб пред някой „квалифициран“ патолог, никога не бих вършил черната работа, седмица след седмица, незабелязан и пренебрегван, защото щях да зная толкова, колкото и те, и щях да съм способен да върша тяхната работа. Бих се спукал от яд.
	В продължение на няколко месеца обмислях да продължа медицинското си образование, може би да подправя препоръките, да излъжа за възрастта си, да отида в чужбина, но измамата никога не ми се е удавала лесно. Единственият човек, когото бях мамил, беше ти. Не исках да се държа като някой дребен престъпник, а ако ме хванеха, унижението щеше да е неизмерно по-голямо, повече, отколкото бих могъл да понеса. Бях изживял достатъчно унижения. Омразата ми към тези, които ме бяха презрели и порицали и ме бяха накарали да се чувствам малък, беше и оставаше абсолютна, чиста, горчива омраза, не като отрова, а като киселина.
	Всяка друга кариера, свързана с медицината, която бях обмислял, за която дори бях чел подробности в библиотеката, отхвърлях, защото всички бяха посредствени, второразредни и с нисък статус. Нямаше да стана фелдшер или да обслужвам амбулатория. Може би бих се захванал със стоматология, но я отхвърлих, защото беше твърде близка до медицината и можех отново да пострадам.
	Искам да знаеш всичко. Няма опасност, защото ти не можеш да ми отговориш по начин, по който да ме нараниш, не можеш да се надсмиваш, както често правеше, не можеш да ме унижиш. Искаше да се гордееш с мен и щеше да бъдеш горда сега. Сега вече не си заплаха за мен, а и не би искала да бъдеш. Трябваше сам да реша всичко, сам да бъда отговорен за себе си. Бях чакал това през цялото си детство и младост.
	Болницата и лабораторията по патология ми липсваха ужасно. Мечтаех за тях. Мечтаех да извършвам аутопсия след аутопсия, да правя удивителни открития, да решавам проблеми, да откривам тайните на тялото. Докато работех на временните договори, в ума си вървях по коридорите на болницата, слагах зелената си престилка и шапка, вземах инструментите. Живеех в два свята, но никога не пренебрегвах работата, която вършех, и шефовете ми бяха доволни, а аз водех и другия си живот.
	Но след време започнах да се разстройвам. Трябваше да правя нещо, да взема някакво решение, да открия пътя си.
	И накрая това стана, съвсем случайно. Бяха ме помолили да свърша някаква временна работа в главния офис на фирма, която поддържаше автомати за продажба. Беше на известно разстояние от квартирата ми, в район, който не познавах. Взех влака и после вървях десет минути — отегчителна разходка, която можех да променям всеки ден, като минавах или напряко, или по обиколните улици. Те си приличаха, но къщите бяха големи и в различни стилове и аз обичах да гадая какви са собствениците им, чудейки се какви ли заплати получават, за да могат да си ги позволят. На една от къщите имаше месингова табела на зъболекар. Понякога, когато минавах оттам, покрай мен минаваха големи, комфортни, скъпи коли, напълно от класата на къщите.
	Не завиждах, макар че бих се радвал да живея в не толкова претъпкана и запусната дневна-спалня, в каквато бях затворен.
	Но винаги съм знаел, че това е временно жилище, също като временната работа и че истинският ми живот и съдба чакат да бъдат открити. Не се отчайвах и не бях потиснат от това. Щеше да си горда с мен тогава, горда от факта, че се обличах елегантно и се грижех за дрехите и тялото си и че никога не загубих самоувереността си.
	Помня много ясно онази сутрин. Човек помни съдбовните си дни. Никога не забравих украсената рамка на една снимка в стаята на директора на Медицинското училище, който ме изключи. Ако затворя очи, все още мога да видя тънката плетеница от фалшива позлата.
	Не е изненадващо, че помня всичко за деня, когато вървях по Спенсър авеню, една от двете дълги улици с дървета, по която стигах до моя офис. Къщите бяха главно в стил от епохата на Тюдорите и крал Едуард, плетовете — най-вече от форзиция, която беше напълно разцъфтяла в жълто през тази влажна, мека пролетна сутрин. Спенсър авеню щеше да ти хареса. Беше от улиците, които ти обожаваше, макар че нямаше никаква надежда да живееш на такова място. Но когато бях момче и все още те обичах, все още ти говорех и ти разказвах разни неща, ние се разхождахме и аз ти показвах къщи, които бих купил за нас, когато стана известен лекар, а ти щеше да избереш цвета на завесите и храстите, които да посадиш в предната градина.
	Бях подранил. Винаги подранявах. Не можех да понасям неточността нито в себе си, нито в другите. Нямаше нужда да бързам.
	Беше на две трети от пътя, от дясната страна в посоката, в която се движех. Къщата беше внушителна, макар и не особено привлекателна. Имаше черно-бели рамки на прозорците с оловни стъкла, които я правеха мрачна. Беше голяма, пътеката към гаража бе акуратно посипана с чакъл, вдясно от къщата имаше разцъфтяло люляково дърво. Но това, което привлече вниманието ми, беше табелата на портата. Още един зъболекар? Или медицински консултант, гинеколог с голяма частна практика? Психиатър? Очен хирург?
	Сепнах се, когато прочетох това, което пишеше там, под името Джон Ф. Л. Шинър.
	Изобщо не го схванах, не знаех какво точно означаваше — по онова време такива като нас бяха малко. Но аз гледах табелата с чувство на почитание. Нямаше нужда да записвам името и адреса, те вече се бяха запечатали в паметта ми.
	Тръгнах бързо не защото закъснявах, а защото бях развълнуван. Видях как животът ми се отваря пред мен. Щях да се уча и да практикувам. Името ми щеше да стои на къща като тази, на улица с дървета. Щеше много да прилича на практикуването на медицината и аз щях да съм отговорен само пред себе си. За пръв път ми беше трудно да се съсредоточа в работата си и веднага щом стана един часа, отидох до телефонната кабина пред пощата, намерих номера и се обадих, за да си определя час. Обясних, че нямам нужда от лечение, но искам да обсъдя възможността да се обучавам на тази професия. След минута телефонистката ме свърза.
	— Ще се радвам да ви видя. Надявам се, че ще мога да ви помогна. Кога точно се заинтересувахте от това?
	— Учих медицина три години и половина, но се провалих на една сесия и почти веднага след това сериозно се разболях. Сега съм добре, беше отдавна, но тогава не бях доволен от начина, по който бях обучаван. Силно се заинтересувах от някои алтернативни методи на лечение. — Открих, че страстно вярвам в това, което говорех, точно както чувах думите, които излизаха от устата ми.
	— Говорили ли сте с други терапевти?
	— Обмислях възможностите на хомеопатията.
	— И?
	— Никога не съм се интересувал от фармация. Химическото лечение и хомеопатията донякъде си приличат. Трудно ми е да обясня, но хомеопатията ми изглежда твърде умозрителна.
	Господин Джон Ф. Л. Шинър се изсмя.
	— Нашето обучение е много взискателно, точно колкото и ортодоксалното медицинско образование. Но аз не бих нарекъл тази специалност твърде умозрителна. Тя преценява и лекува пациента като цяло. Ние се занимаваме с хората, а не просто със симптомите.
	— Не се интересувам просто от симптомите.
	— Тогава елате при мен. Ако мога, ще ви помогна.
	Не спах онази нощ. Накрая излязох да се разходя в два и половина по тесните пусти улици. Макар и далечни, люляковите дървета, форзициите и къщите на Спенсър авеню бяха сигурна част от моето бъдеще, по-реални от улиците, по които се разхождах. Не забелязвах нищо, само миризмата на гранясала мазнина от павилиона за риба и картофи и на бензин от главния път наблизо. Бях абсолютно сигурен във всичко, като че нещо ме водеше към Спенсър авеню и месинговата табела на Джон Ф. Л. Шинър, която беше белязала съдбата ми. Беше странно това чувство за съдбовност. Не ми беше познато, но с времето си позволих да му се отдам.
	Не знам защо привличането ми към бъдещата ми кариера беше толкова силно, толкова натрапчиво. Знаех много малко за нея и за това колко време ще ми отнеме да се обуча, колко би струвало, къде трябваше да отида. Но несигурността беше нормална за тези неща, с времето всичко щеше да се изясни. Нямах съмнения, изобщо никакви. Но знаех, че не трябва да ти казвам нищо, че не трябва да общувам с теб, докато не постигна всичко това.
	Никога за нищо не съжалих, не погледнах назад, нито за момент не изпитах съмнение. Знаех, че съм прав, и това се доказа.
	Колкото до другите неща — знам, че те са били там, под повърхността на съзнанието ми. Можех да бъда доволен с кариерата, в която бях добър, но старите ми потребности не бяха победени. Бях прогонен малко преди да постигна това, което трябваше, което исках да правя, трябваше да има друг начин да го извърша, но то можеше да почака. Накрая се оказа, че трябваше да чака с години, но това нямаше значение. Най-накрая успях, нали? Направих всичко.

	* * *

	Джон Шинър много ми помогна. Определих си среща у тях, след като последният му пациент си отиде и след края на моя работен ден. Вървях по улицата, изпълнен с изключително въодушевление.
	Беше малък, дундест мъж и макар че името му беше английско, със сигурност имаше в себе си нещо ориенталско.
	— Нашата специалност е възникнала в Китай — каза той.
	Показа ми стаята, в която практикува и която аз веднага приех за свой модел — беше така подредена, стерилна и изискана. Нямаше излишна украса, нямаше картини, нищо, което да не е пряко свързано с работата му. Стените бяха боядисани в кремаво, кожата на работната кушетка и работния му стол беше черна. В тази стая цареше удивително спокойствие и хармония, на които винаги се опитвах да подражавам. Мои пациенти са ми казвали, че това се забелязва и помага за ефекта от лечението, което провеждам.
	— Малко са правилата за практикуване на алтернативните методи на лечение — каза господин Шинър. — Всеки може да започне да практикува без обучение и без квалификация. Би ли могъл някой да практикува като зъболекар или хирург-ортопед без образование и квалификация? Разбира се, че не, но още нищо не се прави и обществото е подложено на риск. Нашата дисциплина е стара и доказана. Ще учите в нашия национален институт. Ще учите много и никога няма да спрете да учите, дори след като сте практикували години наред. Аз се уча всеки ден. Все още официалната медицина ни пренебрегва, не ни одобрява, отнася се към нас с презрение и насмешка. Ако можеха да видят нашите операции — отстраняване на органи, цезарови сечения — които извършваме на пациентите, които са напълно будни и могат да говорят, да се смеят, без да изпитват никаква болка или дискомфорт по време на процедурата. Критиците ни отхвърлят като измамници. Разбира се, в по-голяма част от работата ни няма нищо толкова драматично. Ние помагаме, даваме надежда, понякога лекуваме напълно, облекчаваме болката, подобряваме хроничните симптоми и нелечимите състояния. Въздействаме върху тялото, ума и духа, докосваме най-дълбоките кътчета на душата, както и повечето външни части на тялото.
	Той се завъртя на стола си и дълго ме гледа с твърд поглед.
	— Какво ви кара да мислите, че това е вашето бъдеще?
	— Вътрешното убеждение.
	— Надявате ли се да станете богат?
	Засмях се.
	— Не очаквам да стана милионер.
	— Не отговорихте на въпроса ми.
	— Не съм тук, защото очаквам да направя състояние. Но съм бил беден и, признавам си, намирам това за много угнетяващо.
	Той не каза нищо повече, но стана и отиде до бюрото си, където надраска някакви имена и адреси.
	— Пишете да ви изпратят информация, разберете всичко, което можете. Някои от тези хора ще ви дадат съвет. Споменете името ми. Но дори да успеете, пригответе се за присмех и враждебност. Ще можете ли да се справите с това?
	— Да — отговорих откровено аз. Никога не съм се интересувал от одобрението на другите.
	Накрая той ми зае три книги, по които да уча.
	— Когато ги прочетете внимателно и задълбочено и размислите върху това, което сте прочели, ще разберете. По един или друг начин.
	Благодарих му и станах. Нямах търпение да се прибера и да започна да чета, да отворя първата врата към бъдещия ми живот. Но вече бях сигурен.


>	Тридесет и девет

	— Сержант?
	— Здрасти, Нейтън, какво получи от нея?
	— Убийствен шоколадов кейк.
	— И?
	— И това, че старото момиче е ходило при медиум. Опитвала се е да се свърже с нейния Хари.
	— Защо съседката не ни го каза преди?
	— Каза, че си е мислела, че това ще е нещо като предателство, че госпожа Чатър не би искала някакви си Том, Дик и Хари да знаят… Е, искала е нейният Хари да знае, ако разбирате какво искам да кажа…
	— Стига глупави шеги.
	— Съжалявам… Както и да е, госпожа Мос, само че искаше да я наричам Полин…
	— Обзалагам се, че така си я наричал.
	— Тя каза, че било тайна… очевидно тя е намерила името на тази контактьорка с духове и го е дала на госпожа Чатър, която отишла там веднъж, после нищо не казала за това. Мисля, че Полин наистина се е опитвала да я защити — нали знаете, от тези, които са можели да я подведат.
	— Взе ли името?
	— Както аз си знам.
	— Добро момче. Впрочем старши инспекторът ще прави възстановка — Деби Паркър тръгва рано сутринта по улицата, после по пътя към Хълма.
	— Кога ще е това?
	— Вторник сутринта. Сега търсят момиче.
	— Ами вие?
	— Ще отида в бижутерския магазин в Бевхам… Искам ти да идеш до Старли и да разпиташ нашия приятел Дейва отново, хубаво го притисни.
	— Почакайте, сержант, къде ще обядвам?
	— Не ти трябва обяд, изял си половин шоколадов кейк.
	— Сержант! Смилете се?
	— Добре, можеш да изпиеш чаша чай от глухарчета в зеленото кафене.
	Нейтън издаде неодобрително сумтене и затвори.


	Бижутерът беше любезен, студен, имаше желание да помогне, но беше сигурен, че няма какво повече да каже.
	— Бих искала да си припомните внимателно посещенията на госпожица Рандъл. Можете ли да си спомните разговорите, които сте водили с нея, когато е избирала и купувала подаръците? Искам да се опитате да си спомните дали ви е казала нещо, което би ни дало идея кой е получателят.
	— Или получателите.
	— Искам да кажа, че хората обикновено водят някакъв разговор, когато купуват такива неща… Това не е бърза покупка като сапун от бакалията. Ако дойда тук да купя нещо скъпо и специално за някого… да кажем, за рожден ден, бих отделила време да го избера и бих се обърнала към продавача… Това е част от удоволствието, ако щете. Особено когато нещата са скъпи и не ги купувате всеки ден. Сигурно бих казала, че тази златна верижка е подарък за кръщене на племенница, или да попитам дали бихте ми препоръчали особен вид копчета за ръкавели за четиридесетия рожден ден на брат ми.
	— Да, хората правят така.
	— Често ли?
	— Доста често, да.
	— Но не и Анджела Рандъл? Никога? Нито веднъж? Това не ви ли се стори странно?
	— Госпожица Рандъл просто ме молеше да й покажа неща от определен вид или с определена цена… Никога не обсъждаше с мен защо ги купува.
	— Или за кого?
	— Не.
	— И вие не я питахте?
	Той я погледна строго.
	— Определено не. Не е наша работа, освен ако клиентът не предпочете да ни каже.
	— Стори ли ви се, че това са подаръци за любовник?
	— Не. Тя не беше такъв човек.
	— Какъв човек беше тя?
	Той се замисли за момент.
	— Сдържана, любезна, но… да, сдържана е точната дума. Не жена, която би говорила празни приказки.
	— Мислите ли, че би казала, например, на фризьорката си, на колежка?
	— Не. А ние, разбира се, не сме фризьори.
	_Те сигурно са на ниско ниво в твоята представа за света_, помисли си Фрея, когато си тръгна от магазина и пресече улицата към любимото си кафене.
	Обедната тълпа точно си беше отишла и тя намери маса до прозореца, поръча бри със салата и голямо капучино и извади бележника си. Винаги помагаше, ако успееше да помисли спокойно около половин час след разговора, да нахвърля това, което си спомня. Но нямаше нищо. Посещението при Дъкхам беше загуба на време. Реши отново да отиде в малката, стерилна къща на Анджела Рандъл. Но цялото разследване не водеше наникъде, освен в непрогледна мъгла. Мъгла. Анджела Рандъл беше видяна за последен път да тича в мъглата. Какво съвпадение. Но поне беше видяна от някого. Никой не беше видял Деби Чатър и госпожа Айрис Чатър.
	Фрея захапа сандвича и дресингът на салатата се стече по бузата и ръцете й. Докато се бършеше със салфетката, погледна към прозореца и видя как някой навън се опитва да привлече вниманието й. Беше сестрата на Саймън Сърейлър.
	Всяко прекъсване на този омагьосан кръг от мисли беше добре дошло, но Кет Диърбон беше по-добре дошла от всеки друг, освен от самия й брат.
	— Не става ли винаги така? Някой те хваща точно когато се олееш със сос от салатата. Няма начин това да се яде прилично.
	— Като еклерите.
	— Елате при мен. Искате ли кафе? Или един от тези сандвичи?
	Кет Диърбон седна и остави две големи чанти на пода.
	— Детски неща, много досадно. Фланелки, чорапи, пижами, гащи… Бих искала голямо еспресо и — не сандвич — какво? — Тя погледна менюто. — Препечена питка. Колко е хубаво, че отново се срещнахме. Не сте ли на работа?
	— О, на работа съм. Точно разпитах един човек. Но все пак ни разрешават да ядем. А вие?
	— Половин ден. А децата вече са заприличали на бездомници, толкова са им умалели дрехите. Трябваше да направя нещо.
	Фрея я погледна по-отблизо. Ако знаеш, че тя и Саймън са брат и сестра, можеше да забележиш приликата в очите и в устата, но цветът им беше различен. Саймън изглеждаше по-възрастен и изобщо не приличаха на близнаци.
	Кет захапа питката си и разтопеното масло се стече по бузата й. Разсмяха се.
	Това е сестрата на Саймън, негова плът и кръв. Тя е не само жена, която харесвам и която може да ми стане близка приятелка, но и го познава по-добре от всеки друг. Искам да я питам за него, искам да слушам за него, да чуя всичко — вкусовете му, какъв е бил като дете, отношенията му с баща му, къде ходи през отпуската си, кои са приятелите му… жените, за които Шарън беше казала, че са били влюбени в него, сърцата, които е разбил.
	Изглеждаше невъзможно да започне. Но Кет насочи разговора към Старли.
	— Знаете ли, хората имат много причини да станат лекари… невинаги добри причини, но предполагам, че в по-голямата им част са сериозни. Но не проумявам какво се крие зад желанието на някои да се захванат с тези екстремистки алтернативни методи на лечение. Що за човек е този така наречен опериращ медиум? Луд ли е, или е зъл?
	— Това са някои от въпросите, които ние си задаваме за тези, които са извършили определени престъпления. За педофилите, за някои убийства. Луди ли са? Какво значи луд? Вие можете да отговорите по-добре от мен.
	Кет поклати глава.
	— Само най-очевидните и чисти случаи, а те са много малко. Истински, освидетелстван, постоянно „луд“, побъркан, вън от нормалната човешка реалност — това се среща рядко.
	— Значи е зъл. Не знам дали тези хора са наистина зли. Заблудени.
	— Може би са имали някакво осуетено желание да вършат добро, да лекуват… и то е поело в погрешна посока или се е деформирало.
	— Сигурно е и въпрос на власт. Особено когато хората са благодарни и ги наричат чудотворци.
	— Понякога си мисля, че цялата медицина всъщност е донякъде въпрос на власт. Много малко са лекарите, които се отказват от властта.
	— Това, което ме озадачава, е, че този човек — а и не само той — изглежда, постига ефект. Хората твърдят, че са излекувани.
	— Повечето състояния, които не застрашават пряко живота, се подобряват от само себе си, а не бива да бъде подценяван и плацебо ефектът. Бих искала да говоря с някои хора, които твърдят, че са излекувани от рак или множествена склероза от медиум-хирург или с кристална топка. Бих искала да говоря с тях на всеки шест месеца през следващите десет години и да видя дали ще продължават да твърдят това. Няма, разбира се.
	— Не вреди… не е ли това вашият пръв принцип?
	— Да. Но аз съм дипломиран лекар.
	Келнерката дойде, за да почисти масата.
	— Още кафе?
	— Трябва да се връщам.
	— И аз.
	— Тогава ще вземем по още едно кафе. Има нещо, което искам да изясня… Много ли беше груб баща ми с вас миналата вечер?
	Фрея се усмихна.
	— Малко.
	Лицето на Кет се изчерви.
	— Господи, толкова ме е яд на него. Опитва се да развали всичко, което майка ми прави, за да не могат хората да се забавляват, за да опорочи събитието.
	— Изглежда твърде рязък.
	— Рязък е.
	— Да не би да е разочарован от нещо?
	— Не. Е, това, че Саймън не записа да учи медицина, беше удар. Като че ли няма достатъчно лекари Сърейлър, за да бъде доволен. Мрази факта, че е пенсиониран, наистина го мрази. Беше обиден, депресиран, гневен… докато майка ми просто прие неизбежното и се захвана да изживее остатъка от живота си.
	— И то как!
	— Абсолютно. А татко затъна в самосъжаление за две години и после стана груб. Съжалявам, че трябваше да се сблъскате с това, извинявам се.
	— Сблъсквала съм се и с по-лошо, не мислете за това. Бях по-скоро озадачена.
	Кафетата им пристигнаха и Кет разбърка еспресото си няколко пъти, преди да погледне Фрея и да каже:
	— А и Марта, разбира се. Саймън споменавал ли ви е за нея?
	— Не, но…
	— Не, предполагам, че не би го казал на колегите си.
	— Срещали сме се със Саймън и извън работата.
	— О? — Кет я погледна сепнато.
	— Вечеряхме заедно.
	— Аха.
	Фрея отчаяно искаше да разкаже на Кет за вечерта в апартамента на Саймън, за вечерята в италианския ресторант, за чувствата си. Разговорът можеше да предизвика откровеност между тях. Вместо това Кет каза:
	— Марта е нашата по-малка сестра… десет години по-малка от нас. Знаете ли, че ние сме тризнаци? Аз, Саймън и Айво, който е в Австралия.
	— Да, Саймън ми каза.
	— Марта е с много сериозни увреждания — умствени и физически. Винаги е била така. Чудно е, че не умря още като дете. Живее в специализиран дом в Чарни Ууд. Това съсипа живота на баща ми и той много рядко я споменава. Не мисля, че през целия си живот съм водила с него повече от два-три разговора за Марта. Това е, което го прави наистина рязък, гневен и обиден.
	— На Мириъл сигурно й е много трудно.
	— Много. Но за нея много неща са тежки и тя просто се захваща с тях и се бори. Невинаги ми е лесно с мама — понякога ме изкарва извън нерви. Но й се възхищавам повече, отколкото мога да изразя.
	— Баща ви обвинява ли някого или нещо за състоянието на Марта?
	— Нямам представа. О, вероятно себе си, някъде дълбоко в душата си, където никой не може да погледне. Това, разбира се, е глупаво, всичко е просто объркване на хромозоми. В семействата и на двамата няма такъв случай. Но е трудно да бъдеш рационален, когато се случва с теб. Срещала съм пациенти в същото положение.
	— Чудя се защо Саймън не спомена това.
	— Саймън прилича в много отношения на баща ми, но по много по-позитивен начин. Той също е много сдържан… Има много дълбоки места в себе си. Просто не можеш да стигнеш дотам.
	— Никой ли?
	Кет я изгледа продължително.
	— Никой. Не е моя работа, Фрея, но… не се опитвайте. Обичам много брат си, но аз съм вероятно единствената жена на света, освен майка ми, която би могла да го обича.
	Тя допи кафето си и се наведе да вземе торбите си.
	— Трябва да тръгвам към къщи с гащите и фланелките.
	Тя посегна да извади портмонето си, но Фрея вдигна ръка.
	— Не, това е за сметка на следствения отдел. Оказахте помощ на полицията в разследването. Всъщност е точно така — трябваше да говоря с някого за Старли.
	— Ще дойдете ли да ни видите у нас? Ще можете ли да понесете хаоса на един неделен обяд?
	— С удоволствие.
	— Ще ви се обадя. — Кет изведнъж се наведе и докосна бузата на Фрея със своята. — Радвам се, че погледнах през прозореца.
	Фрея я наблюдаваше как се отдалечава към вратата, натоварена с торбите си, и се почувства въодушевена, въпреки предупреждението за Саймън, същото предупреждение, каквото беше дошло и от Шарън Меткалф. Тя харесваше Кет заради самата нея. Мислеше си също, независимо от предупрежденията, че Кет я харесва и може би я намира подходяща за брат си. Дано, каза си тя, прибирайки бележника си, дано.


>	Четиридесет

	Беше отишъл в бизнес парка в пет и половина тази сутрин, за да погледне истинската Деби, така че образът й беше ясен в съзнанието му, такава, каквато беше сега, и каквато е била. Когато стигна до района на Хълма, те вече бяха там, цели тълпи — полицейски коли, репортери, телевизионни екипи и много зяпачи, като при снимки на филм. Беше рано, но мнозина бяха чули за това и бяха дошли да гледат, главно жени и няколко тийнейджъри, преди да хванат училищните автобуси.
	Беше твърдо решил да стои настрана, знаейки отлично какво казваха психолозите, тези, които изготвяха профилите, за хората като него. „Винаги се връщат на местопрестъплението по един или друг начин. Не могат да стоят дълго надалече. Ако има претърсване, те може да предложат услугите си, ако има призив към гражданите, може да дадат фалшива информация, ако има възстановка, ще обикалят, за да гледат.“
	Той не изпитваше нужда да го прави. Това, което се беше случило на Хълма, не беше важно, беше просто необходима подготовка. Това, което имаше значение, беше работата му в бизнес парка. Не се интересуваше от преследването, от лова, от убиването. Отлично разбираше защо преди векове бяха наемали крадци на трупове в Единбург. Ако можеше да наеме хора, които да му доставят необходимите тела, щеше да го направи.
	Това, което го доведе на Хълма тази сутрин, беше желанието да види как полицията се справя, какви грешки прави, доколко ще сбърка. Разбира се, че няма да има резултати. Колкото и хора да гледат, колкото и хора да се обадят, няма да има никаква полза, защото никой от тях не беше там. Никой не беше там. Той единствен знаеше какво се е случило.
	Поколеба се. В групата униформени полицаи около един от вановете видя младата жена, която беше срещнал на вечерното парти, Фрея Графхам. Ако го видеше, трябваше да говори с нея, да даде някакво обяснение за това, че е тук. Отмести се малко от полезрението й и се замисли. Дойде му наум бързо и лесно, както винаги става. Знаеше какво ще каже и дори нямаше търпение да го каже. Но сцената беше подготвена, актьорите чакаха, завесата щеше да се вдигне. Премести се малко вляво от пътеката, за да вижда по-добре.
	Веднага видя, че са сбъркали. Момичето не беше достатъчно пълно и косата й беше малко по-светла. Но якето беше същото, както и ужасното акне. Друга млада жена говореше с нея, навела глава, говореше, говореше, жестикулирайки с ръце. Съквартирантката.
	Някой извика за тишина. Всички утихнаха. Тогава момичето тръгна и камерите започнаха да бръмчат, телевизионните екипи вървяха заднешком пред нея, мъже с увити в дунапрен микрофони.
	Дрехите бяха същите, тя вървеше почти по същия начин. Почти. Той гледаше. Сега тя пресече пътя, насочи се към самия Хълм. Дощя му се да й извика, да й каже да върви по-бързо, да промени изражението си и да тръгне нагоре към Хълма, не напред. Което и да беше момичето, съзнаваше прекалено силно присъствието на камерите пред нея и вървеше твърде нерешително.
	Всички гледаха внимателно, някои, включително Фрея Графхам, вървяха на няколко метра отзад. Фрея не го видя, беше напълно сигурен. Така беше по-добре. Историята щеше да му бъде от полза по-късно.
	Момичето вече беше на Хълма, другите останаха назад. Времето не беше същото, но като я гледаше как върви сама към мястото, където я беше срещнал, той почувства как вълнението се надига в него. Знаеше какво ще се случи, то се въртеше в главата му като филм, който вече беше гледал и чийто край знаеше. За секунда тя тръгна в грешна посока, но после отново се върна и всичко беше правилно, като че беше Деби, не нейна заместничка, и той почувства прилив на власт. Беше изключително. Тя правеше това, което той искаше. Подчиняваше се на безмълвните му заповеди, като че беше самолет играчка с дистанционно управление, каквито момчетата пускаха над Хълма в неделните сутрини. Всяка нейна крачка беше направлявана. Едва се удържа да не изтича да я пресрещне. Тя беше вече почти там, бедното дебело, лошо облечено, пъпчиво момиче. Как можеше да има две такива на света? Той нямаше нужда от две, но ако беше сам, щеше въпреки всичко да я похити.
	Беше на няколко метра. Той притаи дъх, докато гърдите му се напрегнаха. Някой извика. Жената. Фрея Графхам.
	— Добре, Керълайн, добре, можеш да спреш там.
	Фрея се приближи тичешком и групата я последва. Всичко се развали в последните няколко секунди, последните няколко крачки. Филмът беше прекъснат.
	Той гледаше Графхам, ръката й беше на рамото на момичето. Вече не я чуваше. Момичето го беше довело до ръба, а полицайката след това го блъсна обратно.
	Искаше да я убие.


	Когато Кет Диърбон мина с колата по околовръстния път към кабинета си, Хълмът беше вече безлюден, но тя нарочно мина оттам, за да се опита да си спомни нещо за Деби Паркър, което би могло да бъде от полза. Тя беше забавно момиче, от една страна сериозно депресирано, загрозено от акнето, с наднормено тегло, но въпреки това, когато дойде в кабинета, Кет не се почувства изцедена и изморена, както я караха да се чувства много пациенти с лошо настроение. Двете се шегуваха, Деби правеше интелигентни забележки на място, под тъжния външен пласт имаше разум и топлота. Къде беше тя сега? Някъде с цигански катун или в хипарска комуна и пътува със стар автобус, без изобщо да се къпе? Или на път към някой гуру в Индия? Едва ли.
	Изчезването на госпожа Чатър беше още по-тревожно. Кет помисли за часовете, които прекара в предната им стая с нея и съпруга й. Не, тя не беше жена, която би изчезнала, без да каже и дума. Беше твърда, от типа жени, които биха се борили, независимо колко години им остават, и биха постъпили по най-правилния начин. Айрис беше човек, който остава, а не бяга. Кет си помисли, че това вероятно важи и за Деби.
	Влезе в паркинга на поликлиниката и остана за момент в колата, след като изключи двигателя. Една буца в стомаха й я накара да се почувства зле. Мъртви са, помисли си тя. И двете са мъртви. Откъде знам? Защо съм толкова сигурна? Фрея Графхам я беше попитала дали има нещо, което би могла да й каже за двете жени. В известен смисъл имаше много — всичко, което току-що си беше помислила. Но с какво би могло това да помогне на полицейското разследване? С нищо. Смътни, зловещи предчувствия. Не си заслужава да се обажда и да ги описва.
	Но тя искаше да говори отново с Фрея. Харесваше я. Приятно й беше, че се срещнаха случайно и обядваха заедно. Много й се искаше Саймън да не присъства в тази картина. Беше разпознала много добре знаците, които излъчваше Фрея. Имаше достатъчно такива в миналото. Сай привличаше жените, естествено. Сай обичаше жените, наслаждаваше се на компанията им, извеждаше ги, говореше им и което беше по-важно, слушаше ги внимателно. След което изпадаше в паника. А освен това вероятно все още имаше връзка с Даяна.
	Кет, единствена от семейството, а може би единствена изобщо, знаеше за Даяна Мейсън. Саймън се беше запознал с нея преди пет или шест години, когато беше във Флоренция, както винаги за да рисува. Бяха се заприказвали и открили, че хотелите им са на една улица. Това можеше да е всичко, но по някаква причина не беше така. Когато се върнаха в Англия, Сай й се беше обадил по телефона.
	Даяна Мейсън живееше в Лондон, беше вдовица повече от двадесет години и никога не бе искала да се омъжва отново. Вместо това решила да направи кариера, каквато изобщо още не била започнала, и с парите, оставени от съпруга й, купила първия си малък ресторант в Хампстед. Сега, след толкова години, тя притежаваше верига от девет ресторанта, всички с името „Мейсън“, както в Лондон, така и на приятни, внимателно подбрани места като Бат, Уинчестър, Кеймбридж и Брайтън. Ресторантите „Мейсън“ бяха уютни, с отлична кухня, отворени от десет до десет, сервираха най-доброто кафе, сладолед и салати в американски стил, подходящи за деца, семейства и студенти, с отлична атмосфера, обзавеждане, персонал и питиета. Даяна беше проектирала и избрала сама всичко, всяка подробност беше нейно решение, явно беше открила печелившата формула и се придържаше към нея. Беше работила упорито, непрекъснато пътуваше между ресторантите си и проверяваше подробностите, говореше с персонала, хранеше се във всеки от тях. В резултат на това беше направила много пари. Няколко големи ресторантски вериги й предлагаха да купят нейната, но тя винаги отказваше, казвайки, че когато вече не й е интересно, ще напусне, но засега все още се забавлява. Връзката между Даяна и Саймън беше нестандартна и удобна и за двамата. Кет отдавна беше разбрала, че двамата не са влюбени и затова нещата вървят добре. Харесваха се, забавляваха се в компанията си, виждаха се няколко пъти годишно през почивните дни, един-два пъти отново прекараха заедно ваканцията си. Но и двамата бяха независими хора, които по различни причини предпочитаха да нямат постоянни връзки. И двамата обичаха работата си и личното си пространство, собствените си приятели, своя живот.
	В добавка, Даяна беше с десет години по-възрастна от него.
	Саймън почти не споменаваше за нея, дори пред Кет, която понякога се чудеше дали някой от двамата би се разстроил, ако другият се влюби в друг. Сигурно не много.
	Все пак жени като Фрея Графхам, красиви жени, я тревожеха. Саймън или беше недосетлив, или предпочиташе да не обръща внимание на разбитите сърца, които оставяше след себе си. Той беше различен, дори безсърдечен, а Фрея заслужаваше повече. Но как да я предупреди, как да подхване темата — това беше проблем, който щеше да реши с течение на времето. Освен всичко останало, тя знаеше от опит, че ако Фрея беше влюбена в брат й, не би приела никакви предупреждения.


	Час и нещо по-късно Кет миеше ръцете си, след като беше прегледала дете с гнойно тъпанче. Защо майката не беше дала на детето поне чиста кърпа, с която да притисне ухото си?
	Телефонът иззвъня.
	— Ще приемете ли обаждане от Ейдън Шарп? Каза, че може да се обади по-късно, ако сте заета.
	— Не, ще говоря, свържи ме.
	— Чай?
	— Четеш мислите ми. Благодаря.
	Външната линия се включи с щракване.
	— Ейдън? Добро утро.
	— Кет, скъпа, много ли е неподходящо времето? Казах, че с удоволствие бих се обадил пак.
	Тя се усмихна на старомодния му начин на изразяване, на изключителната му любезност. Крис казваше, че маниерите на Шарп подхождат на папийонките му.
	— Всичко е наред. Имам нужда от прекъсване.
	— Лоша сутрин?
	— Натоварена. А ти?
	— Както винаги. Но имам отменен час, а има нещо, което искам да споделя с теб. Тази сутрин се разтревожих. Не знам дали си запозната, но полицията прави възстановка за последните известни действия на онова младо момиче, което изчезна.
	— Деби Паркър, да. Минах оттам. Не те видях.
	— О, и аз като теб само минавах. Право да ти кажа, първо не разбрах какво става. Помислих, че снимат филм, докато не видях полицейските коли. Но, виждаш ли, точно за това се тревожех и наистина се почувствах ужасно. Трябваше да помисля по-рано, трябваше да направя нещо, но просто не го направих.
	— За какво?
	— Кет, младата жена беше при мен. Лекувах я.
	— Господи. Тя не ми каза.
	— Боже, да не би да е твоя пациентка?
	— Да. В последно време я виждах няколко пъти.
	Последва мълчание, после слаб звук, който можеше да е въздишка или поемане на въздух.
	— Ейдън, за какво точно става въпрос? Каза, че си я лекувал.
	— Да, само веднъж. Помолих я да си определи още часове, но тя не го направи. Не съм сигурен, че хареса иглите, казано честно. Но акнето й наистина беше доста сериозно и понякога ние постигаме резултати, макар че подозирам по-скоро, че тя имаше нужда и от окситетрациклин.
	— Предписах й го. Дойде при мен за това… Трябвало е да дойде по-рано, но Деби предпочиташе… алтернативно лечение. Започна да ходи в Старли при лечител от движението „Нова епоха“.
	Ейдън изпъшка.
	— При кого? Боже, бедните малки момичета.
	— Доста вятърничав човек в синя роба, наричан Дейва. Беше й дал някакъв опасен крем за лице и билкова смес, към която тя беше развила сериозна алергична реакция. Трябваше да отида у тях спешно.
	— Точно за такива неща говореше ти, нали?
	— Да. Но, Ейдън, не виждам защо трябва да се тревожиш за Деби. Какво общо има това с теб?
	— Е, сигурно трябва да съобщя в полицията? Това е информация.
	— Не мисля, че има връзка с изчезването й. А ти?
	— Не, но те искат да чуят всичко… Аз просто забравих и съм разтревожен. Явно паметта ми отслабва.
	Кет се засмя.
	— Не, не отслабва. Имам няколко упорити артритни болки за теб, а ти винаги успяваш да помогнеш.
	— Скъпа, много си любезна. Не мога да ти опиша какво означава за мен доверието ти.
	— Наистина. Между другото, не се тревожи за Деби Паркър.
	— Страхувам се, че се тревожа. Просто се тревожа. Имам лошо предчувствие.
	— И аз, между нас казано.
	— Наистина мисля, че трябва да отида в полицията.
	— Ако това ще те успокои, отиди. Може би трябва да отидеш, Ейдън.
	Кет затвори телефона. Ейдън Шарп беше бабичка, но тя го харесваше и уважаваше. Типично за него беше да се тормози, защото беше забравил за момент, че е лекувал Деби Паркър. Докато натискаше бутона за следващия си пациент си мислеше какво ли го беше отвело при иглотерапията. Не приличаше на колегите си. Някой ден щеше да го помоли да й разкаже историята си.
	Вратата се отвори и влезе млада жена в напреднала бременност, която стискаше здраво три-четири годишно дете с едната си ръка, а в другата носеше едногодишно бебе. Ето каква е ползата от часовете, прекарани в клиниката за семейно планиране, помисли си с досада Кет.
	— Здравей, Трейси. Ела и седни. — Тя се усмихна на измореното момиче. — Не остана много. Как си?
	Трейси седна, нагласи някак бебето в скута си, издърпа другото дете с крак и избухна в сълзи.
	Сутрешните посещения продължиха.


	Дежурният служител на пропуска тъкмо щеше да звънне, когато Фрея Графхам излезе във фоайето и спря.
	— Господин Шарп? Здравейте. Мога ли да ви помогна с нещо?
	— Ейдън, моля ви.
	— Мислех, че сте тук официално.
	— Радвам се да ви видя, но се страхувам, че наистина съм тук официално. Във връзка с изчезналото момиче, Деби Паркър.
	— Да влезем.
	Той я последва в малката стая за интервюта.
	— Седнете, моля. Съжалявам за обстановката. Мога ли да ви предложа чаша кафе?
	— Искате да кажете чаша отрова.
	— Ако говорим за кафето тук, съгласна съм с вас.
	— Е, напомнете ми някой ден да ви кажа какви ужасни неща прави кафето на цялата ви система, и физическа, и психическа.
	Той седна. Тя беше по-хубава, отколкото си я спомняше, с остър поглед, с блестящ ореол от коса. Той, разбира се, беше прав, че дойде направо, без да телефонира, а и времето беше съвпаднало. Дойде точно когато тя се канеше да напусне сградата. Той седна и я загледа с удоволствие. Тя щеше да го слуша, това което кажеше, нямаше да бъде пропуснато, дори само защото се бяха срещали извън полицията и тя имаше добри обноски.
	— Така, за Деби Паркър. Рано тази сутрин правихме възстановка на последното й известно появяване.
	— Наистина ли? Последното й известно появяване? Значи се знае къде е била видяна за последен път?
	Фрея се намръщи.
	— Не точно. Сигурни сме, че е излязла на разходка, а също, че е била в района на Хълма. Разхождала се е там през последните седмици, а от това, което можахме да сглобим, смятаме, че се е случило рано сутринта. Надяваме се, че някой може да я е видял… Спомените се появяват изненадващо дълго след събитието.
	— Имате ли много обаждания?
	Фрея сви рамене.
	— Горе-долу. Винаги има някои чудаци, разбира се… хора, които биха видели как луната порозовява, ако ги помолим да ни се обадят за това.
	Изглеждаше толкова чаровна, спокойна, любезна, но беше умна, нищо не казваше, пускаше обичайните димки. Той нито за момент не се заблуди. Възстановката не беше довела до нищо полезно за тях. Но все пак щеше да има разследване.
	— Аз съм водещ сержант детектив в момента, така че, ако мислите, че има нещо, което може да ни помогне, на мен можете да го кажете.
	Той се облегна назад в неудобния стол и въздъхна.
	— Не знам, просто не знам. Просто съм разтревожен. Ще ви прозвучи много посредствено и емоционално, ако ви кажа, че не дойдох тук преди просто защото забравих. Нямам извинение. Забравих.
	— Какво сте забравили?
	— Това, че Деби Паркър е идвала при мен.
	— Искате да кажете като пациент?
	— Да. Дойде само веднъж. Имаше много лошо акне, бедното момиче… ужасна кожа и беше депресирана, отчасти заради вида си. Беше доста пълна, също. Не знам дали знаете това?
	Фрея само кимна.
	— Иглотерапията има доказан ефект върху състоянието на кожата. Това е една от областите, където наистина виждаме подобрение от лечението с времето.
	— Искате да кажете, че не при всичко дава резултати?
	— В никакъв случай. Имаме силни области… Както Ник Хейдън, помните ли, и той беше на вечерята при Мириъл?
	— Остеопатологът, да. Нямах възможност да говоря с него.
	— Неговата специалност има огромни успехи в някои области, но в други е неподходяща. Не бихте изпратили при него човек с акне.
	— Кога дойде при вас Деби Паркър?
	— Погледнах в базата данни. Беше през октомври. Имаше първоначална консултация, която е доста дълга, и един сеанс. Посъветвах я да дойде още поне три пъти, но тя повече не се появи.
	— Обади ли ви се, за да обясни защо?
	— Не. Но аз не бях изненадан.
	— Защо?
	— Изглеждаше неспокойна. Нервна. — Той си помисли за изражението на дебелото, непривлекателно лице на Деби. — Някои хора просто не приемат иглите. От тях не боли, но хората ги е страх. Не могат да се отпуснат. Деби беше нещастно момиче.
	— Достатъчно нещастно, че да отнеме собствения си живот?
	Той замълча.
	— Този въпрос винаги е бил много труден.
	— Просто мнението ви. Може да е важно.
	— Тогава… според професионалното ми мнение, да. Мисля, че беше от типа млади жени, които биха го сторили.
	Той погледна лицето на Фрея Графхам, но не получи отговор. Вярваше ли му? Не можеше да определи, а този факт го ядосваше.
	— Тя спомена ли, че й минават мисли за самоубийство?
	— О, не. Нищо такова. Доколкото си спомням, каза, че понякога се чувства „малко скапана“, но това казват много пациенти.
	— Мислите ли, че е имало непосредствен риск да извърши самоубийство?
	Той въздъхна отново и поклати глава.
	— Сега разбирате защо се обвинявам, нали?
	— Нямаме повод да предполагаме, че Деби е отнела живота си, дори че изобщо е мъртва.
	— Извън протокола, не мислите ли, че това е най-вероятното обяснение? — Кажи ми, помисли си той, кажи ми какво мислиш, кажи ми какво ще е официалното мнение на полицията, кажи ми.
	Но Фрея Графхам само поклати леко глава.
	— Благодаря ви, че дойдохте. Никога не е прекалено късно. Това добави още една част към пъзела. Благодаря ви. И не се тревожете, че не сте си спомнили по-рано.
	Изпълнителна. Хладнокръвна. Професионалистка. Но не е безчувствена, помисли си той, със сигурност не е безчувствена.
	Тя излезе от участъка с него и заедно слязоха по стълбите.
	— Мислите ли, че бихте си спомнили дали някоя от другите две изчезнали жени е идвала при вас?
	Беше типичен трик, да оставиш един последен въпрос и после да го подхвърлиш като между другото, но… Той изобщо не се изненада, не се сепна, не се поколеба.
	— Четох за другата жена. Страхувам се, че не мога да си спомня името й, обаче.
	— Анджела Рандъл.
	Той се спря замислен за момент, после поклати глава.
	— Ще проверя, разбира се, но не мисля. Но вие споменахте за две други жени, освен Деби. Това не е ли доста тревожно? Колко жени изчезват обикновено в малък град като Лафертън за една година, дори за няколко седмици?
	— Не много. Имаше съобщение за тях по местното радио и телевизия.
	— Значи съм го пропуснал.
	— Третата не е виждана от няколко дни.
	— О, в такъв случай…
	— Да?
	Тя ме гледа. Гледа ме и се опитва да открие нещо.
	— Колко време ще мине, докато изпаднете в паника?
	Но тя не се усмихна.
	— Не сме изпаднали в паника. Приемаме всичко сериозно в зависимост от конкретните обстоятелства.
	— А последният случай какъв е?
	— Различен от другите два.
	Да. Различен. Непредвиден. Грешка.
	— Съмнявам се, че ще открия вашите изчезнали хора сред пациентите си, но кажете ми името.
	— Чатър. Госпожа Айрис Чатър.
	— Възраст?
	— Седемдесет и една.
	— Ще проверя записите си внимателно… Колко време назад предполагате?
	— Зависи от вас… Опитайте няколко години като начало. Пазите ли записите си дълго?
	Той натисна дистанционния контрол на колата си и фаровете проблеснаха. Той отиде до шофьорската врата, отвори я и едва тогава се обърна усмихнат към нея.
	— Никога не изтривам никакви записи. Ще проверя и ще ви се обадя. Може ли да ми дадете номера?
	— Ако не съм тук, в участъка, ще ми предадат съобщението ви.
	Тя стоеше на най-долното стъпало и гледаше как колата му се отдалечава. Когато завиваше към главния път, Ейдън Шарп помаха с ръка.


	— Можеш ли да провериш дали имаме нещо за мъж на име Ейдън Шарп?
	— Почакайте, сержант… Нека си взема химикалката.
	— Ш-а-р-п… Иглотерапевт е. В Лафертън е от няколко години, но не знам къде е бил преди това. Провери в националния регистър, провери и каква е квалификацията му… Едва ли има нещо, сигурна съм, че няма досие, но все пак виж.
	— Какво да търся?
	— Не знам. Нещо. Вероятно няма нищо.
	— О, много благодаря. Спешно ли е? Старши инспекторът е полудял, за двадесет и четири часа трябва да открием всеки пласьор и наркоман в радиус от петдесет мили, да претърсим всеки гараж и мазе, да прибираме всеки, който е просрочил с десет минути времето за паркиране. Не знам кой го е подгонил.
	— Бевхам. Нещата са извън контрол, те знаят това и се опитват да изместят фокуса. Отдели ми все пак пет минути.
	— Що за човек е този Шарп?
	— Носи папийонка.
	— Значи някакъв женчо.


	Телефонът на Фрея иззвъня.
	— Сержант? Вашата папийонка.
	— Има ли нещо?
	— Не. Напълно квалифициран, има всички документи.
	— Къде е учил?
	— Лондон и Китай. Има ли плитка?


>	Записът

	Страх ме е. Ти винаги знаеше какво да правиш, когато бях изплашен. Оставяше лампата ми светната, говореше ми тихо, стоеше близо до мен. Но сега се нуждая от теб много повече, отколкото тогава, но ти не чуваш, не отговаряш, отдръпнала си се, а това е много грубо от твоя страна.


>	Четиридесет и едно

	Телефонът прекъсна странния сън на Кет Диърбон за едно бяло пони. Беше три и половина. Вдигна телефона автоматично, преди да успее да си спомни, че не е на повикване.
	— Кет? Карин е… Слушай, съжалявам, че те събудих…
	Кет седна. Крис се размърда, промърмори нещо и отново заспа.
	— Няма нищо, не се притеснявай, само почакай няколко секунди. Ще затворя и ще вдигна другия телефон.
	Тя се измъкна от леглото и слезе тихо долу в кухнята. Котката беше легнала на стария диван до камината. Кет седна до нея.
	— Така, готово. Какво има?
	Последва мълчание. Кет чакаше. Инстинктивно разбра, че Карин би отговорила по-добре, ако не я подтиква с въпроси.
	Миялната машина тихо бръмчеше в края на програмата. Кухнята беше прекрасно уютна.
	— Страх ме е. Отдавна съм будна. Не можех да не ти се обадя.
	— Радвам се, че се обади. Майк там ли е?
	— Не, той е в Ню Йорк. Но аз не мога да говоря с него.
	— Добре.
	— Знам, че правя каквото трябва, знам това. Няма начин да не успея.
	— Не казваш това само от гордост, нали? Ако е така, забрави го. Няма значение.
	— Не е от гордост.
	— Случило ли се е нещо?
	— Не… всъщност не.
	— Значи ще приема това за „да“.
	— Имам ужасни болки в гърба. Нямам предвид болки след работа в градината.
	— Къде?
	— По средата и малко по-надолу. Не между раменете.
	— Непрекъснато?
	— От време на време.
	— Но по-често боли?
	— От няколко дни.
	— Искаш ли да дойда сега?
	— Господи, не, моля ти се. Аз просто съм изплашена, Кет, преди не се страхувах. Държах всичко под контрол.
	— И това ли е част от проблема?
	— Не знам. Но тази нощ… всичко това… смърт… гроб, пръст в устата ми… кислородни маски… болка. Ужасна болка, за която не могат да направят нищо.
	— Дай ми половин час.
	— Не, слушай…
	— И ще имам нужда от двойно еспресо.
	Кет затвори телефона.


	Сивото пони се мярна в нощната тъмнина на поляната и я погледна, призрачно бяло, над оградата. „Прекъсна съня ми“ — каза му тя и остави колата да се плъзне по склона няколко метра, преди да запали двигателя и да завие към тъмната улица.
	Карин отвори входната врата. Беше облечена в дълъг бял халат, косата й беше вързана. В нея никога нямаше нищо небрежно и раздърпано, помисли си Кет, дори в ранните часове на деня. Но беше отслабнала прекалено много и прекалено бързо и лицето й имаше друг израз — нещо в очите й, нещо в изпъкналите скули.
	Кет я целуна по двете бузи и я прегърна продължително. Тялото й беше слабо.
	— Ти си ангел — каза Карин.
	— Не, просто съм лекар.
	— И приятелка.
	— Това на първо място.
	— Наистина ли искаш двойно еспресо?
	— Може би ще е по-добре чай.
	— Определено по-добре. — Карин напълни чайника. — Дори не те попитах дали си на повикване, в такова състояние бях.
	— Това няма значение.
	— Дадох си сметка за истината. Не мисля, че досега го осъзнавах.
	— Трябваше да стане.
	— Не знам какво да правя. Никога не съм била толкова уплашена. Не съм гледала смъртта в очите така досега. Не знаех как изглежда.
	— Освен страховете, как се чувстваш?
	— Добре, с изключение на болката. Досадно е. Какво мислиш, че е?
	— Трябва да те прегледам за минута, ако искаш. Не знам. Казваш, че болката не е като при работа в градината, но работила ли си? Знаеш как е — първите топли дни в годината всички излизат навън да копаят и се схващат.
	— Не съм работила в градината.
	Тя остави двете пълни чаши пред тях. Кет забеляза изведнъж, че Карин също пиеше индийски чай, не билков.
	— Нещо друго?
	— Не, наистина.
	— Какво?
	Кет сви рамене.
	— Уморена съм. Това е нищо. — Кожата й, винаги красива, имаше някакъв прозрачен блясък.
	— Ще отидеш ли на скенер?
	— О, Кет, какъв е смисълът? И двете знаем какво е, знаем какво става с мен. Защо да го подчертаваме? Предпочитам да не знам.
	— Това не е типично за теб.
	— Сега е типично.
	Тя вдигна чашата си, отпи глътка чай, остави я и погледна към Кет с пълни със сълзи очи.
	— Какво ще стане? — каза тя.
	— Бях абсолютно честна, когато ти казах, че не знам. Имам нужда от нещо, за да продължа, Карин.
	— Компетентно мнение.
	— Не.
	— Добре, тогава ще ти го дам. Метастази. Вероятно в гръбнака. Също така, кашлям. Значи и в белите дробове. Но аз няма да вляза в болница, няма да отида при онколог. Ако имам нужда от лекар, имам теб и това е достатъчно. Ще продължа с моята терапевтка. Имам час утре. Това наистина ми помага.
	— Знам.
	— Ще спазвам стриктно диетата си.
	— Какво ядеш?
	— Сурови, естествени храни.
	— Да, но какво?
	— Зеленчуци, малко плодове. Препоръчват клизми с кафе.
	— Абсолютно, категорично не, Карин. Можеш много да си навредиш. Слушай, най-много ме тревожи не това, което ядеш, а онова, което не ядеш — имаш нужда от питателна храна. Разбира се, че се нуждаеш от пресни плодове и зеленчуци, но също и от мляко, яйца, малко сирене, много риба, малко мая, за да получиш допълнително витамин B, ядки, най-добре овесени.
	— Току-що наблъска половин дузина токсични смеси в едно изречение.
	Кет изсумтя и си наля втора чаша чай.
	— Какво можеш да направиш за гърба ми? За общата отпадналост? Ще живея ли с това, докато стана по-добре? — Очите на Карин бяха широко отворени и пълни с тревога, вперени в лицето на Кет.
	— Зависи. Ако отидеш на скенер, така че да знам какво не е наред с гърба ти, ще ми е по-лесно да те лекувам. Мисля, че парацетамол ще е много добре… Може да ти предпиша слаб антидепресант… от един нов вид. Но предполагам, че те са пълни с токсини. Казват, че ароматерапията има ободряващо въздействие, но аз не съм специалист. Обаче е приятно и успокояващо.
	— Знам, ходя всяка седмица. Успокояващо е… Но не съм сигурна дали има голяма полза.
	— Ако разберем точно какво не е наред с гърба ти, може би ще те изпратя при Ейдън Шарп. Той е много внимателен, имам му голямо доверие… Не би те лекувал изобщо, ако не е сигурен, че ще помогне. Може да направи нещо и за болките в гърба.
	— Добре.
	— Но и ще иска да минеш на скенер.
	— Добре. — Карин звучеше изтощена. Седеше втренчена в празната си чаша.
	— Мисля, че трябва да започнеш с антидепресантите. Те действат бързо… След седмица ще се чувстваш по-добре. Ако все още смяташ да продължаваш по твоя начин, а и по моя, ако решиш, трябва да си във форма, а ти не си. Като повдигнем настроението ти, борбеният ти дух ще се върне. Става ли?
	Карин замълча за момент.
	— Ще мина отново през всичко това.
	— Добре. Ела при мен тази сутрин, ще ги накарам да ти назначат час в седем и половина, преди останалите. Ще те прегледам, ще ти предпиша таблетките, така че да започнеш с тях веднага. Ще запиша час за скенер, когато ще мога да дойда с теб. Малко е страшно. Междувременно отиди и поеми двойна доза сладки миризми и след това ела на обяд да те нахраня с малко прилична храна. Не ме гледай така, яйцата са наши, екологично чисти. Да започнем оттам. И не позволявай нещата отново да стигнат дотук. Говори с мен, говори с Крис, обади се на някого. Не стой тук, обсебена от мрачни мисли, особено когато Майк го няма, така страховете нарастват.
	— Господи, те нараснаха.
	— Има номер и за кошмарите. Записвай ги — дръж лист и молив до леглото си. На сутринта вземи листа и го запали. Гледай как гори и смачкай парчетата на пепел. Така изгаряш кошмарите си и те повече няма да се появят. Стар номер, но е полезен.
	Кет завърза шала на врата си и взе ключовете от колата си.
	— Ще се видим сутринта.


	Крис беше буден, когато тя си легна отново.
	— Добре ли е Карин?
	— Не.
	— Какво й е?
	— Уплашена е.
	— Ти си добро момиче.
	Кет притисна лицето си в топлия му гръб.
	— Има онзи израз — каза тя.
	Крие разбиращо въздъхна.


	Седмица по-късно тя караше Карин в Бевхам.
	Нещо беше станало след последното посещение в ранните часове на онази сутрин. Карин беше загубила жизнената си увереност в пътя, който беше избрала да следва, и на два пъти се обажда на Кет, веднъж за да я пита за скенера и втори път, за да каже, че е съгласна за кръвния тест, който щеше да им каже повече за състоянието й.
	— Макар че не разбирам какво може да се види в кръвта ми.
	— Ще гледат туморните маркери.


	Резултатите бяха тревожни, а изследванията на кръвта показаха, че Карин е анемична.
	— Което обяснява умората ти напоследък. За това можем да помогнем.
	Никога не беше лесно да разбереш какво и доколко да кажеш на пациента. Когато дойде за пръв път в кабинета й, Карин беше предпочела да следва собствен план на лечение, да живее ден за ден, инвестирайки прекалено много във физическото си състояние. Твърдата й линия беше, че щом се чувства добре, значи е добре.
	Сега не се чувстваше добре.
	— Искам да знам. Трябва да видя срещу какво се изправям. Не можеш да се бориш с врага, ако не знаеш колко е силен.
	— Добре, ще се опитам да ти помогна, макар че тези неща винаги са относителни. Да видя какво показват резултатите от скенера и кръвните тестове е едно, а да правя прогнози — съвсем друго.


	Сега, когато пътуваха по пътя към Бевхам, Карин изведнъж каза:
	— Вярваш ли в духове?
	Кет се засмя.
	— Не. Не, не мисля.
	— Но ти си вярваща…
	— Вярвам в Бог. Видяла съм много неща, които ме карат да вярвам, в противен случай нямаше да мога да си върша работата.
	— Тогава защо не вярваш в духове?
	— Не съм сигурна… Предполагам, защото си мисля, че са безполезни. А и винаги има разумно обяснение на така наречените призрачни видения.
	— Значи не мислиш, че ние се връщаме?
	— Не като духове в обикновения смисъл. А ти?
	Карин не отговори, но след няколко минути каза:
	— Ами местата, които имат по-различна атмосфера? Хората обикновено казват, че са обитавани от духове, но има места, които като че са заобиколени от злото.
	— Да — каза Кет тихо. — В това вярвам. Не знам защо, но понякога е така. Веднъж, когато бяхме на почивка във Франция, преди да се родят децата, влязохме в една къща — хубава къща, наистина очарователна, вечерта беше приятна. Търсехме стая, където да отседнем през нощта и някой ни изпрати там, защото хотелът беше пълен. Когато влязохме вътре, почувствах ужасен страх… Там имаше нещо лошо, то ме блъсна в лицето в момента, в който влязох. Нищо не се случи, нищо не се виждаше… Но аз не можех да остана там. Нямах търпение да изляза.
	— Разбра ли защо?
	Кет поклати глава.
	— Същото ми се е случвало и с хора. Помня една келнерка в ресторант в Лондон… Едно обикновено, приятно бистро, преди около двадесет години. Всичко започна, когато ни взе поръчката, а после стана още по-лошо… Тя беше вещица. И сега съм сигурна, че в нея се беше вселил самият дявол. Приятелката ми почувства същото. Не знам какво беше. Тя не изглеждаше необикновена, но не бих искала да е около мен.
	— Имаш ли още нощни страхове?
	— Малко… нищо особено. Идването ти ги прогони.
	— Добре. Но ако имаш, говори за тях. Не ги затваряй в себе си.
	— Все още ме е страх.
	— Какво става с лечителката ти?
	— Говорих с нея за това вчера. Усещането ми там е напълно противоположно. Никога не съм била на такова място. Още от градината, преди дори да си влязъл вътре, имаш някакво невероятно чувство, че това място е лековито. Някаква атмосфера на мир и доброта. Когато ходя при нея, просто се опивам. Искам да остана там, обгърната от това усещане. Подобни места… добри вибрации, лоши вибрации… Иска ми се да разбера това.
	— Да.
	— Има ли нещо общо с това, че съм на крачка от смъртта, Кет?
	— Не знам — каза Кет. Завиха към болницата, когато една линейка излезе с включена сирена. — Просто не знам.


>	Четиридесет и две

	Ръката, с която държеше скалпела, замръзна. Върху плота гръдният кош на възрастната жена беше вече отворен. Той работеше много късно, сравняваше сърцето и болните артерии около него със свежите, жизнени артерии на момичето. Беше завладяващо и прекрасно.
	Внезапен шум от кола навън го стресна. Приближи се до неговата постройка, обърна и спря недалече. След като вратата се затвори, отново стана тихо. Беше след полунощ. Никой не идваше тук по това време. Охраната обикаляше главната улица на бизнес парка и рядко влизаше в тази част, но той познаваше кога минава техният ван, който винаги завиваше шумно, без да стига до края на комплекса. Той зачака. Светлината не можеше да се види от главната улица или от някой, който минава от тази страна на сградата. Беше положил много усилия, за да бъде абсолютно сигурен в това. Но беше смутен и вече не беше съсредоточен.
	Погледна раздразнен към трупа. Можеше да я върне в хладилната камера все още отворена, защото изобщо не беше свършил работата си, или можеше да я зашие грубо и да започне отново следващия път. Никога не го бяха прекъсвали по този начин. Това променяше нещата и дори само тази малка промяна го разтревожи.
	Той почака, но навън вече нямаше шум и можеше да затвори гръдния кош и да възстанови всичко спокойно и без паника.
	Свали престилката си, изтърка ръцете си, провери хладилниците, угаси лампите и заключи сградата. Навън беше студено и много тихо, с ярки, светещи звезди.
	Изкачи се бавно напряко нагоре към главния път. Ясно се виждаше бял ван, под вратата на една от постройките имаше ивица светлина. Доколкото знаеше, това беше обикновен склад, без офис и обзавеждане. Не беше виждал никого там.
	Запомни номера на вана, който беше зацапан с кал и мръсотия, и след като почака малко в сянката, се шмугна обратно към своята кола. Запали двигателя и подкара бавно покрай вана. Спря една пресечка надолу и се върна пеша. Нищо. Никой не го беше чул, никой не беше обезпокоен.
	Той се отдалечи от бизнес парка, без да пали фаровете, докато стигна до главния път. Не се виждаха други коли. Вече вкъщи, си наля уиски с вода и запали лампата зад стола си. Щеше да напише бележките си утре. Сега искаше да помисли за детектив сержант Фрея Графхам.


	Топлата пролет дойде изведнъж. В следствения отдел слънцето влизаше през големите прозорци и правеше стаята гореща и задушна. Полицай Коутс седеше на бюрото си с включен компютър и зареян нанякъде поглед. Фрея го гледа за момент, после отиде и застана пред него. Нямаше отговор.
	— Земя вика Нейтън… приемаш ли?
	Очите му се разфокусираха, но той все още не й отговаряше.
	— Нейтън!
	— Какво? Господи, сержант, можех да получа удар.
	— Трябваше някак да те върна при нас. Къде се беше отнесъл, впрочем?
	Нейтън се завъртя със стола си към прозореца, присвивайки очи на слънцето.
	— Не ви ли се иска да седите до някой басейн, каквито има в готините къщи на Фикстън Роуд? С хубава книга и голямо студено питие?
	— Не е толкова топло. — Тя погледна покривите на колите долу, които блестяха ярко на слънцето. Магнолията в една от отсрещните градини беше обсипана с разтворени восъчни цветове.
	— Точно си мислех, сержант, за това, което ми казахте онзи ден.
	— Какво?
	— Ми за мен и Ем.
	— Така.
	— Тя замина, отиде в Карлайл да види баба си. Мразя да съм сам в апартамента. Не знам как издържате в бърлогата си.
	— Харесва ми. Засега.
	— Половин час след като замина, вече ми липсваше. Не я упреквам, тя обича баба си, а старата жена не е много добре.
	— Но все пак тя ти липсва.
	— Аха. И си мислех. Може би идеята ви не беше лоша.
	— Да се ожениш?
	— Аха. Започна много да ми харесва, знаете ли.
	— Тогава го направи. Не се мотай.
	— Ще го направя като нищо. Какъв пръстен мислите, че трябва да й купя?
	— Мисля, че трябва първо да я попиташ, и ако каже „да“, да я заведеш да си избере сама.
	— Аха, добре, каквото и да взема, няма да е това, което тя иска. Мислите ли, че тя ще знае?
	— Сигурно ще ти го посочи и с вързани очи. Но сега имаме работа.
	Нейтън въздъхна.
	— Ще я свърша. Всичко се натрупа. Операцията с наркотиците е затънала в пясъка, няма новини за изчезналите жени. Всеки момент ще ме извикат за кражбите в магазините.
	— Да, чух, че униформените полицаи искат подкрепление в безистена.
	— Да вися и да чакам тийнейджърите да свият някой парцал от рафтовете? По-добре да се върна при базите данни.
	Фрея седна на бюрото си. Нейтън беше прав. Тя не знаеше нищо за операцията с наркотиците, освен факта, че чакат момента да нападнат внезапно, щом се получи достатъчно информация. Участъкът беше пълен със служители, които се мотаеха в бюфета и пиеха прекалено много чай. А нейното чувство на тревога беше достигнало точката на кипене. Следствието за изчезналите жени не беше помръднало нито сантиметър напред след възстановката на разходката на Деби Паркър рано сутринта, която не предизвика почти никакъв отклик от страна на гражданите. Нейтън не откри нищо в списъка на бижутера, в Старли и при медиума, където беше ходила Айрис Чатър. Всичко, което беше казала госпожа Инис, беше, че госпожа Чатър е напуснала сеанса в къщата й около девет часа вечерта. Другите останали. Госпожа Чатър не се прибрала вкъщи и никой не я е виждал оттогава. Както Анджела Рандъл и Деби Паркър, тя беше изчезнала като дим. И Фрея знаеше, че скоро случаят ще бъде снет от дневен ред и тя щеше да работи върху нещо друго.
	Нейтън вдигна поглед от монитора си, като че беше прочел мислите й.
	— И нас ще пратят при бялата техника, сержант, само почакайте.
	Фрея въздъхна. Напоследък имаше бум на кражби на нови фризери, миялни и перални машини ден след като са били доставени, всички в празни къщи, които е трябвало да се нанесат нови обитатели. Изглежда, че доставчиците се бяха свързали с банди крадци, с които са разделяли парите, щом стоката се е продавала. Но полицията все още беше на крачка след тях. Може би имаше и по-скучна работа, но Фрея не можеше да се сети за такава.
	Една муха бръмчеше на прозореца, нагоре, после надолу, нагоре, _бъззз_, и надолу, _бъззз_. Чудеше се дали да се присъедини към скучаещите полицаи долу в бюфета.
	_Бъззззз._

	* * *

	Иззвъняването на телефона до лакътя й я накара да подскочи.
	— Детектив сержант Графхам.
	— Фрея? Добър ден, колко е хубаво, че се натъкнах направо на вас. — Тя разпозна култивирания и изискан глас.
	— Ейдън, как сте?
	— Времето не е ли чудесно? Не кара ли сърцето ви да се извисява?
	— Да. Целият следствен отдел мечтае за разходка навън.
	— Страхувам се, че не мога да ви предложа бягство навън, на слънце, но се чудя дали бихте излезли с мен на едно питие довечера? Не знам кога свършвате, но аз имам късен пациент. Ще съм свободен в шест и половина.
	Тя се поколеба. Това беше лична покана, а тя можеше да се среща с Ейдън Шарп само по служебни причини. Нямаше желание да осъществява по-близка връзка. От друга страна, какво друго би правила тази вечер? Пък и нямаше причина да не комбинира работата с почивката, с определена мярка, разбира се.
	— Би било много хубаво. Благодаря ви. Къде искате да се срещнем?
	— Има много приятен нов бар в хотел „Рос“.
	— Бар „Ембаси“? Чух за него, но не съм била там.
	— Добре. Да се видим там в шест и четиридесет и пет?
	Нейтън я погледна с любопитство, когато тя затвори телефона. Фрея поклати глава.
	— Ух. По работа е.
	— Аха, добре.
	— Е, беше господин Папийонка, Нейтън.
	— Браво. Все пак мястото е тежкарско.
	— И аз така чух.
	— Накарайте го да ви почерпи един от онези коктейли с чадърче.
	— Добре. Сега отиваме за кафе.
	— Мислех, че никога няма да предложите. — Нейтън прескочи бюрото си. — Да ви кажа ли нещо, сержант. Ще заведа там Ем, за да й предложа.
	— Почакай първо да го преценя.
	— Аха, ако ще го правя, трябва да е върхът, разбирате какво искам да кажа.
	Маймунското лице на Нейтън светеше от вълнение. Фрея почувства внезапен порив на — какво? Завист? Самота? Чувство за нещо пропуснато?
	— Ема е късметлийка — каза тя.
	Нейтън тичаше пред нея по бетонните стълби, като вземаше по две стъпала наведнъж.


>	Четиридесет и три

	Чакалнята беше празна, списанията бяха подредени в спретнати купчини, компютърът на администраторката беше покрит. Карин седна. Беше тихо, много подредено, но по някаква причина въпреки приятните акварели, стаята излъчваше по-скоро чувство на безжизненост, отколкото покой.
	Беше напрегната, от което болките в гърба й се усилваха.
	Часовникът беше електронен, прозорците бяха с двойни стъкла, а килимът — дебел, така че стаята беше особено тиха.
	Тъй като беше пациентка на Кет, а и се беше срещал вече с Карин, Ейдън Шарп веднага й назначи час в края на работния си ден и тя му беше благодарна. Но сега, когато беше вече тук, се почувства неспокойна. Дълго беше вървяла по един твърде жизнен и ведър път, игнорирайки фактите, налагайки на съзнанието си да се движи в позитивни рамки, отказвайки да приеме съществуването на всякакви сенки, камо ли да се вгледа в тях. Сега вече истината я беше сграбчила.
	Слънцето вече не огряваше стаята. Карин си помисли, че може да стане и да си тръгне оттук. О, за бога!
	— Госпожо Маккафърти, съжалявам, че ви забавих.
	Тя стана.
	— Наричайте ме Карин — каза тя, макар че не бяха успели да говорят на вечерята у семейство Сърейлър.
	— Заповядайте, влезте.
	Всички кабинети, в които беше влизала по време на алтернативното си лечение, бяха топли, приветливи, неофициални — много от тях бяха, както й се струваше, „истински“ стаи в обикновени къщи, като светлата, спокойна, пълна с цветя дневна, където работеше нейната духовна лечителка. Тя харесваше това. Болниците и лекарските кабинети бяха толкова студени, толкова бели, толкова голи. Кабинетът със скенера, онкологичният кабинет, чакалнята пред лъчевата терапия — беше й се приискало да избяга от тях.
	Кабинетът на Ейдън Шарп я обърка. Макар че нямаше нищо необикновено в пастелната му безизразност, той изобщо не излъчваше спокойствие и ведрина.
	Тя застана неуверено.
	Той носеше бял халат, затворен до врата.
	— Кет ми даде резултатите от скенера. Разбрах, че имате болки в гърба?
	— Да. — Искаше й се да каже „не“. Гърлото й се сви.
	— Болките временни ли са, или през повечето време?
	Държеше папка в ръката си и погледна листа, който измъкна от нея. Резултатите от скенера вероятно.
	— Не ме оставят на мира през повечето време. Различни са по сила, зависи от това какво правя.
	— Кога е по-зле, когато стоите, седите или лежите? Когато се движите или когато сте неподвижна?
	— Мога да се разсея, като се раздвижа.
	— Разбирам. Добре. Бихте ли отишли зад онзи параван, за да съблечете дрехите си, оставете бельото и облечете робата, която виси там.


	Стаята беше тиха, но когато легна на кушетката, Карин чу тих, бръмчащ звук, като че на пода под нея минаваше ток с високо напрежение.
	Ейдън Шарп седна на висок стол до нея и хвана ръката й, за да й измери пулса. Карин погледна нагоре. Очите му гледаха не в нея, а през нея. Бяха необикновени очи, студени, малки, като дребни твърди камъни, а клепачите леко ги закриваха.
	Ужасно чувство се надигна от стомаха й, през гърдите, към гърлото й. Беше страх, желание да повърне, чувство, че е хваната в капан. Тя си спомни разговора с Кет в колата. Искаше да се изправи, да стане от кушетката и да побегне веднага, да изкърти вратите и да избяга навън в безопасност, на открито на улицата.
	От гаденето в устата й горчеше.
	Погледът му беше абсолютно неподвижен върху лицето й. Той едва мигаше.
	— Пулсът ви е нестабилен.
	Езикът й беше подут и огромен като на крава, запълваше цялата й уста. Тя леко помръдна главата си. На тавана над нея неоновата лампа светеше със синьо-бяла светлина и леко премигваше.
	Чу звън на метал. Ейдън Шарп пусна китката й и се пресегна към таблата с безупречно подредени малки игли. Избра една и се обърна, поглеждайки я отново. Очите му бяха толкова странни, присвити, макар и втренчени, и особено безжизнени. Миришеше леко на антисептик, леко на мъжки сапун и Карин почувства нещо, което не можеше да бъде друго, освен миризма на смърт. Главата й заплува.
	— Отпуснете се, моля.
	Иглата се допря до слепоочието й и по гърба й премина пареща болка.
	— Добре.
	Още една игла, до лявата й ноздра и същата болка се стрелна през гърба й.
	„Господи Исусе, помогни ми!“
	Помисли си, че в сградата няма никой. Администраторката отдавна си беше отишла и тя беше последният пациент за деня. Представи си останалата част от къщата на Ейдън Шарп, празна и тиха зад стените на кабинета.
	Имаше още игли, всичките внимателно поставени. След няколко минути тя се почувства замаяна и унесена, като че й бяха дали приспивателно. Болката в гърба й беше изчезнала, но краката й бяха тежки и вдървени.
	Ейдън Шарп продължаваше да я гледа, докато работеше, без да говори.
	Иглите като че я бяха приковали към кушетката и тя се боеше да направи и най-малкото движение от страх, че плътта й ще се разкъса и косата й ще се изтръгне от скалпа. Беше й топло и беше много жадна.
	Погледна нагоре. Очите му бяха още по-остри, проникващи сякаш през черепа й. Беше загубила чувство за време. Можеха да са минали часове или минути.
	Чудеше се дали някой знае къде е. Часът беше уреден по телефона, когато беше сама в къщата. Не мислеше, че го е записала. Никой друг не се беше обаждал. Майк го нямаше, никой никъде не я чакаше тази вечер. _Защо си мисля такива неща_, запита се тя и направи огромно усилие да престане да се спуска все по-надолу, бореше се да стигне до повърхността на съзнанието си, до самоконтрола. Ейдън Шарп беше много спокоен.
	— Може да се почувствате малко замаяна. — Гласът му беше тих.
	Карин се опита да каже нещо.
	— Не мърдайте, моля.
	Гласът му я принуди да го направи — студен, сух, напълно лишен от всякаква емоция, но безкрайно властен.
	Когато се опитваше да си поеме въздух, гръдният й кош сякаш се отваряше, белите дробове я боляха, щом въздухът нахлуеше бързо в тях, главата й плуваше, само пръстите й бяха изтръпнали като набодени с малки иглички. Разбра, че Ейдън Шарп се навежда към нея. Видя малките жълти запетаи, с които беше нашарена синята му папийонка. Очите й се замъглиха.
	— Не се опитвайте да седнете.
	Ръцете му бяха върху нейните и като че я притискаха, така че да не може да помръдне. Тя се опита слабо да се бори.
	Синьо-жълтата шарка танцуваше на проблясъци в съзнанието й. Това беше последното, което осъзна, преди да падне в тъмния водовъртеж.


>	Четиридесет и четири

	Фрея се колебаеше дали да не прескочи до вкъщи, за да се преоблече, не беше сигурна дали костюмът, с който беше на работа, би подхождал на бар „Ембаси“, но когато влезе малко преди шест и четиридесет и пет, се успокои. Мястото беше стилно и съвременно, което означаваше, че всичко беше подходящо за него — от джинси и якета до блестящи малки черни рокли и обикновени всекидневни ленени костюми. Цареше същото оживление, което тя толкова харесваше в кафенето, където се бяха засекли с Кет Диърбон. И двете места имаха модна лондонска атмосфера, макар че бяха в Лафертън.
	Бар „Ембаси“ не беше от хром и неон, както тя очакваше, а бе обзаведен с дървени мебели и светлорозова дамаска, атрактивни и удобни. Това й напомни за няколко места в Барселона, където бяха ходили с Дон през един от уикендите си там. Беше пълно, млади хора, дошли тук след работа, си пробиваха път с лакти, имаше и няколко по-възрастни. Никой не изглеждаше не на мястото си, всички се забавляваха.
	Ейдън Шарп го нямаше още. Фрея трудно намери маса за двама и поръча безалкохолен коктейл на име „Слънце и луна“, който пристигна в голяма кръгла чаша с лед, сламка, чадърче и ягоди на клечка. Имаше плътен плодов вкус и леко нагарчаше.
	Седна на извития стол и изведнъж я обзе силен копнеж по Саймън, да седи тук с него, да се смеят, да се радват, да се отбият тук, преди да отидат някъде на вечеря. Твърде много време мина от последната им среща извън участъка. Той беше погълнат от ръководството на операцията с наркотиците и когато не беше на съвещания, бе навън. Няколко пъти Фрея бе минавала покрай вратата му и се бе спирала с желание да влезе по някакъв друг повод, за да го види, да говори с него. Няколко пъти почти вдигна телефона, за да набере номера му, но всеки път оставяше слушалката. Искаше да го покани да излязат, но знаеше, че не бива да го прави, че той е от типа мъже, които биха го разбрали погрешно. Отчаяно й се искаше нещата с него да потръгнат. Беше чакала, беше се въздържала, мълчала и ето сега щеше да прекара един час с превзет петдесетгодишен иглотерапевт, който носеше папийонка.
	Тя не видя от коя посока дойде и се стресна, когато той изведнъж се материализира до нея и с жест, който я раздразни, целуна ръката й.
	— Съжалявам… последната ми пациентка припадна и трябваше да я закарам до тях. Харесва ли ви тук? Доста интересно е.
	Фрея би могла да назове няколко прилагателни за бар „Ембаси“, но „интересен“ не беше едно от тях. Обзаложи се наум, че той ще си поръча джин с тоник и спечели.
	— Предполагам, че сте плътно зает… Акупунктурата явно е много модерна.
	— О, надявам се, че не е модерна. Ако нещо днес е на мода, утре не е.
	— Като това място.
	— Не, скъпа, мисля, че „Ембаси“ ще остане на мода, както и професията ми.
	Питието му пристигна. Келнерката, която носеше прави джинси, бяла блуза и ботуши, се усмихна хладно, преди да се отправи към друга маса. Ейдън Шарп се наведе да вземе чашата си. Ръкавът на сакото му се вдигна нагоре. Стомахът на Фрея се сви. Часовникът на китката му беше златен, с римски цифри и отделен циферблат в единия ъгъл, който показваше фазите на луната.
	Тя си спомни, че го беше зърнала бегло и преди, на вечерята у семейство Сърейлър, но не беше отбелязала важността на този факт.
	Погледна нагоре право в особените, безизразни, втренчени очи на Ейдън Шарп.
	Двойката, която ставаше от съседната маса, бутна стол, който падна върху стола на Фрея и сред извиненията и суматохата моментът беше прекъснат, но тя не се съмняваше — беше я видял как гледа часовника му и бе забелязал мигновеното й усещане.
	— Това място можеше да е в Лондон — каза Фрея. — Лафертън определено е в крак с времето. — Тя се облегна назад и се огледа наоколо, демонстративно спокойна, но мислеше напрегнато. Бижутерът беше казал, че днес е трудно да се намерят часовници, показващи лунните фази — трудно, но не невъзможно, и със сигурност този, който е купила Анджела Рандъл, не е бил уникален. През годините Фрея беше разбрала, че случайността играе по-голяма роля в живота от всичко друго и вероятно точно така беше и сега — случайност. Но тя винаги допускаше и друго обяснение, беше се научила и да слуша инстинкта си, макар че невинаги го следваше. След партито у семейство Сърейлър това, което й подсказваше инстинктът й за Ейдън Шарп, я притесняваше.
	Тя се обърна към него. Той седеше изправен, неподвижен, на устните му играеше усмивка, която обаче не се предаваше на лицето му и определено не на очите му. Ръцете му бяха бледи, пръстите — дълги и тънки, ноктите оформени и странно безкръвни.
	— Защо дойдохте в Лафертън? — Гласът му беше променен. Звучеше смутено.
	— По лични причини… А и Лондон ми дойде до гуша. Лондонският полицейски участък е труден и може да бъде гаден.
	— Може би в Лафертън не сте намерили провинциалното спокойствие.
	— Не съм го търсила. Прав сте, той има обичайните проблеми — буйни и раздразнителни младежи, дребни престъпници, наркотици. Но атмосферата като цяло е същинско облекчение след Лондон.
	— Изглежда, сте намерили с какво да се занимавате?
	— Имате предвид социалните контакти?
	Още една пестелива усмивка.
	— Намерих няколко приятели. Включих се в някои неща.
	— Предполагам, че цените на къщите са ви изненадали приятно.
	— О, да. Купих моята къща за много по-малко, отколкото взех за старата в Илинг. Хубаво е да имаш пари в банката.
	— Илинг? Боже, аз живеех в Илинг, когато учех. Знаете ли Уудфийлд Роуд?
	— Да.
	— Сигурно сте купили къща някъде извън Лафертън… Има толкова села, до които е лесно да се стигне.
	— Не, в стария град. Исках да бъда в центъра на нещата.
	— Много добре сте направили… Плетеницата от улички около катедралата е прекрасна. На Апостолите?
	— На Храмовата улица.
	— Една от най-хубавите. Лафертън се поучи от грешките на подобни на него градове. Издадоха нареждане за консервация на целия район, преди всички да са започнали да добавят нови етажи и алуминиеви прозорци. Направили сте добра инвестиция. Ще останете ли?
	— В стария град?
	— В Лафертън.
	Фрея сви рамене неуверено. Очите на Ейдън не се откъсваха от лицето й по време на лекия, свободен разговор.
	— Нека ви поръчам още едно питие. Как се нарича този украсен обект?
	— Не, благодаря. Страхувам се, че трябва да тръгвам.
	— Наистина ли?
	Тя не можа да разгадае тона му. Невярващ?
	— Писмена работа.
	— Колко повече пациенти бих лекувал аз и колко повече престъпления бихте разкрили, ако не беше писмената работа. — Той взе сметката и двамата тръгнаха през тълпата към касата. Фрея се обърна, докато го чакаше да плати и над групата глави видя Саймън Сърейлър — по-висок от всички, по-светъл от всички. Почти беше сигурна, че той не я видя.
	Ейдън Шарп постави ръка на рамото й и я поведе към вратата. Захватът му беше силен.
	— Благодаря ви много. Сега вече знам какъв точно е бар „Ембаси“.
	— Забавен?
	Но в гласа му нямаше нищо забавно.
	— Много забавен.
	Тя отключи вратите на колата си с дистанционното и бързо се запъти към нея. Беше се стъмнило, но светлините пред бара бяха силни, привличайки тълпата като пеперуди.
	Фрея погледна в огледалото за обратно виждане и забеляза Ейдън Шарп да стои неподвижно до тъмносиньото си беемве и да я гледа. Усещаше погледа му дълго след това.
	Стигна до къщата си, светна всички лампи и спусна завесите. В дневната беше топло. Занесе пощата и чантата с книжата до масата и си наля чаша вино. На телефонния й секретар имаше три съобщения. В едното Кет я канеше на обяд в неделя, в другото Шарън Меткалф я питаше дали играе тенис. Тя записа номерата и пусна последното съобщение.
	— Фрея, Саймън Сърейлър е. Шест и десет е. Мислех си, че може да изпием по едно питие, но те няма. Ще го направим друг път.
	По дяволите! По дяволите, по дяволите, по дяволите! Той беше там. Тя загуби цял час в противната компания на Папийонката, когато можеше да бъде в „Ембаси“ със Саймън.
	По дяволите. Прослуша съобщението отново, за да чуе пак гласа му, после изтри другите две, а него запази.
	По дяволите!
	Къщата беше много тиха. Отпи от виното и прегледа небрежно пощата си. След малко ще си направи салата.
	По дяволите! Този път го каза на глас в тихата стая.


	Тъмнозелени и сиви палмови листа се извиваха пред Карин и тя се опитваше да си проправи път през тях, но те се притискаха в лицето й и ръцете й и я блъскаха назад. Миришеха на сяра и нещо противно, а водата, в която плуваше, беше тъмна.
	Тогава изведнъж се освободи. Седна.
	Спалнята й беше осветена от ниската лампа на тоалетната масичка и за секунда тя остана така, объркана от меката светлина след тинестия полумрак на съня й. Карин се наведе напред и се облегна на сгънатите си колене. На нощното шкафче имаше чаша и кана и тя си наля малко вода. Беше все още доста студена и тя се учуди как би могло да стане това. Водата й помогна не само да облекчи сухото си гърло, но и да събуди съзнанието си и да си спомни, че преди не беше тук, а на кушетката в кабинета на Ейдън Шарп, беше й лошо и беше объркана. Ръцете му бяха върху нейните, гледаше я втренчено. Всичко друго тънеше в мрак. Сигурно я е докарал и й е помогнал, може би я е донесъл дотук. Беше напълно облечена и лежеше, покрита с одеяло. Завесите бяха спуснати, лампата — запалена. Явно той беше донесъл и водата.
	Остана така няколко минути, опитвайки се да се съсредоточи. Чувстваше се малко странно, но вече не беше замаяна.
	Следващото й чувство беше яд. Тя беше отишла при иглотерапевта като пациент, с пълно доверие, а лечението вероятно е предизвикало слабост и замайване. Но би могла да бъде в опасност и не е трябвало да я води вкъщи почти в безсъзнание, да я хвърли в леглото и да я остави сама. Поведението му беше странно по време на цялата процедура. Сега си спомни. Беше се почувствала зле, беше ужасена, искаше да си тръгне, да избяга панически. Той не й беше обяснил нищо, нито изглеждаше обезпокоен от реакцията й.
	Изпи още една чаша вода, стана внимателно и отиде в банята. Чувстваше се изморена, но не и нестабилна, и когато изми ръцете и лицето си и върза назад косата си, се върна в стаята, вдигна телефона и позвъни на Кет, която веднага отговори.
	— Имаш ли минутка? Случи се нещо.
	— Разбира се, но готвя агнешко и трябва да притискам слушалката с буза. Какво има?
	Карин си пое дъх и започна да й разказва, доколкото можеше внимателно и спокойно. Кет слушаше както винаги, без да я прекъсва, попивайки всяка подробност.
	— И ето ме тук, добре съм, но ме е яд. Не знам дали не е без причина.
	— Не е. Нещо друго?
	— Все още съм малко объркана.
	— Това не трябваше да става. Не разбирам Ейдън, той винаги е бил толкова точен.
	— Не ми вярваш.
	— Разбира се, че ти вярвам. Просто съм озадачена. Бих дошла, но съм сама с децата и колата ми е на сервиз днес… Крис ще се върне късно.
	— Не, всичко е наред, няма нужда да го правиш. Просто исках да поговоря за това.
	— Искаш ли да дойдеш тук? Ще бъдеш добре дошла, а можеш и да останеш.
	— Не мисля. Няма да мога да карам.
	— Не, разбира се. Иглотерапията може да те е изтощила… Това е нормално, впрочем не се тревожи, ако се чувстваш изморена и замаяна.
	Карин огледа спалнята си. Не искаше да остава сама тук, не и тази вечер, не и тази нощ.
	— Може да взема такси. Ако нямаш нищо против…
	— Можех да помоля Крис да те вземе, но не знам колко ще се забави в болницата.
	— Ако нямаш нищо против да дойда, тук в селото има таксита.
	— Идвай, когато решиш. Аз трябва да затварям, лукът е готов.
	Към девет таксито остави Карин пред вратата на семейство Диърбон. Беше натъпкала в една чанта нещата си за през нощта, бе заключила къщата и бе тръгнала. Кет я настани да легне на дивана и измери кръвното й налягане.
	— Добре е… Малко е ниско, но това е от лечението. Предписвам ти ментов чай — по-добре да не поемаш нищо опияняващо тази вечер.
	— Ментовият чай е твоето лекарство за всичко.
	— Хубав е.
	— Истерична ли бях?
	— Не, и аз съм обезпокоена. Не е типично за теб… Ти понесе нашия приятел медиум-хирург и излезе оттам много добре.
	— Колко добре го познаваш?
	— Ейдън? Не много. Понякога му пращам пациенти с артрит. Беше тук на вечеря с нашата неформална група, каза много смислени неща. Но това е само професионално познанство.
	— Намираш ли го зловещ?
	Кет я погледна сепнато.
	— Не точно. Затворен. Струва ми се, че има нещо, което го потиска. Не е женен — никога не е бил, доколкото знам, а и той не говори много. Какво имаш предвид под зловещ?
	Карин сви рамене.
	— Забрави. Не обръщай внимание. Просто бях малко ядосана.
	— Да. Сигурно е било лека паника, а когато си в такова състояние, губиш чувство за реалност и ориентация. Това е едно от най-лошите неща. Нормалните неща изглеждат ужасни, обикновените хора изглеждат зловещи и плашещи.
	— Звучи толкова нормално.
	— Така е. Но въпреки това мога да ти предпиша ниска доза оксазепам, взимай го няколко дни, само вечер. Не карай кола, когато си го пила. Няма да те изтощи, само ще те успокои. Това е временно. Никога не си била в такова състояние преди. Свързано е с всичко останало.
	Карин отпиваше от чая си и слушаше как Кет й говори, с нейния успокояващ, спокоен тон на личен лекар, и й вярваше. Да, тя беше ядосана, да, всичко започна да излиза от контрол, когато се сблъска с факта, може би за първи път, че тялото й е разяждано от болестта. Почувства се безкрайно по-добре, по-уверена, съвсем спокойна.
	Но гневът от това, което се беше случило, още не я беше напуснал, както и неприятното чувство при мисълта за Ейдън Шарп.
	— Какво трябва да направя?
	Кет поклати глава.
	— Нищо. Ще се обадя на Ейдън утре. Ти си моя пациентка и това не е редно. Сигурна съм, че е проверил дали си добре, преди да те остави, но фактът, че не помниш нищо, означава, че си била в опасност. Трябвало е да ми се обади.
	— Благодаря ти. Не мислиш, че трябва…
	Кет стана.
	— Мисля, че трябва да вземеш една вана в моята баня, която е в сравнително цивилизован вид, децата не се допускат там. Може да сложиш от ароматния „Джо Малоун“, който майка ми ми подари за рождения ден. А после ще отидеш в спалнята за гости с успокояваща книга, бутилка гореща вода и едно хапче.


	Комбинацията от всички тези неща, плюс самия факт, че е тук, в къщата, която винаги беше смятала за най-щастливата, осигури на Карин розов сън без сънища, който продължи до след осем часа на следващата сутрин. Колкото и зле да беше след посещението си при Ейдън Шарп, всичко бе изчезнало и сега се чувстваше доста глупаво. Беше припаднала, което Кет каза, че е нормална реакция на лечението. В резултат на това беше малко дезориентирана и бе изпаднала в паника. Обикновени гледки, звуци, случки бяха изопачени. Това беше всичко. Ейдън Шарп я беше закарал у дома й и се бе уверил, че е в безопасност, в леглото си. Тя не помнеше нищо, но това не означаваше, че е била в безсъзнание, просто някакво състояние на лек шок. Имаше рак, седмицата бе изпълнена със стрес — чудно ли беше, че реагира толкова бурно? Той сигурно е трябвало да се обади на Кет, но тогава щяха да минат часове, а той положително я е проверил и не е бил разтревожен, щом я е оставил сама. Той беше добросъвестен, с добра репутация, а Кет имаше добро мнение за него.
	Карин се облегна и взе романа, който едва беше започнала, преди да заспи снощи. Ко`сите слънчеви лъчи се процеждаха през красивите завеси на спалнята за гости. Чуваше как Сам и Хана се смеят долу. Животът изглеждаше много хубав. Това, което отчаяно искаше, беше живот — още от този обикновен, незабележителен, чуден живот, колкото може повече. Изпълни я кураж и оптимизъм.


>	Четиридесет и пет

	— Къде си?
	— Здрасти, сержант. Както обикновено — мотая се.
	— Нищо ли няма още?
	— Не. Мисля, че са ни усетили.
	— Кой е с теб?
	— Дейв Грийн, само че сега е в тоалетната. Бих пийнал едно кафе, но в ъгловите магазини в района на Медоу Вю няма особен лукс.
	— Само наркодилъри.
	— Няма никакви.
	— Това е двойно отрицание, Нейтън.
	— Какво?
	— Забрави. Тук е като морга.
	— Всички са някъде навън. Говори се, че униформените ще провеждат акция в бизнес парка по-късно. Ще отида, ако мога, мозъчните ни клетки тук ще умрат.
	— Кои клетки?
	— Ха-ха. Звучите, като че сте изтърпели питието си с Папийонката, сержант.
	— Когато Ема каже „да“, ще ви заведа двамата в бар „Ембаси“, тогава ще е друго.
	— Ще стане.
	— Защо, каза ли ти вече „да“?
	— Още не се е върнала, но ще стане, ще видите.
	— Слушай, Нейтън, Папийонката… Той носи часовник с фазите на луната.
	— Аха, Анджела Рандъл. Може да е съвпадение.
	— Може.
	— Нещо друго?
	— Не. Нищо конкретно.
	— Така, все този проблем с изчезналите жени, нали? Трябва да вървя, сержант, нещо става. Чао.
	Телефонът прекъсна.


	Фрея слезе в бюфета. Четирима униформени седяха заедно и закусваха, но иначе беше празно. Взе си кафе и банан и ги занесе на масата до прозореца.
	Ейдън Шарп беше дошъл неочаквано в участъка, за да съобщи, че Деби Паркър му е била пациентка, макар че този факт в началото е изхвърчал от ума му. Защо? И ако часовникът е бил подарък от Анджела Рандъл, откъде я е познавал? Като пациент? Ако е така, защо не каза? Защо името й не му говореше нищо?
	Може да изпрати Нейтън да го разпита. Ако има нещо, той ще го усети. Нейтън имаше силен инстинкт, долавяше същите вибрации като нея и това беше причината да работят толкова добре двамата. Но това ще е хващане за сламка, помисли си тя, докато белеше банана си.


>	Четиридесет и шест

	Той почти не спа и в шест вече караше към бизнес парка. Когато се погледна в огледалото тази сутрин, за пръв път видя страх и несигурност, изписани на лицето му. Беше допуснал да се случат неща, които не трябваше да се случват, беше невнимателен, нетърпелив, остави нещата да му се изплъзнат. Почувства неконтролируем импулс да убие Карин Маккафърти. Никога не го беше връхлитал такъв подтик, неканен и случаен, и сега беше ужасен от силата му. Беше ирационален и без никакъв мотив.
	Нямаше нужда от Карин Маккафърти, макар че състоянието й представляваше ограничен интерес. Той имаше епикризата, но можеше да е първият, който щеше да види доколко се е разраснал туморът, нямаше да предполага, щеше да разбере със сигурност.
	Но колко души знаят за посещението й при него, не беше проверил точно и не беше направил план. Едно импулсивно действие беше достатъчно. Той не беше авантюрист и не искаше да става такъв. Така се стига до опасност, лудост и разкриване. Рисковете са за глупаците.
	Карин Маккафърти беше изпаднала в паника и беше реагирала лошо на лечението. Понякога се случваше. Той я закара у тях в полусъзнание, извади ключовете от чантата й, помогна й да се качи и да легне и остана с нея петнадесет минути, за да се увери, че е добре, и после си тръгна. Това беше още един риск, който пое, защото бързаше за срещата с Фрея Графхам.
	Като си спомни полицайката в бар „Ембаси“, хубава жена сред хубави хора, се усмихна. Смяташе, че тя го намира интересен, че е заинтригувана от него. Иначе нямаше да приеме поканата. Беше предприел правилно, интелигентно действие и така се бе издигнал отново в собствените си очи след грешката. Повече грешки нямаше да има.
	Мина по локалния път и зави към бизнес парка. Първата пресечка беше празна, но когато стигна до втората, която водеше към страничния път, където беше неговата постройка, видя четири полицейски коли и три други, необозначени, и полицейски ван с отворени задни врати. Оттам излязоха кучета с водачите си и се отправиха към пътеката.
	Той зави рязко наляво и бързо влезе в южната улица. Когато стигна до началото на главния път, профучаха други две полицейски коли.
	Фактът, че там явно се провеждаше някаква операция, не го притесни. Едва ли се интересуваха от неговото помещение, но той трябваше да разбере какво точно става и къде, а за момента нямаше представа как да стане това. Спря в отбивката и се замисли, без да си позволява да изпадне в паника, сдържайки чувствата си, като че слагаше намордник на куче.
	Можеше да се върне в бизнес парка и просто да попита някой от полицаите. Или да се обади по телефона в полицейския участък. Съмняваше се, че някой изобщо ще му даде информация. Можеше да се обади на Фрея Графхам, но това щеше да предизвика нежелателни въпроси.
	Можеше и да не прави нищо. Да не прави нищо, когато се съмнява, беше правило, което той често следваше и то му служеше добре. Те не се интересуваха от неговото помещение. Защо да се интересуват? Какво биха могли да знаят? Той включи двигателя и подкара по главния път.
	Вкъщи си направи препечен хляб, наряза една ябълка в купа с ядки, напълни цедката на кафеварката и взе вестника от изтривалката на вратата. Чувстваше се напълно спокоен, готов за изпълнения с пациенти ден и предстоящата вечер.
	Но по-късно умът му на моменти се отплесваше в посока, която не можеше да предвиди и да контролира, и пред очите му се мяркаха картини с Карин Маккафърти, легнала на кушетката, където в момента лежеше друг пациент, и на кучетата с водачи, изскачащи от полицейския ван на сто метра от неговото помещение в бизнес парка.


>	Четиридесет и седем

	В един часа стаята на следствения отдел беше полупразна. В и десет вратите се отвориха широко и десетина полицаи нахлуха с трясък, сред тях бе и полицай Коутс, с мрачен вид.
	— Честно, сержант. Мисля си да стана водач на куче. — Той се тръшна на стола си и вдигна единия си крак върху страничната облегалка. — Страхотно е, тази сутрин си прекараха фантастично, душейки из целия бизнес парк, а какво правихме ние?
	— Седяхте в колата в района на Медоу Вю.
	— Точно така. Сега пак отложиха всичко.
	— Имало ли е арести в бизнес парка?
	— Не съм чул. Някой каза, че има, друг не е сигурен, както обикновено. Не можеш да изкопчиш много от тези момчета.
	— Не мога да си те представя да тичаш след каишката.
	— Не, те всичките са силни, мълчаливи типове. А и кучетата също. Имате ли нещо за мен, сержант, да свърша някаква работа. До гуша ми дойде да седя в колата с Дейв Грийн. Говори само за „Болтън Уондърърс“ и кампанията за истинска бира.
	— Какво ще кажеш да намериш полицай Харди, Нейтън? Искам да говориш с Ейдън Шарп.


	Нейтън Коутс паркира пред къщата на Ейдън Шарп на улица Йелоу Ууд и за момент се загледа в нея, чудейки се колко ли струва. Малко познаваше тази част от Лафертън, а още по-малко я харесваше. Къщите с гаражи и магнолии, железни врати и фронтони, имитиращи тюдорската епоха, не го изпълваха със завист, чудеше се как някой може да иска да живее в тях. Изглеждаха изолирани, затворени и отчуждени, хората в тях караха скъпи коли и изпращаха децата си на училище с панамени шапки и се държаха настрана, освен, разбира се, на няколко коктейли по Коледа.
	Ако се оженеше за Ема, искаше да имат своя къща и парче земя в едно от селата извън Лафертън. А ако не могат да си го позволят — една от хубавите къщи с три спални в частния район при Сейнт Майкъл Гейт. Но никога не би се изолирал на място като това, колкото и да бяха големи прозорците и пътеките, колкото и да беше жестоко тъмносиньото беемве, паркирано тук — пред къщата на Ейдън Шарп.
	Надникна, когато минаваше с полицай Харди покрай него — светли кожени седалки, най-нова технология, CD плейър, нищо друго… Нямаше карти, допълнителни обувки и якета, скъсани пликове. Това би могло да е кола, взета направо от някой шоурум тази сутрин. Погледна Харди, който сви рамене.
	Нейтън позвъни на вратата на кабинета и отвори входната врата. Приемна. Кабинет. Частен дом.
	Приемната беше идеална и приятна, а администраторката изглеждаше също много добре — с къдрава коса, модни овални очила и професионална усмивка.
	— С какво мога да ви помогна?
	Нейтън извади картата си.
	— Полицай Коутс, Следствен отдел, Лафертън. Бих искал да говоря с господин Шарп.
	Тя го погледна стреснато, но не загуби самоувереността си.
	— Господин Шарп има пациент в момента. Страхувам се, че не мога да го прекъсвам.
	— Всичко е наред. Ще почакаме.
	— Да, разбира се. Моля, седнете, а аз ще му кажа веднага щом се освободи. Мога ли да ви предложа чаша чай или кафе? Минерална вода?
	Нейтън и Уил поклатиха глави.
	— Не, благодаря.
	Седнаха и заразглеждаха списанията… елегантни списания — „Вог“ „Тейлър“, „Кънтри лайф“, „Спектейтър“, все последни броеве. Явно имаше пари в тази алтернативна медицина. Нейтън си помисли за средностатистическата приемна на някой личен лекар, да не говорим за болнична клиника — няколко броя на „За жената“ и „Рийдърс Дайджест“ отпреди три години, ако имаш късмет, захабени столове и миризма на много стари хора и бебета с мръсни пелени. Тази стая миришеше на цветя, лак и лек антисептик.
	— По колко пациенти приема на ден?
	Тя го погледна над монитора на компютъра си.
	— Графикът на господин Шарп е изцяло запълнен.
	— Аха. Колко?
	— Има по четири нови посещения дневно… Те траят по един час. И четири посещения по половин час за текущи сеанси.
	— Всякакви са, нали?
	— Моля?
	— Мъже, жени, деца, стари, млади…
	— Господин Шарп рядко лекува деца. Иначе може да се каже, че имаме пълен разрез на обществото, да.
	— Боли ли? Не ми харесва да ми стърчат игли отвсякъде.
	Тя се усмихна търпеливо.
	— Това е погрешното схващане на хората, които не знаят нищо за иглотерапията. Представят си, че ще заприличат…
	— На игленици?
	— Горе-долу. Всъщност е различно… Може да ви сложат две или три игли, може и малко повече… Всеки случай е отделен, всеки пациент получава различно лечение.
	Нейтън си помисли, че когато си тръгне, тя сигурно ще му даде красива листовка.
	— Мисля си, че жените са повече от мъжете.
	— Така ли?
	— Аха, цялата тази работа е повече за жени, не е ли така?
	— Чудя се защо мислите така?
	— Значи приемате и мъже?
	— Със сигурност.
	Вратата се отвори и излезе една жена на средна възраст. Това е то, елегантен костюм, красива коса, скъпи чанта и обувки, това е средният пациент тук.
	— Моля, седнете, госпожо Савидж. След минута ще ви приготвя сметката. — Тя погледна към Нейтън. — Ще поговоря с господин Шарп. — Тя излезе, елегантно потраквайки с високите си токове.
	Нейтън се ухили на жената.
	— Боли, нали?
	Тя го погледна, без да се усмихва.
	— Не.
	— Аз не бих опитал. Но щом мислите, че ви помага…
	Тя се наведе напред и взе новия, блестящ брой на „Кънтри Лайф“.
	Нейтън се почувства така, както когато правеше физиономии на минувачите покрай стената на училищния двор като малко момче. Обърна се с повдигната вежда към полицая, който се усмихна и погледна настрани.
	Високите токове се върнаха, потраквайки.
	— Господин Шарп ви моли да дойдете отново в пет и тридесет. Тогава ще е свършил с пациентите за днес. Има още две обаждания, а после следващото посещение, но ще се радва да ви види тогава.


	Когато Нейтън и полицай Харди се върнаха, завариха вратата леко открехната, а приемната празна, компютърът покрит, а списанията подредени. Нейтън почака. Не видя звънец, на който да позвъни.
	— Полицай Коутс?
	Той бавно се материализира, сякаш се появи от стената. Папийонката му беше червена на тънки сини райета.
	— Извинявам се, че ви накарах да се върнете, но бях насред сеансите си. А това е?
	— Полицай Харди.
	Ейдън Шарп кимна.
	— Моля, влезте.
	Очакваше да говори с Шарп в приемната, но той ги поведе към вратата с табела „частен дом“, а после по къс коридор към къщата.
	— Мога ли да ви предложа чаша чай?
	— Не, благодаря.
	— С какво мога да ви бъда полезен? Предполагам, че е за бедното момиче Деби Паркър. Имате ли новини за нея?
	— Страхувам се, че не, сър, макар че работим по няколко версии.
	— О, да, версии.
	Стаята беше тягостна, с голям бюфет, гардероб, тежко бюро от тъмен дъб, маса и тапицирани с кафява кожа фотьойли. Камината също беше тъмна, със сложна украса. По стените имаше портрети с тежки златни рамки, стари мъже с перуки и дебели мъже на коне, препарирана риба в стъклена витрина.
	Ейдън Шарп седеше много спокоен, сплел пръсти, във фотьойла срещу него. Нейтън реши да действа направо, без увод, без чар.
	— Имате ли часовник, който показва фазите на луната?
	Никакво трепване. Очите не се откъснаха от лицето на Нейтън, пръстите останаха неподвижни.
	— Да.
	— Носите ли го в момента, сър?
	— Да.
	— Бих искал да го видя, моля.
	— Мога ли да попитам защо?
	— Просто го свалете, господин Шарп.
	Лека усмивка като стрелване на език на гущер. После изчезна.
	— Бих искал да знам защо искате да направя това.
	— Откъде имате часовника?
	— Ако имате предвид откъде е купен, нямам представа.
	— Откъде е тогава?
	— Подарък е.
	— От кого, сър?
	— Това е моя работа.
	— Разследваме изчезването на три жени.
	Шарп не реагира.
	— Една от тях е госпожица Анджела Рандъл. Тя беше ли ваша пациентка?
	— Имам голям брой пациенти. Трябва да проверя.
	— Дойдохте да ни кажете, че Деби Паркър е била ваша пациентка.
	Мълчание. Очите оставаха втренчени.
	— Значи щяхте да знаете, ако Анджела Рандъл също ви е била пациентка, нали?
	— Както казах, трябва да проверя.
	— Бихте ли го направили?
	— Утре. Ще помоля секретарката си. Ако тя открие, че тази… госпожица Рандъл е била лекувана тук, ще се свържа със сержант Графхам.
	— Госпожица Рандъл ли ви даде часовника, господин Шарп?
	Трепване. За момент очите станаха гневни.
	— Господин Шарп?
	— Защо питате?
	— Вече казах, че разследваме изчезването на Анджела Рандъл. Познавахте ли я?
	— Доколкото си спомням, не.
	— Мога ли да видя часовника ви?
	Той се усмихна, разкопча копчетата на ръкавелите си, свали часовника и го подаде. Беше красив и тънък. Отстрани на луната имаше малки звезди от син емайл. Всъщност беше полумесец.
	Нейтън му го върна.
	— Благодаря.
	— Това ли е всичко?
	— Засега. Но ако можете, проверете записите си утре сутринта, както се съгласихте да направите.
	— На всяка цена.
	По пътя към входната врата Ейдън Шарп каза:
	— Като че рано тази сутрин ставаше нещо важно. Случайно минах покрай бизнес парка. Навсякъде имаше полиция — ванове, кучета… За какво, по дяволите, беше всичко това?
	— Съжалявам, сър, не е свързано с моя отдел.
	— Операция за наркотици ли?
	— Не знам, господин Шарп. Благодаря за помощта.


	Нейтън погледна назад от колата. Папийонката още стоеше там, втренчен в него.
	Той спря колата зад следващия ъгъл и извади мобилния си телефон.
	— Сержант?
	— Какво каза той?
	— Не много. Попитах го дали познава Рандъл, питах го дали му е дала часовника… Нищо. Твърди, че не помни дали му е била пациентка… Каза, че ще ви се обади, ако открие името й в записите си.
	— На мен?
	— Аха. Каза сержант Графхам. Не иска да говори с по-нискостоящи. Той е неприятен, нали? Били ли сте у тях?
	— Не.
	— Къщата му прилича на замъците, в които ни водеха от училище. Големи черни мебели и други подобни. Истински стари неща, нали разбирате? Призрачни.
	— Това ли е всичко?
	— Има едно нещо… Точно когато си тръгвахме, той попита какво е ставало по-рано в бизнес парка… Каза, че е минал покрай него и е видял вановете и кучетата. Попита дали е било операция за наркотици. Само че какво е правил там в пет и половина или шест сутринта? Всичко беше приключило преди осем, бяха си отишли. Пък и те бяха в отдалечения край — ако само е минавал, не би могъл да види нищо откъм пътя.


>	Четиридесет и осем

	Крис Диърбон беше на повикване и затова той вдигна телефона. Кет беше коленичила на пода в кабинета си и подреждаше купчина с медицински списания, повечето от които не беше имала време да прочете. Вляво бяха тези, които щеше да запази, защото съдържаха статии, които не биваше да пропусне, вдясно бяха всички останали. Беше притеснена, че лявата купчина беше значително по-висока. Всичко беше важно, всичко изглеждаше, че съдържа жизненоважна информация.
	— Можеш ли да поемеш обаждането?
	— Кой е?
	— Жена в истерична криза.
	— Ти си на повикване, не аз.
	— Не иска да говори с мен, казва, че може само на теб да каже какво е станало.
	— Коя е?
	— Госпожа Мериън Кийт. Моя пациентка е — каза Крис, — но настоява да говори с теб.
	— Какво, да не е разтревожена от нещо? Ако има спешна нужда от лекар, трябва да приеме този, който е дежурен.
	— Какво да й кажа?
	— По дяволите. Добре, добре.
	Кет отвори широко вратата, блъскайки списанията към стената, а Крис й подаде телефона и се качи нагоре по стълбите.
	— Кет Диърбон.
	Беше раздразнена. Приготви си цяла реч. Когато свърши с тази госпожа Кийт, тя щеше да съжалява, че не е говорила с Крис.
	Чу първите няколко трудно изречени думи и замълча. След пет минути седеше на стълбите и тихо говореше.
	— Ще дойда, госпожо Кийт… Да, разбирам. Разбира се. Има ли някой с вас? Добре, опитайте се да се успокоите. Ще ми отнеме петнадесет минути да дойда при вас.
	Жената не беше на себе си от шок и объркване, но Кет разбра каквото трябваше.
	— Трябва да вървя. Тя е в ужасно състояние.
	— Знам. Не можах да разбера много.
	Кет свали бързо анцуга, който бе облякла за чистенето на кабинета.
	— Била е при медиума-хирург и той я е насилил. Хванахме го, Крис.
	— Какво значи насилил? Изнасилил ли я е?
	— Нещо сексуално, но е трудно да се каже.
	— По-добре се обади в полицията да дойдат с теб. Трябват ти свидетели и ще искат да разберат дали е било истинско нападение.
	— Добре. — Тя закопча джинсите си и се обади у Саймън, но се включи телефонният секретар. Затвори и позвъни в участъка. — Моля ви, старши инспектор Сърейлър… Доктор Диърбон… Да, ще почакам. — Тя се обърна към Крис. — Той е навън, но се опитват да ме свържат… Да? Ще почакам.
	— Сърейлър.
	— Сай, аз съм. Слушай, точно тръгвам. Бъри Парк 17, пациентка на Крис се обади в състояние на истерия. Била е при онзи човек от Старли, който се нарича медиум-хирург, твърди, че я е нападнал.
	— Добре, ще кажа в участъка да изпратят патрулна кола.
	— Може ли да дойде Фрея Графхам?
	— Не, това не е работа на Следствения отдел, трябват ти униформени полицаи. Аз съм навън по един случай, Кет, но ще предам.
	— Благодаря.
	Крис дойде до колата с нея, като по пътя й разказа за пациентката си Мериън Кийт.
	— На петдесет, вдовица, с две омъжени дъщери. Гастрит, колит, направила е всички изследвания, няма нищо, но тя може би не вярва. Сигурно си е мислила, че той ще открие нещо и ще го отстрани.
	Той целуна Кет и затвори вратата на колата й.


	Патрулната кола чакаше, когато тя стигна до къщата на Бъри Парк.
	— Добър вечер, докторе.
	— Здрасти, Майк.
	Кет познаваше много от полицейските служители в Лафертън не заради Саймън, а защото лекарите от нейната практика бяха и полицейски лекари. Последната й среща с полицай Майк Мейджър беше миналото лято в един апартамент, където възрастен мъж бе лежал мъртъв в продължение на цял месец. В такива ситуации професионалистите разчитаха един на друг не само за да вършат работата си, която заслужаваше уважение, но и за морална, а понякога и физическа подкрепа. В онзи случай не беше Кет тази, която трябваше бързо да излезе на чист въздух.
	— Не сте влизали вътре, нали? Първо трябва да говоря с нея.
	— Не, решихме, че е по-добре да почакаме.
	— Знаете ли за какво става въпрос?
	— Да. Четох за онзи перко в „Ехо“ миналата седмица.
	— Да се надяваме, че ще научим достатъчно, за да го пипнем.

	* * *

	Мериън Кийт се беше увила в халата си и в одеяло и се беше облегнала в ъгъла на дивана. Беше жена с повехнал вид, с хубави черти, но лицето й беше сиво, а очите й гледаха стреснато.
	Кет остави чантата си и седна до нея.
	— Здравейте, госпожо Кийт. Всичко е наред.
	Мериън Кийт избухна в сълзи.
	— Поплачете си, не се притеснявайте. — Кет хвана ръката й. — Искам да се опитате да ми кажете точно какво се случи. Не бързайте. Ако трябва, ще ви прегледам, но може да се окаже, че това е криминално нападение, и затова се обадих в полицията. Те са навън и ще останат в колата, докато вие пожелаете да дойдат и да говорите с тях. Явно сте била нападната и те също ще искат да чуят какво ви се е случило. Съгласна ли сте?
	След секунда жената кимна.
	— Добре. А сега ми разкажете.
	Мериън Кийт започна да говори — първо боязливо, на моменти несвързано. Страдала от стомашни болки и дискомфорт след смъртта на мъжа си. Както беше казал Крис, изследванията не показали нищо анормално, но каквито и лекарства да вземала, не оказвали постоянен ефект. Болките отново се появявали. Работела на временна заетост, като секретарка, и една колежка й казала за медиума-хирург.
	— Каза, че е излекувал много хора и че това, от което страдам, е по неговата специалност. Убеди ме да отида, бях отчаяна, бях опитала всичко. Съпругът ви е добър лекар, знам, но нищо от това, което ми даваше, не ми помагаше за дълго, а аз исках да се свърши с тази болка и всичко останало. Животът ми беше съсипан. Не виждах какво можех да загубя. Бях започнала да се тревожа, че може би са пропуснали да видят нещо в болницата. Всякакви истории има. Една приятелка почина от рак в червата.
	— Разбирам. Такива ситуации винаги са трудни и хората се тревожат, че са болни от нещо сериозно, когато симптомите не изчезват. Никой не ви обвинява, госпожо Кийт.
	Не се страхувала, каза тя, била чувала чудесни неща за „доктор Гроутман“ и дори когато видяла, че в стаята няма никой друг, освен него, не се разтревожила. Прокарал ръце над тялото й, опипвал и извивал, явно направил разрез, нещо паднало в кофата под кушетката. Всичко това изглеждало странно, каза госпожа Кийт, но нямало нищо „нередно“. Той явно знаел за какво става въпрос… „Толкова уверен“ — каза тя. Казал й, че има „лоша тъкан“, че трябва да извади септична маса, че стомахът й е сериозно възпален и червата й са „усукани“ и инфектирани. Той можел да я излекува с един сеанс. Тя щяла да излезе от стаята, освободена от болката, и дискомфортът щял да остане в миналото.
	Всичко било някак особено, невероятно — той като че казвал някаква молитва и тя твърдо вярвала в духа на лекаря, който работел чрез него. Това, изглежда, вършело работа.
	Кет мълчеше, чудейки се на доверчивостта на иначе разумните и интелигентни хора, представяйки си как биха реагирали, ако тя, като квалифициран личен лекар, направи с тях и половината от нещата, които те позволяват на този човек.
	— Тогава той каза, че има още нещо. Каза, че проблемите със стомаха имат по-дълбок източник, отколкото си е мислел. Че идват от женските ми органи и че те са най-големият ми проблем. Каза, че трябва да разбере повече, но ако просто се отпусна, той ще може да ме излекува, знаел какво да направи. Аз не мислех. Просто не мислех. Трябваше да се сетя.
	— Какво стана тогава?
	— Той мърмореше разни неща… като на чужд език. Гласът му стана по-дълбок, гърлен и тогава стана доста страшно. Очите му бяха втренчени. Беше се втренчил в мен по особен начин. Погледът му се промени. Не мога да го обясня. Просто се промени.
	— Беше ли ви казал да се съблечете?
	— Само полата и блузата и ми даде нощница като в болниците, така че всичко изглеждаше наред. Но сега каза да сваля чорапогащника и гащите си.
	— Вие свалихте ли ги?
	— Звучи глупаво, сякаш съм малоумна, но предполагам, че ме беше хипнотизирал, да, вече съм сигурна. Направих, както ми каза, защото ме беше страх. Чувствах, че има власт над мен.
	Накарал я отново да легне и тогава за пръв път тя почувствала някакъв студен инструмент, а после и пръстите му, които проникнали във вагината й. Той й казал да се обърне и след като я притиснал отзад в областта на бъбреците, пъхнал пръсти и в ануса й. Отне й много време да разкаже на Кет всичко, което се беше случило, имаше нужда от доста окуражаване. Кет се опасяваше да не й внуши определени думи, но жената беше много засрамена, объркана и унизена, за да разкаже дори на лекар това, което бяха направили с нея.
	— Мериън, знам колко е трудно това за вас, но разбирате, че трябва да съм абсолютно сигурна във всичко, нали?
	— Знам. — Гласът й почти беше преминал в шепот.
	— Той изнасили ли ви? Имаше ли пълно сексуално проникване?
	Последва дълго мълчание. Кет чакаше, все още държейки ръката на жената. Госпожа Кийт облиза няколко пъти сухите си устни и избърса с ръка очите си. Не поглеждаше към Кет.
	— Може да го е направил — каза тя накрая. — Не съм сигурна. Може да го е направил.
	— Как така не сте сигурна?
	— Не знам. Чувствах се странно. Бях изплашена.
	— Важно е. Знаете това.
	— Да.
	— Ако ви е изнасилил, може да бъде арестуван. Дори само това, което ми казахте, е криминално деяние, без съмнение. Но ако можем да докажем, че сте била изнасилена, той ще бъде подведен под много по-сериозна отговорност. Това, което кажете, трябва да е достатъчно, за да не може да се измъкне.
	— Какво искате? Не помня. — Тя отново се разплака.
	— Това, което искам, е да говорите с полицаите, но тъй като има възможност да сте изнасилена, трябва да ви закарат в участъка и да ви прегледа полицейски лекар.
	— Не.
	— Мериън…
	— Не мога. Казах ви. Казах, че не искам никой друг.
	— Ще бъде жена, ще има и сестра. Ще дойда с вас, ако това ще ви помогне.
	— Не.
	— Тогава поне бихте ли дали показания пред полицаите сега? Кажете им това, което казахте на мен.
	— Не може ли вие да го направите?
	— Страхувам се, че не. Трябват им вашите показания.
	— Не. Не съм викала полицията, исках да се видя с вас. Говорих с вас, казах ви какво направи той. Не мога да го разкажа отново.


	Беше доста след два, когато Кет се върна вкъщи. Накрая беше убедила госпожа Кийт да даде показания и да отиде в участъка и беше капнала от изтощение. Чувстваше се и виновна, че беше накарала шокираната жена да тръгне срещу собствените си чувства и да говори за неща, които според нея бяха срамни и интимни, пред безразлични и напълно непознати хора. Защо трябваше Мериън Кийт да понася всичко това, когато вече беше достатъчно травмирана от стореното с нея?
	Крис се събуди, когато тя светна лампата. Или за късмет никой не го беше търсил по спешност, или беше намерил кой да го замести. Времето, когато можеха да оставят сами Хана и Сам, беше още много далече.
	— Е?
	Изтощението щеше да я събори след няколко минути, но адреналинът я държеше. Съжаляваше за Мериън Кийт, но в същото време чувстваше огромно задоволство.
	— Пипнахме го — каза тя тихо. — Хванаха го. Тръгнах си, когато дежурният полицейски лекар дойде… Ще я прегледат. Мериън Кийт е преживяла нещо противно, но от това може да се извлече полза. Така нареченият доктор Гроутман е пълен боклук.
	— Мериън Кийт… добре ли е? — Крис звучеше сънливо.
	— Мериън Кийт е герой — отвърна тя.


	След няколко часа Кет подреждаше спортната чанта на Сам и кутията с обяд на Хана, когато телефонът звънна.
	— Кет Диърбон.
	— Добро утро, докторе. Сержант Уиндър, полицейски участък на Лафертън.
	— Добро утро, сержант. Някакви неприятности?
	— Доктор Маскрей ме помоли да ви се обадя веднага.
	— О, за нападението над госпожа Кийт?
	— Да, само че не е.
	— Моля?
	— Няма нападение. Доктор Маскрей не откри доказателства за нищо, което госпожа Кийт е посочила в показанията си.
	— О, господи.
	— Закараха я у тях. Не беше много добре. Можеха да я подведат под отговорност за подвеждане на полицията, но лекарката препоръча да не го правят.
	— Добре, сержант, благодаря, че ми се обадихте.
	Тя стоеше с кофичка кисело мляко с банани в едната ръка и телефонната слушалка — в другата. Горе Крис викаше на Сам и Хана да престанат да се карат и да започнат да се обличат.
	— По дяволите — каза Кет. — Мръсник.
	Разгневена, тя тръгна към бюфета и сложи кофичката с кисело мляко върху телефона.


>	Четиридесет и девет

	Анджела Рандъл. Тъпа кучка. Още от самото начало му създаваше неприятности. Смущаващи телефонни обаждания. Писма. Картички. Два пъти просто се появи на вратата му с кравешкото си лице, излъчващо самосъжаление, жадуваща да я покани вътре, жадуваща да е с него. Отвращаваше го. Накрая беше отказал да я лекува, тя и без това нямаше никакво физическо заболяване, проблемите й бяха свързани с емоционалното разстройство на стара мома в критическата възраст. Когато пристигнаха първите два подаръка, той й ги прати обратно. Отново ги получи, после и други, винаги анонимни, винаги със същите абсурдни послания. След известно време той реши да не обръща внимание и подаръците продължиха да идват, бяха скъпи, неподходящи подаръци, които я унижаваха. Изобщо не го беше грижа.
	Но сега тя беше тази, която му създаваше неприятности. Мислеше за нея, как лежи в помещението му в бизнес парка, мършава и жалка, но не изпитваше никакво съжаление.
	Фрея Графхам беше забелязала часовника, но как бе разбрала за него? Анджела Рандъл трябва да е била достатъчно глупава, за да остави нещо в къщата си, касова бележка, името и адреса му. Нещо беше изострило вниманието на Графхам.
	Беше изморен. Плановете и действията му се ръководеха отвън, от събитията и от други хора, а той винаги беше внимавал да не допуска подобно нещо. То го държеше на ръба. Не можеше да спи добре. А и фактът, че полицията обикаляше около бизнес парка, не му помагаше особено.
	Препече хляб и отвори пластмасовата опаковка на пушената скумрия. Беше си мислил, че знае как да се справя с тревогата, че се е научил на това още преди години, но нарастващото напрежение в тялото и ума му го предаваше.
	Въздъхна, докато разбъркваше салатата. Отново беше принуден да действа, а нямаше достатъчно време. Знаеше какво следва да направи.
	Седна, завъртя тунера на радиото, докато намери музикалната програма на Филип Глас и под нейния акомпанимент започна да се храни умислен.


	Катедралата беше пълна. Седнала в средата на редицата на алтите, заслушана в леките вълни на звуците, идващи от оркестъра долу, Фрея Графхам се чувстваше извисена. Пеенето винаги повдигаше духа й на едно по-различно ниво на очарование и пълнота. Изпълнението на нотите и мелодиите като неделима част от хора й носеше упойващо удовлетворение и музиката я водеше в друго измерение. В сравнение с изпълнението, слушането на музика не бе така вълнуващо. Акустиката на катедралата не беше подходяща и местата с пианисимо почти се губеха, като тънките струйки дим от свещите към тавана, но фактът, че храмът беше толкова пълен, помагаше, а кресчендото бе великолепно. Когато всички алти станаха прави, тя забеляза Кет Диърбон и се зачуди дали Саймън е тук, но по-голяма част от публиката беше назад в сянка.
	Както винаги когато пееше или слушаше музика, тя забрави всичко друго. Това се случваше и с останалите хористи. Вдъхновението от изпълнението не ги напусна дълго след като всичко свърши, след като бяха оставили катедралата празна и тиха, но все още обитавана от музиката, след питиетата, сандвичите и взаимните поздравления в залата на „Сейнт Майкъл“. То съпътстваше всеки от тях, на улицата, в колите, докато се смееха и викаха, и ги съпроводи до домовете им.
	Тази вечер Фрея беше дошла пеша в катедралата, на ъгъла на нейната улица се раздели с дузина от хористите. Беше мека, топла вечер, пълна със звезди и сладкия аромат на прясно окосена трева. Фрея беше изморена, но щеше да мине много време, преди да заспи. Ще вземе вана, ще се помотае, ще гледа късния филм и бавно и със задоволство ще се отпуска.
	Провери колата си, както винаги. Беше паркирана под лампата на няколко метра от входа й. Беше се записала в малкото гаражи в стария град, но едва ли щеше да се освободи място години напред. Улицата беше спокойна, както обикновено, а и тя не се тревожеше особено, че колата й ще бъде открадната или изпочупена. Чувството на сигурност в колата и у дома беше нещо, с което още не можеше да свикне след годините, прекарани в Лондон.
	Когато затвори входната врата и почувства уютната атмосфера около себе си, се замисли дали някога би могла да се откаже отново от това, да пожелае да сподели с някого къщата си, удобството си, разходките, съня си и ежедневието си дори с човек, когото обича много. Дали Саймън, така удобно настанен в апартамента си, някога би пожелал да се откаже от независимостта си?
	Засега Фрея имаше това, което иска, в тихите си стаи, изпълнена със спокойно задоволство от музиката, която бяха изпълнили с нейна помощ; още чуваше в главата си гласовете и инструментите. Отиде в кухнята, тананикайки си тихо.
	Първо не беше сигурна дали чу някакъв шум на входната врата. За момент се спря. Тихото чукане отново се чу.
	Беше двадесет минути преди полунощ и всички лампи на горните етажи на околните къщи бяха угасени. Тогава си спомни съобщението на Саймън. Извади гребена от чантата си и бързо среса късата си коса, преди да тръгне бързо с разтуптяно сърце да отвори.
	Преди да успее да разбере какво става, Ейдън Шарп влезе вътре и с едно движение затвори и заключи вратата. Пъхна ключа в джоба си.
	— Искам да говоря с вас — каза той.
	Фрея инстинктивно се върна в дневната и забърза към масата, където беше оставила мобилния си телефон. Обикновено стоеше в чантата й или в джоба на якето, но тази вечер заради концерта го беше оставила тук.
	— Не трябва да бъдем обезпокоявани. — Той беше вече до нея и облечената му с ръкавица ръка се стрелна пред нея към телефона.
	— Дайте ми го, моля.
	— Седнете, госпожице Графхам. Сега не сте в полицейския участък на Лафертън, нито сте на работа.
	— Дайте…
	Той извади от левия джоб на сакото си спринцовка. Фрея видя, че е пълна с прозрачна течност. Преглътна, устата й изведнъж пресъхна.
	— Казах да седнете.
	Гласът му беше много мек, с нотки на налудничаво спокойствие и благоразумие, които тя беше чувала и преди от опасни хора. Знаеше много добре, че й трябва време, за да го успокои, и затова направи както й каза. Ейдън Шарп не сваляше очи от нея, докато пресече стаята и угаси основната светлина, като остави само две слаби лампи. После седна във фотьойла срещу нея и се облегна. На устните му играеше лека усмивка, а очите му гледаха втренчено. Фрея трескаво търсеше начин, по който да се справи с него — да му говори, да промени настроението му или да се опита да избяга. Едната врата на стаята водеше към коридора, другата към кухнята, а оттам имаше изход към странична пътека между нейната къща и съседната, в края на която имаше залостена отвътре дървена врата.
	— Искам да говоря с вас — каза отново Ейдън Шарп.
	— За Анджела Рандъл? Или Деби… или може би и за двете?
	— Млъкнете.
	Това беше друг човек, не този, който седеше срещу нея в бар „Ембаси“, различен, но все пак наглед същият, както многото психопати, с които се беше сблъсквала. Трябваше да разпознае знаците, подсъзнателно ги беше разпознала.
	— Анджела Рандъл беше тъпа кучка. Много досадна, тъпа кучка.
	— „Беше“… това…?
	— Казах ви да мълчите.
	Трябваше да остане спокойна и да не показва никакъв признак на страх, нито пък да издава с нещо какво възнамерява да направи.
	— Мразя жените, но най-много мразех тази тъпа кучка. Тя нямаше гордост, лежеше в краката ми като кучка в жега, изпращаше ми съобщения, пълни с глупави изрази, ласкателни, прилепчиви, слугински. Къде й беше гордостта? Изпращаше ми картички, подаръци. Това. — Той разкопча копчето на ръкавелите си и показа часовника. — Да, разбира се, и много други подаръци. Харчеше си парите, сигурно е задлъжняла заради тях, а и винаги с тези патетични бележки. Унижаваше се. Презирах я. Продадох повечето от нещата. Не ги исках край себе си, оскверняваха ме, но часовника запазих. Като момче познавах човек, който имаше такъв. Един роднина. Много го харесвах. Не бях виждал такъв часовник оттогава.
	Гласът му отново се беше променил, беше станал небрежен, като че искаше да я успокои, да направи така, че всичко да прилича на приятелски разговор.
	— Съвсем типично е за нея, че точно тя ви постави нащрек. Съвсем естествено е, че именно тя е виновна за това. Никой от другите не би го направил. — Той замълча за момент, кръстосал крак върху крак, с ръка зад главата, все така втренчен. Фрея пресмяташе колко крачки трябва да направи, за да стигне до кухнята и до външната врата и дали би могла лесно да се добере до края на пътеката.
	— Знаете ли, аз обичам работата си, намирам я удовлетворяваща. Добър съм. Много хора имат повод да ми бъдат благодарни. Сигурен съм, че го знаете от приятелката ви, доктор Диърбон. Много пожертвах, за да се обуча. В продължение на години живях в стая с размерите на сегашната ми баня и работих усилено, за да стигна там, където съм. Но това никога не беше достатъчно. Не съм и смятал, че ще е достатъчно, като се има предвид колко близо бях до целта си — да бъда лекар. Отнесоха се към мен несправедливо, пожертваха ме, предадоха ме. Всичко бях планирал, а те го разрушиха. Открих, че изобщо не се нуждая от тях. Всъщност, даже спечелих от това. Изучаването на човешкото тяло, близкото, детайлно сравнение на едно тяло с друго. Етапите на живота и на смъртта. Разбрах повече от всеки друг на света, защото имах много време и можах да си устроя лично място за изследвания.
	Той отново замълча, този път по-дълго. Седеше абсолютно неподвижно, без да откъсва поглед от нея.
	Ужасът, който Фрея изпитваше, беше различен от всичко преживяно досега. Бе се сблъсквала с гневни и агресивни хора, с въоръжени хора, с умопобъркани и опасни хора в трудни ситуации и страхът, дори ужасът, бяха неизбежни. Но те никога не й бяха действали така всеобхватно, винаги бе оставало някое кътче в нея, в което нямаше страх, а увереност в собствените умения и решителност; адреналинът препускаше, изостряйки мисълта й, помагайки й да се справи с положението. Сега тя не можеше да открие това кътче на спокойствие и увереност. Ейдън Шарп беше луд по най-опасния начин — контролирано, спокойно, рационално луд. Агресивността му не беше импулсивна, това не бе емоционална реакция на човек в опасност, с когото не е невъзможно да се справиш. Този тук беше усмихнат психопат, заблуден, притежаващ сила и умения, човек, който се мисли за всемогъщ и недосегаем. Докато го гледаше — стиснал тази спринцовка, пълна с кой знае какво, седнал на нейния стол късно през нощта в тихата къща, докато слушаше монотонния му, изпълнен със злорадство глас, тя се почувства парализирана, като уловено животно.
	— Искате ли да чуете още? Подразних любопитството ви, нали?
	— Ако изпитвате нужда да ми кажете, моля.
	Ейдън Шарп се засмя с почти естествен смях.
	— О, скъпа моя Фрея, колко очарователно? Добре обучен сержант детектив, който е преминал курс по практическа психология… „Успокойте го, спечелете го, като го слушате внимателно. Той ще почувства нужда да се изповяда, така че дайте му възможност. Това ще го успокои и бдителността му ще отслабне.“ Нямам нужда да се изповядвам, уверявам ви. Наслаждавам се на работата си и ще го правя още много години. Изповедта не е на дневен ред. Познавам себе си, разбирате ли. Познавам психиката си много по-добре от когото и да било. Млада жена в Австралия била в неизвестност пет години, четохте ли за това? Семейството й направило погребална служба за нея, а един младеж бил осъден за убийството й. Скоро след това тя се появила. Криела се съвсем близо до дома си. Така че защо тези изчезнали жени да не се появят отново?
	— Но аз мисля, че вие искате да ми кажете причината, поради която няма да се появят.
	— Така ли? Сигурна ли сте? Любопитна ли сте да разберете?
	— Много.
	— Това, че знаете, няма да ви е от полза, разбира се.
	Фрея почувства как стомахът й се свива. Уплаши се, че ще повърне.
	— Разбирате ли какво ви казвам?
	Стените в стаята изглеждаха съвсем близо, въздухът като че свършваше, като в мазе или подземие. Гърдите я боляха, когато се опитваше да диша нормално. Почакай. Остани спокойна и мисли, мисли. Трябва да се измъкнеш оттук, а има само един изход. Ключът от входната врата е в джоба му, така че трябва да избягаш през кухнята. Остави го да говори. Каквото и да твърди, и каквото и да показва, нервите му ще се опънат и кръвното му налягане ще се покачи от вълнение. Той иска да ти разкаже за жените. Остави го. Задръж вниманието му и тогава ще решиш, едно по едно. Когато тръгнеш, тръгни много бързо и без предупреждение, бягай през стаята, към кухнята, през вратата, по пътеката и викай колкото можеш по-силно, викай: „Полиция, полиция, полиция!“. Няма значение, че никой няма да чуе, това ще го стресне. Мисли. Мисли. Задната врата залостена ли е? Да. Има ли ключ на нея? Господи, не може да си спомни. Ако няма, трябва да е на рафта, което означава още едно движение. Ще има ли време? Когато тръгнеш, погледни вратата, пресегни се за ключа, отключи, дръпни резето… Не, той ще бъде след теб, отчаяно ще се опитва да те спре и ще е по-силен от обикновено заради паниката и от съзнанието, че няма какво да губи.
	Мисли, мисли. Ако стигнеш до вратата на кухнята и той е зад теб, обърни се внезапно към него, защото така ще го изненадаш и можеш да го събориш на земята. Той не е много висок или тежък. Ако трябва, удари го отстрани по врата, завърти го и го ритни. Това няма да е лесно. Той няма да се предаде. Трябва да се бориш.
	Тя седеше, без да помръдне, гледаше го, опитвайки се да не мисли толкова трескаво, за да не се ускори дишането й. Той беше опитен. Ще го забележи. Гледаше я внимателно, както никога не я бяха гледали.
	— Ще ми кажете ли? — попита Фрея.
	— Мисля, че бих искал да пийна. Ще си правим ли компания на по едно питие?
	Не прави опасни движения, докато вземаш бутилката и чашите от бюфета. Той гледа, очаква да се възползваш от момента, затова недей.
	Тя остави бутилката с уиски на ниската маса между тях.
	— Ако искате вода, трябва да отида до кухнята.
	— Бих искал вода.
	Тя се поколеба, после стана. Той също стана. Последва я плътно и стоя до нея, докато тя пълнеше каната на чешмата. Тя не погледна към вратата, която водеше към прохода, обърна се и се върна в дневната. Чувстваше топлината и миризмата му зад себе си.
	— Благодаря — кимна той, щом тя добави вода в питието му. — Моля, присъединете се към мен.
	Фрея поклати глава.
	— Тогава нещо друго? Не обичам да пия сам.
	Тя си наля чаша вода.
	Ейдън Шарп се усмихна.
	— Така е добре. „Успокойте го, не го ядосвайте.“ Но, скъпа, аз изобщо не съм ядосан. — Той отпи от уискито, като я гледаше над чашата си.
	Водата й дойде добре.
	— Кажете ми — каза той с толкова приятен и разумен глас, че тя се стресна, като че бяха в бар „Ембаси“, — какви според вас може да са мотивите на един сериен убиец? Много съм мислил за това.
	Тя отвори уста, езикът й беше лепкав.
	— Предполагам, че сте се сблъсквали с един-двама, докато сте били в лондонската полиция?
	— Те… те не се срещат толкова често, колкото хората си мислят. Но, да, сблъсквала съм се.
	— И?
	Тя знаеше какво да отговори, но не можеше да го каже, не тук, в собствената си дневна, седейки срещу този човек. Изглеждаше абсурдно да води разумен, интелигентен разговор за мотивите на убийците.
	— Например, Денис Нилсън беше луд, но убиваше от скука, знаете това. Уест бяха просто зли. Но не и луди. Тези, които убиват деца, са измет, сатанински педофили. Но някога минавало ли ви е през ума, че може да има и добри мотиви? Разумни мотиви?
	Тя отпи още вода, поклащайки глава. Не можеше да говори сега.
	— Аз убивах заради работата си. — Той я погледна и спря.
	Не реагирай, не помръдвай с нито един мускул, не показвай нищо.
	— Ползите ще бъдат огромни. Изучаването на човешкото тяло в различните му етапи в крайна сметка ще допринесе за по-доброто познаване на процеса на стареене, на болестта, на различните пътища, които водят до смъртта, както и на самата смърт, повече от всичко, постигнато досега. Аз убивам, за да продължавам тази работа. Тези, които убивам, умират за доброто на човечеството и, както сте разбрали, не оставят след себе си никой, който да страда за тях. Аз съм изключително внимателен. Анджела Рандъл не липсва никому. Тя има много по-висока стойност мъртва, отколкото когато и да било приживе, разбирате ли. А и ми дължеше това.
	Тя беше парализирана от ужас. Само умът й все още работеше, опитвайки се да запомни плана за бягство. Не се отказвай, чакай, тръгни бързо, бързо, бързо.
	Ейдън Шарп отпи от уискито си.
	— Някои просто са си луди, разбира се — каза той, — тези, които нямат нито мотив, нито съзнание за това, което вършат. Само повтарят модела, като в детска игра. А ако има такива, които го правят по някаква причина, то това са обикновено умопобъркани, извратени хора. Шизофрениците чуват гласове, които им нареждат да убиват. Те заслужават лечение, не мислите ли?
	Тя се чудеше какъв ли е мотивът му да й разказва за убийствата. Гордост? Самохвалство? Злорадство? Погледна го. Изглеждаше толкова стриктен, спретнат, сдържан, толкова приятно разположил се тук — както майка й казваше, деликатен малък мъж. Но за едно нещо беше прав. Тя искаше да знае. Преди да избяга, трябваше да разбере какво е направил с изчезналите жени и дали има и други преди това, за които никой не знаеше.
	Отпи още от водата.
	— Те са в пълна безопасност, трябва да знаете — каза той, усмихвайки се отново. — Полагам много грижи за тях.
	Тогава видя в очите му, че не само е луд, но и че лудостта му се засилва и нараства.
	— Аз планирам всичко. Преминавам през много трудности. Понякога чакам с месеци. Дълго чаках бедната Деби Паркър.
	— Айрис Чатър? — Тя чу собствения си глас, звучащ като че от другия край на слухова тръба.
	Ейдън Шарп наклони глава.
	— Права сте — каза той, като че съжалявайки, — разбира се, че сте права за това. Тогава нямах план. Тръгнах против инстинкта си. Беше глупаво. Беше грешка. Но аз не съм я убил. Тя умря от сърдечен удар, а аз запазих тялото. Поех риска и съдбата ме възнагради, но можеше и да не е толкова лесно.
	— Искате да кажете… че съжалявате?
	— О, не, не това. Съжалявам, че се възползвах от случайността. Но ако не беше госпожа Чатър, щеше да бъде някоя като нея. Възрастната жена беше следващата в списъка. Бях стигнал точно до този етап на работата си. Как бих могъл да съжалявам?
	Фрея беше замаяна, ужасена, имаше чувството, че и тя се побърква, затворена с един луд в неговия клаустрофобичен, макар и странно правдоподобен свят. Как би могъл да съжалява? Как си бе позволил да се опре на случайността? Ами ако не се беше получило? Мисли за последствията от работата на живота му, за глупостта… Може би трябва да се съгласи с него?
	— Много сте тиха, Фрея. Не приличате на себе си. Аз очаквах порой от въпроси — трудни въпроси, може би, или любопитни, но не и това мълчание. Нищо ли от това, което ви казах, не ви заинтригува? Изглеждате някак незаинтересована.
	Но въпросите бяха тук, блъскаха се като прилепи вътре в стените на черепа й, летяха и я объркваха. Искаше да ги пусне, да ги изрече, да ги успокои, но сега не можеше да отвори уста. Беше просто прикована към мисълта какво трябва да направи и в кой момент.
	— Може ли да получа още малко от отличното ви уиски?
	Ейдън Шарп леко се наведе и протегна ръка напред.
	Светкавица премина през мозъка на Фрея. Сега, каза си тя, сега. Бягай, бягай, бягай.


>	Петдесет

	— Да! — извика Нейтън. — Дааа! — и скочи върху масата в дневната.
	— Слизай долу, глупчо — смееше се Ема.
	— Не, ще те издърпам тук и ще танцуваме. Искам да танцувам, Ем. Къде можем да отидем да танцуваме?
	— Слизай долу. По това време на нощта няма къде.
	— Чувствам се така… Искам да танцувам… — извика той и започна да се поклаща, размахвайки ръце във въздуха.
	Ема беше казала „да“. Той знаеше, че ще го каже, но се ужасяваше, че може и да не го каже. Беше сигурен, че тя не желае нищо повече от това да се омъжи за него, а почти беше сигурен, че ще го отреже. Може да почака, мислеше си той, нямаше да я пита сега, току-що се беше прибрала след дълго пътуване, беше изморена, можеше да почака до уикенда. Или до следващия. Или до отпуската.
	Тя беше пуснала чантата си и веднага беше влязла в банята. След десет минути беше влязла в кухнята с мокра коса, облечена със стария си анцуг. Той се беше обърнал от мивката, където си миеше ръцете, и беше казал: „Ем, аз наистина, наистина искам да се оженя за теб. Ще се омъжиш ли за мен?“.
	— Да — беше казала Ема и бе отишла до хладилника, за да извади бутилката със студена вода.
	— Какво?
	Тя го беше погледнала.
	— Можеш ли да отвориш капачката? Никога не успявам. Казах „да“.
	Това стана преди два часа и Нейтън все още не можеше да се отърси от вълнението, изненадата, радостта и удивлението. Той стоеше на масата с протегнати ръце.
	— Боже — извика той. — Дааа!
	— Слез долу!
	Той скочи леко на пода.
	— Нат, млъкни, хората под нас спят.
	— Откъде знаеш, че спят?
	— Защото лягат в десет, а вече минава полунощ.
	— Да, вярно.
	— Аз също съм капнала.
	— О, не си, ти ще се омъжиш за мен. Не можем да оставим това така.
	— Аз няма да го оставя така, ще се омъжа за теб, но не тази нощ.
	— Да излезем и да намерим някъде… да събудим някого.
	— Не ставай глупав.
	— Нямаш ли приятелки, които сега излизат от дежурство?
	— Не. Те или спят, или работят. Точно като твоите колеги.
	— Аха, можем да отидем в участъка. Или в болницата.
	— Няма да ни благодарят за това. Можем да кажем на всички утре сутринта.
	— Нека тогава просто да отидем някъде да пийнем нещо.
	— Къде?
	— Ще намерим къде.
	— Няма такова законно място.
	— Хей, ами онази бутилка шампанско, която ти спечели на лотарията?
	— Много е късно за това, утре ще имаш ужасен махмурлук.
	— Не и ако пийнем малко, а ще пием малко, защото ще го споделим с друг.
	— С кого?
	— Ще ти кажа с кого. Знаеш ли кой ме подтикна към това: „Ще се омъжиш ли за мен?“.
	— Искаш да кажеш, че идеята не е била твоя?
	— Моя е, но просто не бях стигнал дотам.
	— Забелязах.
	— Не знам кога щях да стигна, честно, а и знаеш колко съм срамежлив.
	— Моля?
	— Да, наистина, аз всъщност съм много срамежлив човек. Сержант Графхам беше тази, която ме накара да се замисля за това. Не помня как стана въпрос — беше нещо, свързано с изчезналите жени, мисля. Тя каза да го направя, непрекъснато ми говореше, каза ми колко си добра… и колко добър съпруг ще стана, такива неща. Честно, дължиш го на нея, Ем.
	— Ще запомня да й благодаря.
	— Можеш да го направиш сега, ще отидем у тях. Ще танцуваме пред къщата й и ще вземем бутилката. Хайде.
	— Нейтън, не ставай глупав. Не можеш просто да обикаляш около къщата на сержанта ти и да я будиш.
	— О, тя няма да си е легнала, тя никога не ляга преди два, казвала ми е, а и тази вечер е пяла на някакъв концерт в катедралата, така че със сигурност ще иска да пийне.
	— По-вероятно е да е капнала.
	— Не… хайде, ще бутам колелото ти.
	— Нямам нужда да ме буташ. Сигурен ли си, Нат? Не знам…
	Но Нейтън беше грабнал ръката й и бутилката с шампанско и я дърпаше към вратата.
	Улиците бяха празни и тихи. Велосипедите им тихо свистяха по сухия асфалт.
	— Също като децата, правиш глупост, все едно бягаш от къщи, когато майка ти и баща ти са заспали.
	— Ти правила ли си го, не си ми казвала.
	— Има много неща, които не съм ти казвала. А и защо да ти казвам?
	— Защото съм ченге. Ти ще си жена на ченге. Това си има отговорности.
	Те профучаваха по тесните улици, без да срещнат никого, избягваха котките, които притичваха през пътя, кискаха се.
	— Знаеш ли, защо не минем по дългия път покрай Хълма?
	— Защо?
	— Там е доста призрачно, искам да те изплаша до смърт.
	— Трябва ми нещо повече от Хълма през нощта, за да се изплаша, Нейтън Коутс.
	— Не и ако ти кажа какво става там. Не и ако ти кажа…
	— Добре, стигни ме тогава!
	Ема профуча напред и той трябваше да върти бясно педалите, за да я настигне.


	Фрея стигна до кухнята, отключи вратата и се втурна надолу по тесния проход. Беше успяла да го изненада все пак.
	Не можа да я хване, когато отваряше резето на страничната врата към улицата, но тогава тя почувства болка в средата на гърба, когато той я удари с юмрук, изкарвайки й въздуха, и още веднъж, когато дръпна китката й от вратата. Не изглеждаше толкова силен.
	Фрея започна да крещи. Крещя, докато той затисна устата и гърлото й с ръка, като в същото време силно я блъскаше обратно към кухнята, към дневната. Тя се спъна и падна, удряйки лицето си в пода.
	Помни, помни какво трябва да правиш, не му давай да те изненада, спъни го, обърни се и го спъни, не…
	Ръката й почти излезе от ставата, когато той я изправи на крака. Болеше я ужасно. Тя видя лицето му, съвсем бяло, с две алени петна на скулите, и очите му — втренчени в нея, а спринцовката — проблясваща нависоко. Очакваше той да се засмее, но не се смееше, лицето му беше намръщено и съсредоточено. Ритна с вдигнато коляно, за да стигне слабините му, но той изви ръката й зад гърба толкова силно, че тя почувства как костта се пука. Доповръща й се.
	Не го оставяй, не го оставяй, не…
	За част от секундата болката беше толкова силна, че не я почувства като болка, а като диамантена светкавица, която проби черепа й.
	Не…
	И после нищо.


	Те не спряха край Хълма, състезаваха се, профучавайки в тъмнината, а смехът им се носеше нагоре към камъните Уерн и дърветата, прогонвайки духовете.
	— Хей, хей, хей… — извика Нейтън и вдигна крака от педалите.
	Ема беше още пред него, когато завиха в улицата на Фрея.
	— Ето, казах ти, у тях още свети — извика Нейтън.
	Изминаха последните метри покрай паркираните коли и тъмните къщи към единствената, където все още светеше. Нейтън скочи от колелото си и го подпря на ниската стена.
	— Какво ще правим, ще пеем ли? Нека й изпеем една песен.
	— Млъкни, ще събудиш улицата. Просто почукай на вратата и ако не отвори…
	— Разбира се, че ще отвори. — Нейтън отвори вратата на двора и мина по пътеката, вдигнал бутилката с шампанско, дърпайки Ема за ръката.


	В къщата на Графхам беше тихо. Беше почувствал обикновения порив от сила и адреналинът го беше издигнал на гребена на вълнението и силата. Но след това, както очакваше, енергията му пресъхна толкова бързо, че трябваше да седне и дълбоко и бавно да си поеме дъх. Ръцете му трепереха. Знаеше, че не е добре да пие още алкохол, но сипа последната вода в чашата си и бързо я изпи.
	Тя лежеше на пода на няколко крачки от него, единият й крак беше странно извит назад, а лицето й бе обърнато към килима. Кръвта беше започнала да се стича под нея, образувайки голямо петно. Той не обичаше да има кръв, не и сега. Избягваше кръвта и го беше яд на собственото му невнимание.
	Нещата се бяха развили много бързо, беше го принудила да действа, преди да е готов. Вината беше нейна. Но не за нея се притесняваше. Той трябваше да е в безопасност. Не бяха вдигнали почти никакъв шум, с изключение на няколкото секунди на пътеката. Никой не се беше появил, никъде не светнаха лампите.
	Не се приближи, не я докосна. Беше сигурен, че няма нужда да го прави. След няколко минути, когато е спокоен и уверен, ще излезе през входната врата и ще мине по тъмната тиха улица до колата си в другия й край. Знаеше, че ще има моменти, когато опасността ще е голяма, докато я пренесе от къщата и я сложи на задната седалка, но хората спяха, по пътя вече повече от час не се движеха никакви коли и беше прекалено късно някой да се прибира след кръчма или кино.
	Тогава чу шум отвън. В началото не успя да разбере какво става. Нямаше кола. Гласове. Гласове и потиснат смях. Зачака, дори задържа дъха си. Пияни, които блъскат по случайни врати? Деца?
	За кратко настъпи тишина. Помисли, че са си отишли. Ще почака още десет минути, може и повече. Трябва да е сигурен, че е в безопасност.
	— Сержант? Ехо… Сержант… Нейтън е.
	Проклетото полицайче с грозната физиономия. Дишането му се ускори бързо. Сърцето му заби лудо. Трябваше да помисли, да състави план, да остане спокоен и да помисли, а нямаше време за план, не беше спокоен.
	Бързо огледа стаята, после отиде при задната врата, която водеше от кухнята към пътеката. Беше все още отключена и той я отвори безшумно. Отново чу гласовете им отпред. Спря се. Ако излезе през вратата на улицата, щяха да го чуят и да го видят. Дръпна се назад и погледна зад себе си. Ограда отделяше къщата от съседния двор. Градината беше потънала в тъмнина, но тя беше единственият му път за бягство, а ако не можеше да излезе, поне щеше да се скрие тук, в тъмнината.
	Промъкна се встрани, спря и зачака. Раздвижи се леко. Чувстваше тревата под краката си. Градината беше доста дълга, в дъното имаше шубрак, а след това — навес. Сега вече можеше да вижда по малко. От едната страна оградата беше по-ниска, но нямаше начин да я прескочи, без да вдигне шум.
	Продължи напред. Тогава, в самия край на градината, стигна до тъмна, ниска тухлена стена с някакво дърво отстрани. Откъм улицата отново се чуха гласове и чукане.
	Ейдън Шарп опря единия си крак на ниската стена. Тя не поддаде. След секунда той бързо се изкачи на нея с помощта на един клон и после се спусна на земята, в дъното на градината на съседната къща.
	Беше лесно. Беше толкова лесно, че чак се усмихна в тъмнината. Искаше да се махне. Беше действал разумно, беше останал спокоен и сега просто тръгна по дългата ивица трева между двете къщи и излезе на улицата. Тук също беше тъмно. Нямаше светлини в никоя от къщите. Нищо. Свали ръкавиците и внимателно ги напъха в джоба си.
	Разбира се, сега не можеше да вземе колата си и затова вървя пеша, спокойно и уверено, по нощните улици на Лафертън две-три мили до къщата си. Съжаляваше единствено за това, че макар Фрея Графхам да трябваше да умре, сега тя щеше да е непотребна. Беше жалко, мислеше си той, докато вървеше. Беше убита, за да мълчи, но ако не го бяха обезпокоили, това нямаше да бъде краят. От нея щеше да има полза.


>	Петдесет и едно

	Стаята беше пълна. Инспектори и униформени полицаи седяха или стояха в три редици. Имаше тихи разговори, но без тътрене на столове, шеги и смях. Тези, които дойдоха тази сутрин, бяха чули, а тези, които бяха нощна смяна, останаха, за да разберат повече. Носеха се слухове, но точна информация нямаше.
	Полицай Дейв Пиърс беше възседнал стола си до полицай Джъстин Уийкс.
	— Току-що научих. Отцепили са половината стар град. Нещо ново?
	Джъстин поклати глава.
	— Всичко, което знам, е, че Нейтън и приятелката му са я намерили и са отишли с линейката в болницата. Не съм чул нищо друго.
	— Знаят ли нещо?
	Дейв наведе глава. Стаята утихна, когато старши инспектор Саймън Сърейлър влезе. Нейтън Коутс, напълно съсипан на вид, вървеше след него и седна на един стол наблизо.
	— Добро утро на всички. Повечето от вас знаят вече за какво става въпрос, но аз искам да уведомя всички ви, преди да са плъзнали слухове. Миналата нощ полицай Коутс е отишъл до къщата на сержант Графхам около дванадесет и двадесет часа. Бил е придружен от сестра Ема Стийл. Те са се сгодили по-рано вечерта и са искали да споделят добрата новина. Отишли са с велосипеди до къщата на сержант Графхам, за да празнуват, в случай че още не си е легнала. Заварили са лампите светнати, а колата на сержант Графхам — паркирана отвън. Когато не отворила входната врата, не отговорила на телефона в къщата и на мобилния си телефон, който са чули как звъни вътре, те са разбили вратата и са я намерили да лежи на пода в дневната стая. Била е в безсъзнание, със сериозни наранявания. Нямало е следи от взлом, нищо в къщата не е било взето или повредено. Вратата на кухнята, която води към пътеката встрани от къщата, е била отключена.
	— Сержант Графхам беше включена в операция „Орел“, а също и в разследванията, които Следственият отдел води във връзка със серийните кражби на бяла техника. Освен това водеше и разследването за трите изчезнали жени от Лафертън — Анджела Рандъл, Деби Паркър и Айрис Чатър, и аз съсредоточавам вниманието си върху обстоятелствата около това разследване…
	Вратата тихо се отвори. Всички погледнаха към инспектор Джени Лийдбетър, която кимна на Сърейлър.
	— Извинете ме за момент — каза той, излезе навън и затвори вратата.
	Хората се спогледаха, размърдаха крака, заскърцаха столове, но никой не проговори. Някой стана и отвори прозореца.
	Старши инспекторът се върна. Погледнаха го и разбраха. Кожата на лицето му се беше опънала, един мускул до устата му трепкаше.
	Той се изкашля и погледна надолу.
	Никой не дишаше.
	— Току-що получих съобщение от болницата. Съжалявам… Фрея Графхам е починала преди петнадесет минути от раните си. Не е дошла в съзнание. Вече разследваме убийство. Ще свикам съвещание по-късно днес. Благодаря на всички.
	Той бързо излезе от стаята, като спря само за секунда, за да направи знак на Нейтън Коутс да го последва.

	* * *

	В стаята си старши инспекторът си наля кафе от кафеварката. Нейтън все още държеше пластмасова чаша с изстинал чай, която беше взел от автомата преди съвещанието и я стискаше така, като че от това зависеше животът му. Саймън Сърейлър седна на стола си, отпи бързо голяма глътка от черното кафе и погледна полицая. Лицето му все още беше смръщено и бледо от шока след лошата новина, която беше получил.
	Никой не проговаряше. Нейтън клатеше чашата с остатъка от чая си. Навън, в коридора, хората идваха и си отиваха, чуваха се гласове, обикновената бъркотия.
	Тогава Саймън се наведе напред.
	— Аз поемам ръководството на този случай, Нейтън. В състояние ли си да бъдеш част от екипа? Ако не, можеш да останеш долу и да се заемеш с нещо рутинно… Никой няма да те обвини.
	— По дяволите, шефе. Тя беше мой сержант, искам да удуша със собствените си ръце копелето.
	— Не позволявай гневът и скръбта да попречат на преценките ти. Знам, че е трудно.
	— Дължа й го. Тя беше тази, която ме накара да направя предложение на Ем. Не изпускай случая, каза, не я оставяй да си отиде, направи го, питай я. Затова отидохме при нея, да й кажем.
	— Знам.
	— Искам да го арестувам.
	— Шарп?
	— Точно така.
	— Нямаме достатъчно улики, Нейтън… Всъщност нямаме никакви улики.
	— Часовникът.
	— Възможно е да е този, който е купила Анджела Рандъл.
	— _Той_ е.
	— Може да го помолим да ни го даде и бижутерът да ни каже. Но дори и да носи часовника, който му е дала Рандъл, това не означава, че има нещо общо с нейното изчезване или с изчезването на другите жени, и със сигурност не означава, че е нападнал сержант Графхам миналата нощ.
	— Че я е убил.
	— Да.
	— Можете да го извикате. Нека отида с него в стаята за разпити, само…
	— Не. Все още има друг начин. Ще отида да говоря с него.
	— Ако изобщо е там, ако не е духнал… Тя беше по следите му, шефе, и той е разбрал. Когато отидох вчера, той знаеше. Умен е, но не толкова, колкото си мисли.
	— Да, аз също искам да го хванем у тях. Всички експерти са в къщата на сержант Графхам и ако има нещо от него или от някой друг, те ще го открият. Да се молим да е така и да можем да го пипнем с нещо солидно. Но ако не е Ейдън Шарп, трябва да продължим да търсим.
	— Той е. Трябва да го видите, да видите очите му. Той е психар. Какво да правя сега, шефе?
	— Върни се в къщата на сержанта… Виж докъде са стигнали, притисни ги, искам бързи резултати. Дръж ме в течение. Отивам да говоря с Шарп. Има ли нещо особено, с което бих могъл да го притисна?
	Нейтън се замисли. Старши детективът не би оставил нищо да му се изплъзне. Глътна студения чай и каза:
	— Това, което каза за бизнес парка.
	Саймън Сърейлър видя, че очите му са пълни със сълзи.
	— Не отидохме достатъчно бързо там. Мотахме се, карахме около Хълма на майтап… Ако не бяхме го правили, щяхме да сме там навреме.
	— Не сте знаели.
	— По дяволите, сега знам — извика Нейтън и избърса с ръкав очите си. — Съжалявам, сър, съжалявам.
	— Няма нищо, Нейтън. Не се напрягай много тази сутрин. В шок си. — Той се спря и погледна разсеяно през прозореца към сивата сутрин над къщите. — Всички сме в шок.


>	Петдесет и две

	Заспа бързо и лесно, спа без да сънува и да се върти, но точно в пет се събуди внезапно, спомняйки си всичко, и тогава изпадна в паника. Разбира се, че те или вече знаят, или съвсем скоро ще разберат. Беше невнимателен в къщата, тръгна бързо, оставяйки тялото на пода. Колата му беше паркирана на улицата. Много скоро щяха да я намерят.
	Стана и се изправи пред прозореца. Нямаше нужда да разследват и да се ровят, нямаше нужда да разпитват, тук или в участъка, нямаше нужда да умуват. Той им беше дал всичко. Презираше ги, но повече презираше себе си, задето ги беше улеснил толкова. Страхуваше се. Не познаваше това чувство. Но все още мислеше ясно. Умът му никога не го беше предавал.
	Знаеше къде точно да отиде и какво да направи.


	Петнадесет минути по-късно отново тръгна, този път с найлонова чанта в ръка. На улицата все още нямаше никой. Избягваше главния път, докато беше възможно, но когато се наложи да излезе на него, вече имаше движение и по двете ленти към Бевхам. Хората не се интересуваха от минаващия мъж.
	Бизнес паркът го безпокоеше. Вчера полицията беше там много рано сутринта. Но имаше късмет. Пътят беше пуст. Нямаше полиция. Нямаше коли. Нямаше никой. Никой не беше отворил помещението си толкова рано. С облекчение видя своята сграда в края на страничния път. Трябваше да си наложи да не се затича натам.
	Никой не го видя. Там нямаше никой. Шмугна се и отключи катинарите.
	Вътре се спря треперещ, пот се стичаше по цялото му тяло. Отиде в предното помещение и провери дали щорите са спуснати. Светлината му беше достатъчна и нямаше нужда от флуоресцентните лампи.
	Остави чантата си на пода и отвори ципа, извади храна, мляко, книга, паста за зъби и самобръсначка. Тук имаше одеяло и стара възглавница, можеше да спи на килима в кабинета. Можеше да остане тук ден-два и тогава да тръгне в подходящия момент, по тъмно. Щяха да наблюдават къщата му. Нямаше как да се върне там, затова носеше пари, картите си, паспорта, всичко, за което се сети и което можеше да му осигури старт.
	Напълни електрическия чайник и извади чаша за кафе и мляко. Пи, яде хляб, сирене и ябълка. Наоколо беше тихо. Нямаше никой. Вдигна крайчеца на транспаранта на прозореца. Алеята отвън беше напълно пуста.
	Излезе от кабинета и отиде в работната зала. Всичко си беше така, както го бе оставил. Никой не беше идвал. А и защо ли да идва? Можеше накрая да го проследят дотук, но засега това беше негово убежище и дом, място, където се чувстваше в безопасност и където беше самият себе си, най-жив.
	Отключи вратата на задната стена. Апаратурата бръмчеше тихо, успокоително, окуражаващо. Провери уредите. Бяха точни, както винаги.
	Можеше да започва. Трябваше да работи усилено, но в това никога не беше изпитвал затруднения. Свали якето си и го закачи, извади чиста престилка от рафта и я облече. Усмихна се леко, представяйки си онова, което сигурно се случваше в момента в света отвън.

	* * *

	Половин час по-късно стоеше в средата на работното помещение. Всички те бяха тук, около него, на количките. Неговите приятели. Той отиде до всеки от тях и леко ги докосна. Говореше им. Нуждаеше се от тях сега. Вече не бяха просто тела, с които работеше, бяха се променили. Имаха далеч по-голяма стойност за него, отколкото в началото.
	— Деби — каза той и докосна студеното й твърдо лице, преди да мине покрай всеки от останалите. Тогава взе стола и седна кротко, заобиколен от онези, които обичаше.


	Точно след девет и половина колата на старши инспектор Саймън Сърейлър зави по пътеката към къщата на Ейдън Шарп. Когато излезе, входната врата се отвори и жена на средна възраст бързо се отправи към него.
	— Лоши новини ли ще ми кажете?
	Сърейлър показа картата си.
	— Знаех си, знаех… Моля ви, кажете ми какво е станало?
	— Извинете, вие сте…?
	— Джули Купър, аз съм администратор на господин Шарп… Моля ви, кажете ми какво е станало.
	— Може ли да влезем вътре, госпожо Купър?
	Тя се поколеба, после се обърна, все още говорейки малко истерично, и го въведе в приемната.
	— Моля ви, кажете ми.
	— Дойдох да се срещна с господин Ейдън Шарп. Разбирам, че не е тук.
	— Е, не е, разбира се, точно това имах предвид.
	— Нямам никакви новини. Искам да говоря с господин Шарп.
	— Когато дойдох, всичко беше нормално… Само че той винаги е пръв тук, винаги е готов, а сега го нямаше и аз отидох в къщата… И там го нямаше. Мисля, че не се е прибирал цяла нощ, колата му също я няма. Нещо не е наред, той никога не е правил така.
	— Кога за последен път видяхте господин Шарп?
	— Вчера следобед. Тръгнах си в пет, както обикновено. Тогава беше тук.
	— Каза ли, че ще ходи някъде?
	— Не. Разбира се, че не, щях да запомня.
	— Нормално ли се държеше? Забелязахте ли нещо необичайно в него?
	— Не. Нищо. Нищо… Надявам се, че ще разберете какво се е случило, къде е господин Шарп, аз…
	— Бих искал да останете тук, моля ви, в случай че господин Шарп се върне. Предполагам, че сигурно имате и работа?
	— Трябва да предупредя пациентите му за днес… Точно щях да го направя.
	— Добре, ако обичате, продължавайте. Тук ще остане полицай, в случай че господин Шарп се върне. Не се безпокойте.
	— Какво искате да кажете?
	— Трябва да говорим с него, госпожо Купър.


	Когато Саймън се върна, екипите, които претърсваха всеки инч от къщата на Фрея, все още работеха, превръщайки това, което преди е било дом, в местопрестъпление, като нахлуваха вътре, тършуваха, ровеха, снемаха отпечатъци, снимаха. Това, което патолозите правеха с тялото, експертите правеха с къщата. Приличаше му на някакво насилие, въпреки почтителния начин, по който експертите бяха обучавани да вършат работата си.
	Влезе бавно в къщата на Фрея Графхам и изведнъж образът й изникна пред него, като че я видя за първи път — слабата й фигура, ореола от коса, острия й профил. Къщата беше нейна, точно неин тип, веднага го разбра. Удобна, приятна, подредена… Погледна книгите, партитурите с хорова музика, оставени на масата — от снощния концерт, в който и майка му участваше. Тук веднага му хареса, атмосферата беше дружелюбна и приятна, съвсем неофициална, много характерна.
	— Добро утро, сър.
	Полицаят в бяла престилка вдигна поглед от своя участък от килима под ниската маса, откъдето извади едно снопче с пинсета и го пусна в полиетиленовия плик.
	— Има ли нещо?
	— Много отпечатъци, но безполезни. Малко тъмни косми на облегалката на този стол, отпечатък от обувка в градината… Трябва да има достатъчно, за да продължите. Ако, разбира се, има база за сравнение.
	— Трябват ми за вчера.
	— Както винаги.
	— Това е различно.
	— Знам, сър. Не познавах сержанта лично, но винаги е ужасно, когато си иде свой. Имате ли някаква представа какво се е случило?
	— Да.
	Саймън излезе през отворената задна врата на кухнята и погледна към тясната градина. Трева, люляк, два розови храста. Стена. Ограда. Значи не бе обичала градинарството, просто бе искала да има малко външно пространство.
	Мина няколко крачки край тревата. Двама души в бели престилки работеха на четири крака в другия край на двора. Остави ги да си вършат работата. За момента просто щеше да изчака да свършат, а после щеше да хване Шарп. Нямаше да е трудно. Ще го пипне. Тогава ще се прибере вкъщи, ще затвори вратата и ще се опита да разбере чувствата си към Фрея Графхам.


	Към пет започнаха да постъпват отчетите.
	— Нейтън?
	— Сър?
	— Шарп е оставил колата си на улицата на Фрея. Няма да отиде далеч, разпратили сме описанието му. По-добре вижте къщата му. Оставих двама униформени там, в случай че се появи.
	— Което той няма да направи.
	— Сигурно. Но вземи негова снимка. Дай я на пресата заедно с описанието му. Когато свършиш това, можеш да си отидеш вкъщи.
	— Няма начин. Ще стоя тук, докато го хванем.
	— Не ставай смешен, може да отнеме дни.
	— Тази нощ оставам. Не се шегувам, шефе. Вкъщи ли сте, за да си вдигна краката на масата?
	Никой, освен Нейтън, помисли си Саймън Сърейлър, когато затвори телефона, никой друг не можеше да го накара да се усмихне точно сега.


	Ейдън Шарп явно се срамуваше от фотоапаратите. Обърнаха къщата му наопаки, за ужас на Джули Купър, но не откриха нищо.
	— Няма никакви снимки — каза Нейтън, докато тършуваха. — Човек ще си помисли, че фотоапаратът не е изобретен.
	— Знам, че имаше една във вестника — каза администраторката изведнъж. — Беше преди известно време, делова вечеря. Не помня дали беше добра. Но ако помогне да го откриете… — Никой не й беше казал защо търсят работодателя й. — Надявам се, че няма нищо общо с онези, другите — беше казала тя, когато дойде Нейтън. — Онези изчезнали жени. Мислите ли, че има?
	На Нейтън му стана жал за нея.
	— В кой вестник беше?
	— В „Ехо“, но, както казах, беше отдавна.
	— Не мисля, че много се е променил.


	Не беше се променил. От вестника сканираха образа и го пратиха по електронната поща в участъка на Лафертън. Ейдън Шарп, прав, облечен в официално сако, с чаша в ръка, погледнал малко надменно, в компанията на шестима други мъже.
	Саймън Сърейлър гледаше лицето, малката брада, грижливо сресаната коса, черната връзка, странните очи. Рядко се беше чувствал така. Не можеше да си го позволи. Работата му беше да разследва, не да отмъщава, но гледайки самодоволното лице на Ейдън Шарп, почувства огромно желание да го направи.
	Вдигна телефона и извика Нейтън.
	— Преснимай това, нека направят най-доброто, на което са способни, за да се получи ясен образ. Искам го утре сутринта във вестниците, а ти можеш да отидеш в бизнес парка рано и да се огледаш дали няма нещо…
	— Добре, предполагам, че ще има нещо. — Нейтън погледна Саймън, маймунското му лице беше сбръчкано, очите му бяха зачервени от умора и скръб. Сърейлър напълно го разбираше. Имаше нужда да се хване за всяка сламка, да претърси упорито всичко, за да е сигурен, че помага да хванат убиеца на Фрея Графхам. Ако Сърейлър му кажеше да върви бос до Бевхам и обратно с най-малката надежда, че ще има някаква полза, Нейтън би го направил.
	— Можеш да започнеш когато искаш — каза той, — но когато разбереш нещо, иди си вкъщи, хапни и легни да поспиш. Иначе няма да бъдеш полезен и ще те отстраня. Разбра ли?
	— Да, шефе.
	Нейтън взе разпечатката и излезе.
	След половин час Саймън тръгна от участъка със своята кола и се отправи не към улицата при катедралата, а извън града, към фермата на сестра си.


>	Петдесет и три

	Той чакаше, седнал неподвижно, като че в медитация, докато точно в полунощ не чу патрулиращата кола. Сложи нещата, които беше донесъл в бюфета в кабинета. Щяха лесно да ги открият, разбира се, но той просто беше акуратен. Изчисти масата за инструменти, прибра я обратно до стената и огледа пода.
	Тогава си взе сбогом. Прекара по няколко минути с всеки от тях, докосвайки лицата им, ръцете им, говореше им тихо. Благодари им.
	По-рано беше прочел отново в папките подробностите за смъртта им.
C>
	Анджела Рандъл — прободни рани, предизвикали фатална кръвозагуба.
	Деби Паркър — задушаване.
	Тим Галоуей — тежка травма в лявото слепоочие.
	Айрис Чатър — сърдечен удар.
C$
	Само таблицата за кучето беше останала непопълнена.
	Когато намерят бележките му и откритията му бъдат разбрани и публикувани, ще признаят приноса им, а работата му ще бъде оценена. Тогава хората ще разберат. Ако има нещо за прощаване, ще му простят.
	Поколеба се дали да ги остави тук, в покой, заедно, да не ги прибира във вътрешното помещение. Нямаше да е за дълго. Няма да е нужна голяма досетливост да открият неговата постройка в бизнес парка и да ги намерят. Няма да им се случи нищо лошо.
	Огледа се наоколо, взе якето си и прибра всичко, което му трябваше за пътуването, в джобовете си. Тогава излезе и за последен път заключи вратата след себе си.
	Нощта беше студена, грееше полумесец. Изненада се колко много се наслаждава на разходката. Можеше да прекоси цяла Англия, ако се наложеше. Броеше крачките си, без да бърза, радвайки се на аромата на нощта и на луната с пшеничен цвят в ниското небе.
	Лафертън спеше. Щеше да разбере всичко по-късно през деня, макар и не така добре, както той го разбираше в тези предутринни часове. Харесваше му улиците да са само негови, да гледа тъмните прозорци, мишките, които прибягваха, котката, която се взираше от стената с призрачните си очи.
	Чувстваше се съвсем спокоен. Не мислеше, не поглеждаше назад, не оставяше в ума му да се мяркат триумф или съжаление. Но най-вече беше уверен, че нещата не бяха се изплъзнали от ръцете му, както се опасяваше. Все още беше господар на себе си.
	Стигна до околовръстния път и за момент трябваше да се притисне към огромния ствол на едно дърво, когато някаква кола профуча край него със запалени светлини. Но после нямаше нищо друго, освен тишина и покой, както винаги, когато беше тук.
	Стъпи на тревата и се заизкачва уверено, с твърда решимост нагоре по Хълма.


	Малко след шест и половина Нети Салмън, едра и яка, облечена в обичайния си стар кожух, разхождаше доберманите си нагоре по Хълма. Леко ръмеше, над дърветата на върха имаше корона от лека мъгла. Но времето не представляваше интерес за госпожица Салмън и не й влияеше, тя бодро крачеше, мускулите на прасците й ритмично се свиваха, все нагоре по пътеката, след кучетата.
	Планинските колоездачи още не бяха дошли, нямаше други разхождащи се, не се виждаше и малкият покъртителен човек, който търсеше седмици наред йоркширския си териер.
	Тя не беше жена, която анализира чувствата си, но ако го правеше, щеше да каже, че е доволна. Харесваше напълно собствената си компания, както и тази на доберманите. Спря се на обичайното място, за да си поеме дъх, и тогава кучетата се разлаяха. Нямаше по какво да лаят. Може би бяха вадели заек или катерица, но пък тогава лаеха по друг начин. Сега лаеха по някой непознат. Или по нещо особено и тревожно.
	Нети Салмън погледна нагоре. Кучетата бяха стигнали върха на Хълма и сега стояха под едно от дърветата. Лаенето им ставаше все по-гневно и настойчиво. Тя беше късогледа. Трябваше да се изкачи по-близо, за да види. Нямаше смисъл да се опитва да ги усмири. Такъв лай не можеше да се укроти.
	Тогава го видя да виси от високия клон на дървото. Взря се през дъжда. Имаше нещо горе, някаква фигура. Статуя. Нети Салмън беше озадачена. Изкачи се още, докато стигна до изпадналите в истерия кучета под дъба, и тогава отново погледна нагоре.
	Не. Не беше статуя. Тя не беше нервна жена. Не изпищя, когато различи тялото на мъж, увиснал на въже. Просто се обърна и закрачи надолу по Хълма, дърпайки кучетата, докато не видя двама млади мъже с планински велосипеди да се приближават към нея и вдигна ръце, за да ги спре.


	Три полицейски коли, включително тази на старши инспектор Саймън Сърейлър, профучаха по централния път на бизнес парка и завиха наляво. Нейтън Коутс чакаше с двама мъже пред боядисаната в зелено постройка в далечния край.
	— Нейтън.
	— Добро утро, шефе. Това са господин Конъли, управителят, и Тери Пътърби от охраната.
	— Добре, какво имаме?
	— Господин Конъли разпозна снимката от вестника, както казах, само че тук го знаят като доктор Фентиман. Но е той.
	— Добре. — Сърейлър погледна към управителя. — Имате ли ключове?
	— Имам, но тези постройки са наети напълно законно и мислех, че…
	— Никой не ви обвинява в нищо. Имам заповед.
	— Аз само…
	— Добре. Нямам представа дали той е вътре, но ако е, ще бъде опасен. Влизам пръв, след мен униформените. Нейтън…
	— Влизам с вас.
	Саймън разбра, че е по-добре да не спори.
	— Бъди внимателен. Едва ли е въоръжен, но е в капан и няма какво да губи. Вече ни е чул. — Говореше бързо, даваше нареждания на останалите да обградят постройката. — Може ли ключовете? Вие, господа, стойте там.
	Сърейлър превъртя ключа в бравата и бързо влезе вътре, следван по петите от Нейтън. Униформените полицаи вървяха плътно след тях. Беше тихо. Саймън сложи ръка на дръжката на вратата, която водеше към кабинета и бързо я отвори.
	— Шарп? — Той бързо се огледа. — Няма никой. Не изглежда да е въртял голям бизнес тук в последно време. Експертите ще дойдат по-късно. — Отвори две от чекмеджетата. — И тук нищо.
	— Насам, сър. — Нейтън отстъпи назад. На рафта имаше чанта.
	— Свали я долу — каза Сърейлър.
	— Ако е избягал, е забравил тоалетните си принадлежности.
	— Освен ако това не е резервен комплект, който е държал тук.
	— Четката за зъби е влажна, сър.
	— Добре. Остави това.
	— Почакайте… — Нейтън погледна към малък пакет на рафта. — Адресиран е до доктор Кет Диърбон, сър.
	Саймън го огледа бързо. На кафявия плик нямаше марка и Нейтън го отвори. От него върху рафта се плъзнаха касети.
	— Добре, вземи ги с останалите неща по-късно. Следва голямо складово помещение, а след него вътрешна стая. Може да е някъде там. Страничният изход е покрит, не може да мине покрай тях, но внимавай.
	Тръгнаха напред.
	— Шарп?
	Тишината беше толкова плътна, че можеше да се чуе как пада прахът.
	Старши инспекторът почука на металната врата.
	— Шарп?
	— Не е тук — каза Нейтън.
	— Сигурно, но е много хитър. Добре, да вървим.
	Той свали резето, пъхна ключа в бравата и го превъртя. После почака за момент. Чувстваше топлия дъх на Нейтън във врата си.
	— Влизаме.
	Той отвори широко вратата и двамата влязоха почти едновременно в нещо, което за част от секундата помислиха за празно пространство.
	— О, мили боже — каза Саймън Сърейлър с толкова тих глас, че Нейтън Коутс не долови думите, но проследи погледа на старши инспектора към другия край на помещението.
	— Исусе — щеше да каже Нейтън, но когато отвори уста, от нея не излезе нищо, освен кратък скимтящ звук.


>	Записът

	Сега вече ти казах. Говорих с теб. Бях свикнал с лъжите и мълчанието. Сега повече от всякога, когато може би ще се срещнем лице в лице, трябва да ти кажа истината, нали?
	Мразех да говоря с теб. Мразех, когато се опитваше да ме накараш да ти разказвам за някои неща, когато се опитваше да влезеш под кожата ми, да живееш живота ми заедно с мен.
	Но най-после мога да кажа голата истина. Радвам се, че вече ме познаваш — такъв, какъвто избрах да ме познаваш. Защото накрая аз имах избора и властта. Последната дума. Аз.
	Не ти.
	Аз. Аз. Аз. Аз. Аз. Аз.


>	Петдесет и четири

P>
	Боже милостиви, Боже на покоя!
	Ти, чийто глас е блаженство, чийто дух е утеха.
	Бъди с нас и чуй молитвата ни,
	Дай мир на сърцата ни, Боже, в края на деня.
P$
	Последният стих от химна се извиси над богомолците в „Сейнт Майкъл“ и над хора, нагоре към покрива на катедралата. Светлият дъбов ковчег на Фрея Графхам лежеше върху постамент при стъпалата към олтара. Тя бе гледала нагоре към тавана с позлатените ангели и подпори, когато пееше, и Кет си помисли, че е повече от естествено той да бъде поставен тук. Прекрасният химн беше трогнал всички.
	Катедралата беше пълна. Полицаи от старите екипи на Фрея от лондонската полиция и от полицията в Лафертън. Детективи, инспектори, старши инспектори. Старши инспектор Саймън Сърейлър седеше на пейката откъм пътеката. Той стана и се отправи към аналоя, за да прочете откъс от Стария завет. Нейтън Коутс седеше с годеницата си на втория ред, сред колегите си. От мястото си при алтите Мириъл Сърейлър седеше и слушаше познатите думи от стария молитвеник и за пръв след смъртта на Фрея почувства не само скръб от загубата на новата си приятелка, която толкова харесваше, но и съжаление за нещо повече, което не можеше да назове дори в себе си. Беше правила най-доброто, беше гледала напред, беше работила, без да се задържа прекалено дълго в миналото или настоящето. Така бе понесла дългия и горчив брак със сърдит и мрачен човек, но сега по някаква причина смъртта на Фрея беше поставила нещата на фокус. Пропиляното време, пропиленият живот, чувството, че е оставила недовършени неща, дълго потисканият гняв като че излезе на повърхността, тук, в тази сграда, която обичаше, и тя не знаеше как да се справи с него и как да реагира. Мислеше за Ейдън Шарп — луд, умопобъркан, грешен, извратен — какъв беше? Откъде? И защо, защо, защо?
	Когато химнът свърши, се разнесе шум от столовете. Нейтън Коутс стана и тръгна към аналоя. Лицето му беше изопнато от усилието да се контролира, в светлия си костюм с черна вратовръзка приличаше на ученик. Сложи двете си ръце на аналоя и се изкашля. Ема стискаше ръцете си от съчувствие към него. Първо беше казал, че не може да направи това, че го е страх, че ще се разплаче, беше плакал толкова много след смъртта на сержанта си. После изведнъж промени решението си.
	— Ще издържа — беше й казал. Но тя знаеше колко ще му е трудно.
	— Откъс от Евангелието на Лука, глава десета. „Един човек идваше от Йерусалим в Йерихон и налетя на разбойници…“
	Докато четеше притчата за добрия самарянин, гласът му стана по-уверен и накрая отекваше ясно и гордо в сградата. Когато тръгна към мястото си на пейката, се спря до ковчега и сведе глава.
	— Да се помолим.
	Ема хвана ръката му и я стисна между своите, за да спре треперенето.


	Карин Маккафърти се чувстваше изморена. Щеше да остане вкъщи, Майк я убеждаваше да не се насилва да идва. Майк, който беше изпаднал в ужас заради нея, безпомощен пред лицето на това, което смяташе за нейна смъртна присъда. Той не вярваше в пътя, по който бе тръгнала, не разбираше подбудите й. Сега, когато се оказа прав — когато всички, освен нея, бяха прави — си намираше поводи да излиза, за да не гледа как тя става все по-зле и все по-слаба.
	Но аз не съм по-зле, каза си тя сега, когато станаха прави за последния химн. Знам това. От няколко седмици се чувстваше защитена, обгърната в центъра на някаква здрава, закриляща сила. Бавно, постепенно се беше излекувала, ставаше по-силна. Изобщо не я беше страх, застанала сред всички тях, когато започнаха да пеят:
P>
	Той, който видя истинската доблест,
	Нека дойде тук.
P$
	Чудеше се кой беше избрал този химн, дали Фрея беше оставила желание за собственото си погребение. Може би тези, чиято работа ги поставяше в опасни ситуации, правеха това, понякога оставяха в чекмеджето надраскани върху смачкана хартия бележки.
	Когато чу какво се е случило, Карин затвори вратата в съзнанието си, която водеше към стаята, където беше лежала на кушетката, а Ейдън Шарп се бе надвесил над нея. Затръшна я, залости я, заключи я. Никога вече нямаше да се върне към нея. Беше говорила с Кет Диърбон за всичко, беше разказала и на своята лечителка и тогава взе решение. Нямаше да се опитва да разбира, камо ли да съди. По-добре беше просто да не мисли.


	Санди Марш си помисли, че може би е по-добре да излезе, когато запяха химна, същия, който бяха пели и за Деби. Седеше до изхода. Джейсън беше дошъл с нея, макар че тя не искаше. Но сега, сред всичко това, сред нахлуващите спомени, тя се радваше, че беше дошъл, че е положил окуражаващо ръка върху нейната и има голям запас от носни кърпички.
	Животът й се преобърна след онази нощ, когато Деби не се прибра вкъщи, и никога вече нямаше да бъде същият. Тя загуби не само най-старата си приятелка и съквартирантката си, загуби и нещо, което не можеше да назове, нещо безгрижно и оптимистично, нещо, което имаше, откакто с Деби бяха деца. Беше си отишло.
	Трябваше да напусне апартамента, тя реши това веднага щом чу за Деби, макар че не искаше да напуска Лафертън и работата си; имаше нужда от приятелите си и всичко познато, въпреки че в някои дни трудно издържаше, когато виждаше Хълма или някой автобус за Старли, или местата, където бяха ходили с Деби — магазини, кафенета, библиотеката.
	Засега живееше с едно от момичетата от работата й, чийто мъж работеше във флота и беше на дълъг курс. Искаше да намери нов апартамент за себе си, но нямаше да е лесно да намери съквартирантка, а не можеше да си позволи сама да наеме жилище. С Деби бяха живели удобно, познаваха се толкова добре, че всичко вървеше гладко дори когато Деби беше съвсем потисната.
	Станаха за следващия химн. Джейсън докосна ръката й. Милият Джейсън, добрият, красив, любезен Джейсън. Тя знаеше, че той иска нещо повече и му беше казала, че не желае. Харесваше го и му беше благодарна. На работното място й беше добре с него. Но това беше всичко. Дори и да беше готова за сериозна връзка, никога нямаше да е с Джейсън.
P>
	Нека чувствата замрат,
	нека плътта си почине.
	Говори през вятър, огън и буря.
	О, тих глас на покоя.
	О, тих глас на покоя.
P$


	Саймън Сърейлър застана на амвона. Остави лист с бележки пред себе си на аналоя, но нито веднъж не погледна към него.
	— Събрали сме се да кажем сбогом на Фрея Графхам — дъщеря, сестра, леля, колега и приятел — и да засвидетелстваме почитта си. Знам, че това е едно от най-трудните неща, което всеки от нас някога е правил. Фрея бе отскоро в Следствения отдел на Лафертън, но малко хора са оставили толкова ясна и забележителна следа и са ни ставали така скъпи.
	Очите на Кет не се откъсваха от лицето на брат й. Той умееше да говори хубаво, без да се стреми да изпъква, ясно, вълнуващо и съвсем искрено. Отново вдъхваше живот на Фрея, беше уловил нейната жизненост и чувство за хумор, обичта й към работата, към новия й живот, колегите, приятелите, пеенето — в тази катедрала. Говореше затрогващо за смъртта й и горчиво за обстоятелствата, скърбеше за загубата, причинена от злото, изтъкна смелостта на колегите си, припомни за рисковете, на които са изложени полицаите всеки ден, помоли ги да подкрепят живите и да се молят за тях дори когато отдават почит на загиналата. Това беше прочувствено слово и присъстващите бяха трогнати до сълзи.
	Последва обща молитва и благослов. Изведнъж в ума на Кет се появи Ейдън Шарп, образът му беше ярък пред очите й, неразкаян, усмихнат. Като че беше самият дявол.
	Шестима полицаи, включително Саймън и Нейтън Коутс, пристъпиха напред и вдигнаха на раменете си ковчега на Фрея.
	Господи, помогни ни, мислеше си Кет, гледайки втренчено към светлото дърво с единствен венец от бели рози и фрезии отгоре, към мрачните лица на мъжете, които го носеха. Сведе глава, когато минаха край нея. Мили Боже…
	Но беше преживяла и други неща. Погребенията на Деби Паркър и Айрис Чатър бяха по-скромни и се проведоха на други места — тъжни, мрачни събития, оставили висящи въпроси, объркване и ярост, без чувство за решение. Сега, когато органът на катедралата свиреше великата творба на Бах, като че се появи някакво решение, проблясък на справедливост. Смъртта е мръсна, разкъсваща, грозна, но заупокойна служба като тази носеше лъч светлина и успокоение, даваше сили.
	Къде щях да бъда и как щях да живея, ако нямах вярата си? Кет отново сведе глава.


	Полицейската почетна стража застана на пътеката до катедралата, когато отнесоха ковчега към катафалката, среброто проблесна на слънцето и се мярнаха за секунда белите цветя и светлото дърво, преди колата да се отдалечи в сянката.
	Хората се пръснаха на групи и по двойки, говореха тихо. Почакаха официалните коли да тръгнат. Зад една от големите подпори при страничната врата Нейтън Коутс плачеше, без да се сдържа, в прегръдките на Ема.
	Джим Уилямс тръгна сам, без да поглежда назад, без да е сигурен защо беше дошъл, няколко метра зад него Нети Салмън го гледаше и почти реши да тръгне с него, но се отказа…


	Постепенно районът опустя. Старшите полицаи тръгнаха първи. Участъкът на Лафертън беше отворен за всички, които искаха да се подпишат в книгата за съболезнования за смъртта на Фрея Графхам.
	— Сър.
	Саймън се обърна.
	— Нейтън.
	— Беше много добре… това, което казахте.
	— Благодаря.
	— Аз обаче не вярвам, не вярвам, че я носихме току-що. Не мога да го проумея.
	— Аз също.
	— Нейтън… — каза тихо Ема.
	Той избърса очите си.
	— Да, знам. Ние точно ще се женим, шефе. Мислехме да почакаме, да го направим както трябва, но… не можем. Ще подпишем във вторник рано сутринта. Само ние, един от братята ми и родителите на Ема. Само…
	— Ще се съгласите ли да ни станете свидетел? — довърши вместо него Ема.
	— Ще се радвам.
	— Благодаря. Много благодаря. Ще се видим в участъка.
	Те тръгнаха с колата на колега от Следствения отдел.
	Но Саймън беше казал на шофьора си да не го чака.
	Когато и последните хора си тръгнаха и чу как момчетата от хора излизат от страничната врата на катедралата, той се обърна и влезе отново в голямата сграда. Въздухът като че все още трептеше след службата от звука на органа, гласовете, молитвите. Беше топло. Носеше се миризма на цветя и палта. Няколко програми на службата бяха оставени на пейките.
	Бавно тръгна към страничния олтар и погледна към мястото, където беше стоял ковчегът на Фрея. Фрея. Не можеше да си я представи и все още не знаеше какво чувства или мисли. Само щеше да дойде. Беше човек, който оставяше тези неща такива, каквито са.
	Мислите му за Ейдън Шарп не бяха по-ясни и вероятно никога нямаше да бъдат. Кет беше казала, че такива хора само Бог може да разбере. Саймън обаче не го разбираше.
	Един църковен служител угаси свещите, друг събра книгите с химни и ги отнесе в подредени купчини. Чу се рязко изскърцване и после басов звук от органа. Саймън погледна нагоре. Органистът закопча калъфа и угаси светлината над поставката за ноти.
	Навън беше тихо и слънцето почти се беше скрило зад голямата западна врата.
	Саймън бързо тръгна през двора към своята сграда. Нямаше да се връща в участъка. Нека си мислят каквото искат. През останалата част от деня нямаше да се среща с никого.
	В апартамента той хвърли сакото си на дивана, после отиде в кухнята и си наля уиски и вода. Тук беше студено и тихо, подредено и спокойно.
	Часовникът на катедралата удари четири.
	След минута, като видя, че лампата на телефонния му секретар свети, той се пресегна и го включи. Гласът беше едновременно топъл и делови.
	— Даяна е. Не сме се чували отдавна. Липсваш ми. Обади се.
	Това беше единственото съобщение.
	Саймън се поколеба за момент, преди да натисне бутона за изтриване.
