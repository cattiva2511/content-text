	Преди много-много години една мечка и един селянин били приятели. Сдумали се двамата заедно ряпа да садят. Селянинът рекъл:
	— На мене коренчето, а на теб, мецано, вършеца.
	Израсла ряпа — за чудо и приказ.
	Взел селянинът коренчето, а на мецана дал вършеца.
	Мърморела мецана, но нямало какво да прави.
	На другата година селянинът рекъл на мецана:
	— Хайде пак да сеем дружно.
	— Хайде. Само че сега ти вземи вършеца, а на мене дай коренчето — уговаряла го мецана.
	— Добре! — рекъл сговорливият селянин. — Нека бъде, както искаш.
	И посели пшеница. Родила се добра пшеница. Обрал селянинът вършеца, а на мецана дал корените.
	От него време мечката и селянинът си развалили приятелството.
