D>
	Тази книга е посветена на мен.
	Дерек, без теб нямаше да съм там, където съм сега.
	Думите не могат да изразят колко много ти дължа за светлия ти пример — за мъдростта ти, за остроумието, за силната ти интуиция и още по-голяма интелигентност, за вкуса ти, за силата ти, за твоята почтеност и скромност. Няма да споменавам благотворителната ти дейност, нито политическата ти ангажираност, да не говорим за природозащитническата ти дейност, в която си вложил сърце и ум. И не защото не говориш за това, а защото и никой друг не го прави.
	Научи ме как да бъда по-добър човек.
	Амии… научи всички ни на това.
D$


E>
P>
	Не си отивай кротко в тъмнината!
	Пред здрача да беснее старостта!
	Вий, вий срещу!
@	Дилън Томас
@	(превод: Александър Шурбанов, 1990 г.)
P$
E$


>	1.
>	Мийк Ридж

	Пет сутринта, Дани е станал, бавно се измъква от леглото и с полуотворени очи стъпва с босите си крака върху дъсчения под. Да ставаш толкова рано е по-гадно през зимата, когато студът заплашва да те върне обратно под завивките. Зимите в Колорадо са нещо, от което трябва да се пазиш, както би казал скъпият му, покоен татко, а Дани не е от тези, които биха спорили със скъпия, покоен татко. Но пък летата са топли, затова сяда на ръба на леглото, без да трепери и след една безчувствена минута се насилва да отвори широко очи, изправя се и се облича.
	Слиза долу и слага кафето, докато отваря магазина. В пет и трийсет всяка сутрин, без неделите. Смесеният магазин отваря и е готов да обслужва клиентите. Така беше, когато Дани беше малък и родителите му се занимаваха с магазина, така е и сега, когато Дани е на двайсет и седем, а родителите му са студени и безмълвни, положени един до друг в земята. В по-сантименталните си дни Дани обича да мисли, че и мечтите му са погребани заедно с тях, но знае, че е несправедливо. Опита да стане музикант, премести се в Ел Ей и сформира банда, а когато не се получи както му се искаше, се прибра тихомълком вкъщи, за да се заеме със семейния бизнес.
	Отказа се и нямаше кого да вини, освен себе си.
	Към шест сутринта Мийк Ридж вече е буден. Хората се отбиват на път за работа и той си бъбри с тях, но не и с лекотата, с която беше известна майка му. Когато беше жива, можеше да говори за всичко и във всеки момент беше готова да присвие очи и да се разсмее. Баща му беше по-премерен, по-резервиран, но хората все пак го харесваха достатъчно. Дани не знае какво мислят за него — несбъднатата рок звезда, която изгря едва завършила училище, а след няколко години се прибра с подвита опашка. Вероятно това си и мислеха.
	Ранната утрин преваля в същинска сутрин, а тя разперва криле и се превръща в горещ, напечен от слънцето следобед. Освен ако няма някой клиент, който да тършува по рафтовете, Дани стои при вратата, със студена кола в ръка и наблюдава как минават колите по главната улица, гледа минувачите, които изглеждат сякаш имат дела, които трябва да свършат или места, на които трябва да отидат. Някъде до към три часа, работата се засилва, както обикновено, а това го държи зает и скрит от слънцето, докато най-сетне вдига глава и вече е станало седем вечерта и любимото му време от седмицата.
	Изважда списъка, макар да не му е необходим, само, за да се увери, че не е пропуснал нещо. Когато приключва, пълни две големи пазарски чанти — от тези платнените за многократна употреба, не хартиени, нито полиетиленови. Заключва, слага торбите на седалката до шофьорското място на стария очукан Форд и излиза от Мийк Ридж със свален прозорец, понеже климатикът му не успява да свърши цялата работа с разреждането на събралата се в купето жега. Пътят се стеснява, а той вече се поти леко и докато следва извивките на прашния друм, вече усеща струйката пот, която се стича по гърба му между лопатките.
	Най-накрая стига до една заключена порта и чака там на включен двигател. Не излиза, а натиска бутона на интеркома. По едно и също време, всяка седмица, той е тук и тя го знае. Скрита нейде из дърветата или храстите, камера фокусира върху лицето му. Беше спрял да се опитва да открие къде е. Просто знае, че е там. Портата щраква, отваря се бавно и той влиза с колата.
	Бившият собственик на фермата беше починал, когато Дани беше тийнейджър, сградите се бяха поддали на разрухата, а нивите — стотици акри земя, бяха обрасли с бурени и треволяк. Сега нивите са се превърнали в ливади — тучни, огромни и зелени, а сградите или са основно ремонтирани, или построени изцяло наново. Около имота има ограда — твърде висока, за да я прескочиш и прекадено здрава, за да се промушиш през нея. Навсякъде има скрити камери и всяко нещо, до последното, е опасано с аларми. Историите за новата собственичка на фермата заляха Мийк Ридж като приливна вълна, когато се нанесе и оттогава бурните води така и не стихват.
	Някои разправят, че е актриса, която е преживяла някакъв удар или пък богата наследница, която се е отказала от лъскавия живот на фамилията. Други предполагат, че е от защита на свидетелите или пък вдовицата на европейски гангстер. Приливната вълна остави след себе си езерца и потоци от клюки, в които свободно плаваха и лудуваха всякакви слухове и истории, че и откровени лъжи, а Дани се съмнява дали някоя от тях се доближава и на йота до истината. Не че той знае каква е истината. Новата собственичка на фермата е почти същата загадка за него, както и за всички останали от градчето. Единствената разлика между него и тях е, че той се среща с нея веднъж седмично.
	Спира пред къщата. Тя седи на един люлеещ се стол, истински люлеещ се стол, в сянката на верандата — нещо, което обича да прави през повечето топли вечери заедно с кучето си, свило се на кълбо до нея. Той изважда торбите с пазара — по една във всяка ръка — и се качва по стълбичките, докато тя оставя книгата, която чете и се изправя. Изглежда на около деветнайсет или там някъде, с тъмна коса и тъмни очи, но живее тук повече от пет години вече, а не се е променила изобщо, така че предполага, че е към двайсет и четири или нещо такова.
	Хубавица. Истинска хубавица. Има една-единствена трапчинка, когато се усмихва, а това вече не е рядка гледка. Краката й са дълги и силни, с хубав тен под срязаните дънки, обути в протрити туристически обувки. Тази вечер е облечена с тениска без ръкави, надписана с името на някаква група, за която не е и чувал. Има татуировка на лявата си ръка — от рамото до лакътя. Някаква племенна рисунка, може би. Странни символи, които приличат почти на йероглифи.
	— Здрасти — поздравява той.
	Ксена, немската овчарка, която никога не се отдалечава от нея, изръмжава срещу него, оголвайки зъби.
	— Ксена, на място — казва тя тихо, но с острота в гласа. Ксена спира да ръмжи, но очите й не изпускат гърлото на Дани от поглед. — Подрани — обажда се тя отново, фокусирайки най-сетне вниманието си върху него.
	Дани вдига рамене.
	— Мързелив ден. Реших да си дам малко почивка. Едно от предимствата сам да си си шеф, нали знаеш?
	Тя не отвръща. За момиче, което живее тук само с кучето за компания, не е от тези, които владеят изкуството на разговора.
	Отваря мрежестата врата, после вътрешната и го кани да влезе. Той внася продуктите, а Ксена го следва по петите като въоръжена охрана. Къщата е голяма и стара, и светла, и чиста. Много дърво. Всичко е тежко и солидно, от онова солидно, дето можеш да се хванеш за него, за да не отлетиш. Дани понякога се чувства по този начин, сякаш скоро ще отлети на някъде и никой няма и да забележи.
	Поставя покупките на кухненската маса, вдига очи да каже нещо, но осъзнава, че е останал сам с кучето. Ксена седи на задните си крака, с вирнати уши, неподвижна опашка и го наблюдава внимателно.
	— Здрасти — меко й казва той.
	Ксена ръмжи.
	— Ето — обажда се тя точно до него и Дани подскача, после бързо се извърта към кучето, за да не вземе внезапното му движение за агресия. Но Ксена си седи там, вече не ръмжи и изглежда напълно невинна и незаинтересована.
	Дани се усмихва стеснително и взима парите, които му се подават.
	— Съжалявам — казва. — Винаги забравям колко безшумно се движиш. Като призрак.
	Нещо в начина, по който го погледна, го кара да съжалява за избора на думи, но преди да се опита да оправи нещата, тя вече разтоварва торбите.
	Той се изправя неловко и си казва да мълчи. Вече знае каква е процедурата. Докато тя се занимава с прибирането на продуктите, ще го попита с най-неангажиращ тон:
	— Как са нещата из града?
	— Добре — отвръща Дани, понеже това казва всеки път. — Нещата са спокойни, всичко е добре. Ще има откриване на Старбъкс на главната. Ета, собственичката на кафенето на ъгъла, не е много щастлива и се опита да организира градски съвет, за да го спре. Само че никой не отиде. Хората искат Старбъкс, мисля. И не харесват особено Ета.
	Тя кима, сякаш я интересува, а после пита, както той вече очакваше да го попита:
	— Нови физиономии?
	— Само обичайният поток от хора, дето минават.
	— Никой не е питал за мен?
	Дани поклаща глава.
	— Никой.
	Тя не отговаря. Не се усмихва, нито въздъхва, нито пък изглежда разочарована. Просто въпрос, на който трябва да има отговор, факт, който трябва да потвърди. Той никога не попита кого чака или кого очаква и дали е хубаво или лошо, ако някой се поинтересува от нея. Не пита, защото знае, че няма да му каже.
	Тя затваря кухненския шкаф, сгъва едната платнена торба в другата и ги подава на Дани.
	— Може ли да ми донесеш няколко яйца следващия път? — пита Стефани. — Мисля, че ще съм в настроение за един омлет.
	Той се усмихва.
	— Разбира се — отвръща. Винаги отмалява от ирландски акцент.


>	2.
>	Да живееш в сянката

	Примигващите светлини в разпердушинения супермаркет хвърляха дълбоки сенки от тъмни места, а Стефани пристъпи сред всичко това с ръка, здраво обвита около златния Скиптър. Редици от лавици лежаха паднали една върху друга като съборено домино, сред консерви и бутилки кетчуп. Тя долови аромата на малък океан от разлят оцет и погледна надясно тъкмо колкото да мерне късче райета. После отново остана сама насред полусрутения лабиринт, озвучаван единствено от лекото жужене на фризерите.
	Пристъпи в тъмнината, а после отново в светлината. Бавни стъпки, тихи и мракът отново я погълна в студения си глад. Лабиринтът се отвори пред нея. Там кръжеше един мъж, на метър от земята, сякаш беше легнал върху невидимо легло. Ръцете му бяха сключени върху корема, а очите бяха затворени.
	Стефани вдигна Скиптъра.
	Една мисъл щеше да е достатъчна и черната светкавица да го превърне в прах. Една простичка команда, която година по-рано нямаше да се поколебае да даде. Ференте Радаман беше заплаха. Представляваше опасност за нея и за останалите. Беше влязъл в Усилвателя, а повишаването на силата му го беше направило буен. Нестабилен. Рано или късно щеше да убие някого пред очите на всички, на публично място и просто ей така магията щеше да се разкрие пред света, без той да е готов за нея. Сега Радаман беше врагът. Врагът заслужаваше да умре.
	И при все това… тя се колебаеше.
	Не беше от онези, които се замисляха особено. Не беше склонна да се връща назад. За по-голямата част от съществуването й Стефани беше представлявала само горния слой. Тя беше отражението, заместителя, копието. Докато Валкирия Каин беше навън да си играе на герой, Стефани ходеше на училище, седеше на масата за вечеря, продължаваше с нормалния живот. Хората гледаха на нея като на безчувствен предмет. Тя беше „то“.
	Но сега, когато беше „тя“, нещата бяха по-неясни. По-малко определени. Сега, когато беше личност, сега, когато беше жива в действителност, установи, че не желае да лишава друго живо същество от същата възможност, не и ако можеше да го избегне. Което беше, открито признаваше пред себе си тя, страшно неудобно.
	С намръщена физиономия, тъмна, колкото косата й, пристъпи напред от прикритието си и бавно се приближи към Радаман. Извади чифт белезници от раницата на гърба си, като внимаваше веригата да не издрънчи. Не спираше да държи Скиптъра насочен към него, не искаше да убива, ако можеше да го избегне, но не беше глупава — затова внимателно избираше стъпките си. Подът беше осеян с магазинни боклуци. Беше на средата на пътя, а Радаман още не беше отворил очи.
	Колкото повече се приближаваше, толкова по-силно бучеше собственият й пулс в главата. Беше сигурна, че ще чуе думкането на сърцето й. Ако не него, то поне нелепо шумното дишане. Кога беше започнала да диша така шумно? Нормално е да помисли, че е редно някой да го беше споменал.
	На три крачки от него Стефани спря и се огледа, търсейки да види райетата. Нищо. Защо не изчака? Защо трябваше да го прави сам-сама? Толкова ли имаше какво да доказва? Дали ако се справи с Радаман без чужда помощ, щеше да означава, че тя е достоен партньор? Дали щеше да оправдае удълженото й съществуване?
	Не беше свикнала с всички тези противоречиви мисли, които рикошираха из главата й.
	Още три стъпки и тя протегна ръка с приготвените белезници.
	Очите на Радаман се отвориха внезапно.
	Той се вторачи в нея. Тя се вторачи в него.
	— Ъъм… Това е сън? — опита тя, а към нея полетя вълна от енергия.
	Направи кълбо и с някаква далечна част на съзнанието си осъзна, че е с празни ръце, а когато спря, погледна нагоре и видя Радаман да стои със Скиптъра в ръка.
	— Виждал съм това по книгите — рече. Беше американец. — Истински е, нали? Древните наистина са го използвали да убиват Безликите, да ги прогонят от тази реалност. Оригинален Богоубиец. — Докато тя се изправяше, той насочи Скиптъра към нея, а после се намръщи. — Не работи.
	— Сигурно е счупен — отвърна Стефани. — Ще ми го върнеш ли?
	Тя протегна ръка. Той я загледа за още миг и се ококори.
	— Ти си нея.
	— Не — отговори тя.
	Той пусна Скиптъра и ръцете му започнаха да светят.
	— Ти си нея!
	— Не съм! — каза тя, преди той да атакува. — Мислиш, че съм Даркесата, но не съм! Аз съм нейното отражение! Аз съм съвсем нормална!
	— Ти уби приятелите ми!
	— Спри! — извика тя, сочейки към него. — Спри там! Ако бях Даркесата, можех да те убия още в този миг, нали така? Нямаше да ми трябват белезници, за да те усмиря. Чуй ме. Валкирия Каин имаше отражение. Това съм аз. Валкирия Каин превъртя, стана зла и се превърна в Даркесата, но аз все още съм тук. Значи не съм Даркесата и не съм убила приятелите ти.
	Долната устна на Радаман потрепери.
	— Ти не си отражение.
	— Отражение съм. Или поне бях. Еволюирах. Казвам се Стефани. Приятно ми е.
	— Това е номер.
	— Не — отвърна Стефани. — Ако беше номер, щеше да е доста по-хитър от това.
	— Аз трябва… трябва да те убия.
	— И защо би искал да го направиш? Работя с Убежището. Войната свърши, нали така? Нали помниш това? Всички отново сме на една страна, макар че вие, пичове, нещо се позагубихте и сега ние командваме парада. Така че, щом ти казвам да се предадеш, значи се налага да се предадеш. Съгласен?
	— Никой вече не ми нарежда — отвърна Радаман.
	— Ференте, не искаш да направиш нещо, за което да съжаляваш. Усилвателят повиши нивото на магията ти, но те направи нестабилен. Трябва да те върнем и да наблюдаваме състоянието ти, докато станеш отново нормален. В момента не разсъждаваш ясно.
	— Много ясно си разсъждавам. Да те убия може да не върне приятелите ми обратно, но, дявол да го вземе, със сигурност ще ме накара да се усмихна.
	— Виж, това — обади се Скълдъгъри Плезънт, притискайки дулото на оръжието си към слепоочието на Радаман, докато пристъпваше към него, — е притеснително нездравословно.
	Радаман замръзна, ококорил очи. Скълдъгъри си стоеше там в раираното си величие, шапката му — шикозно под ъгъл, черепът му — улавящ светлината.
	— Не ми се ще да ти хрумват разни идеи — продължи Скълдъгъри. — Ти си могъщ, но не достатъчно, че да можеш да си тръгнеш с куршум в главата. Арестуван си.
	— Никога няма да ме хванете жив.
	— Наистина смятам, че трябва да премисляш какво казваш, преди да го кажеш. Не звучиш много смислено. Стефани, май си изпуснала белезниците си. Имаш ли нещо против да ги вдигнеш и да ги сложиш на…
	Радаман се придвижи по-бързо, отколкото очакваше Стефани. По-бързо, дори, отколкото очакваше Скълдъгъри. За част от секундата оръжието му се изпързаля по пода, а самият Скълдъгъри отскачаше от търсещите ръце на Радаман.
	— Не можете да ме спрете! — изпищя Радаман.
	Вратовръзката на Скълдъгъри се беше накривила. Той я оправи с кратки и отсечени движения.
	— Искахме да те приберем без насилие, Ференте. Не го прави по-трудно, отколкото трябва да бъде.
	— Нямате и представа какво е да разполагаш с такава сила — отвърна Радаман, а яростта проблясваше в очите му. — И искате от мен да се откажа от нея? Да стана пак такъв, какъвто бях?
	— Това ниво на мощ няма да продължи още дълго — рече Скълдъгъри. — Знаеш го. Вече започва да спада, нали? След петнайсет дни ще има повече спадове, отколкото върхове, а до края на месеца ще си отново какъвто си беше. Неизбежно е, Ференте. Така че си направи услуга. Предай се, преди да свършиш някоя голяма беля. Ще ти помогнем с всичко, от което имаш нужда, а когато всичко приключи, ще се върнеш към стария си живот. Алтернативата е да продължиш както досега, докато не нараниш някого. Ако го сториш, бъдещето ти ще представлява затворническа килия.
	— Боиш се от силата ми.
	— Както би трябвало и ти.
	— И защо да ме е страх? Това е най-великото нещо, което ми се е случвало.
	— Това? — попита Скълдъгъри. — Сериозно? Я се огледай, Ференте. Намираме се насред някакъв супермаркет. Най-великото нещо, което ти се е случвало и ти реши да изтарашиш супермаркета? Наистина ли си толкова ограничен?
	Радаман се усмихна.
	— Това ли? О, _това_ не го направих аз.
	— Не? А кой го направи?
	— Приятелите ми.
	Стефани не успя да се сдържи — трябваше да се огледа.
	— И къде са сега приятелите ти? — попита Скълдъгъри.
	Радаман сви рамене.
	— Наблизо. Не се отдалечават много. Бяха много след разните битки, а аз открих една група и ги прибрах под крилото си. Не приказват много.
	Стефани долови слаба миризма във въздуха.
	— Кухи хора?
	— Дадох им имена — заяви Радаман — и ги облякох с дрехи. Нарекох ги на приятелите ми, онези, които Даркесата уби. Мисля, че им харесва да имат имена, не че са го показвали досега.
	— Кухите хора не харесват нищо — отвърна Стефани. — Не мислят. Не чувстват.
	— И отраженията не би трябвало да чувстват — рече Радаман. — Но ти казваш, че чувстваш. С какво си по-различна от тях?
	— Защото съм истинска личност.
	— Или само си мислиш, че си.
	— Ако се предадеш — обади се Скълдъгъри, — обещавам да вземем и приятелите ти и да се държим добре с тях. Щом ефектът на Усилвателя отмине, ще ти ги върнем. Имаме ли сделка?
	— Знаете ли какво наистина харесват? — попита Радаман, сякаш изобщо не беше чул Скълдъгъри. — Харесва им да смачкат някой на кайма. Харесват да гледат как се разплисква кръв. Обичат да усещат трошенето на костите под юмруците си. Ето на това се радват приятелите ми. Това ще ги направи щастливи.
	— Не искаш да направиш това — каза Скълдъгъри.
	Радаман се усмихна, изви устна и свирна кратко.
	Скълдъгъри махна с китка, докато тичаше към Радаман, запращайки Скиптъра към ръцете на Стефани. Радаман го хвана, метна го и скочи след него, а преди тя да успее да изтича за помощ. Кухите хора тръгнаха към нея, препъвайки се в планина от кутии с корнфлейкс. Кухи хора в дрехи — изглеждаха нелепо в костюмите, които не им бяха по мярка, и смешни в роклите с флорални мотиви.
	От кристала, вграден в Скиптъра, се изстреля черна светкавица и превърна трима от тях в пепел, без да се чуе и звук. Отново просветна светкавица и отново, но те не спираха да прииждат, появиха се още Кухи хора отзад и вече затваряха кръга около нея. Имаха този неприятен навик. Бяха бавни, непохватни и глупави, но именно когато ги подценяваха — и най-опасни.
	Стефани се стрелна надясно, прочиствайки си пътя и се гмурна под тежките ръце, посегнали да я сграбчат. Поведе ги по една тясна пътека, заградена от двете страни с големи тежки фризери, обърна се с лице към тях и започна да отстъпва заднишком, докато се приближаваха към нея. Броят не значи нищо, когато можеш да притиснеш врага натясно. Скълдъгъри я беше научил на това. Всичко опира до избора на място за боя.
	Черният кристал изплю припукваща енергия. Ако можеше да убива откачени богове, чиито вид караше хората да полудяват, значи и изкуствени създания с кожа от хартия и без нито една мозъчна клетка помежду хартията, нямаха особен шанс. Експлодираха на прах, който се носеше към пода и биваха стъпкани от безмозъчните им събратя. Не спираха. Разбира се, че не. Не познаваха страха. Нямаха усещане за собствената си личност. Бяха жалки имитации на живота, много подобно на онова, което беше Стефани преди. Някога.
	Но сега Валкирия Каин я нямаше и Стефани Еджли беше всичко, което остана от нея.
	От друга част на супермаркета чу трясък от битката на Скълдъгъри с Радаман. Не се притесняваше. Той можеше да се грижи за себе си.
	Сенките се раздвижиха около нея и един юмрук я уцели по ръката. Пръстите й се отпуснаха и Скиптърът се търкулна под една обърната лавица. Стефани се хвърли надолу с ругатни. Единственото й оръжие остана шоковата палка на гърба, която имаше ограничен заряд и беше безполезна срещу всичко, лишено от нервна система. Тя затича покрай един рафт с микровълнови печки и блендери, тенджери и тигани. Грабна един черпак от неръждаема стомана, който пораждаше очаквано незадоволително усещане в ръката й, а след това веднага го пусна, в мига, в който забеляза единствената останала кутия с комплект кухненски ножове. Издърпа я от рафта и я метна право в лицето на най-близкия Кух човек. Кутията падна, а ножовете се пръснаха по пода.
	Стефани грабна двата най-големи и ги размаха, а остриетата минаха леко през шията на Кухия човек. Отвътре, като въздух от спукана гума, избълва зелен газ. Докато тичаше напред, усети вкуса на газа дълбоко в гърлото си.
	Двама Кухи отпред — единият с тениска и вратовръзка, без панталони, а другият в копринена бална рокля.
	Тя се спусна на колене и промушвайки се помежду им, сряза краката им, но още докато спадаха, тя вече беше отново изправена и забиваше нож за филетиране в гърдите на един от Кухите, облечен в пижама. Извърна се от изригналия газ, закашля се, а очите й се напълниха със сълзи. Нещо се размаза отпред и тя замахна към него и го избута, зрението й се влоши, а дробовете направо горяха. Стомахът й се преобърна. Усети вкуса на жлъч. Подхлъзна се на нещо. Падна. Изпусна единия нож.
	Някаква ръка я сграбчи за косата, дръпна я назад и тя извика. Опита се да го намушка с втория нож, но острието се оплете в якето й, след което и то изчезна. Тя вдигна ръце и впи нокти в груба кожа, като се опитваше да я пробие. Хватът върху косата й се отпусна. Нещо изхрущя в лицето й. Светът присветна и се завъртя. Отново я удариха. Тя се прикри, ръката й правеше всичко възможно да поема тежките удари, а главата й се тресеше при всяко съприкосновение. Ако имаше магия, досега да беше подпалила Кухия човек или да му е запратила сенки, за да го разкъса. Но нямаше магия. Нямаше този лукс, на който да може да се опре, за да се измъкне от бедата. Не беше Валкирия Каин. Тя нямаше _нужда_ от магия.
	Стефани прибра колене и се завъртя по гръб. Кухият човек се надвеси над нея, малко повече от черна форма. Юмрукът му се стовари върху корема й като висяща топка и щеше да изпразни дробовете й, ако не бяха бронираните дрехи. Тя обгърна краката си и се избута настрани, претърколи се назад и приклекна, а Кухият човек леко се олюля. Тя мушна ръка във витрината до себе си, в търсене на оръжие и пръстите й се обвиха около дръжката на подочистачка. Кухият човек се насочи към нея и Стефани се изправи, размахвайки подочистачката като бейзболна бухалка.
	Липсваха й дървените дръжки. Дървените имаха и малко тежест, докато тази, пластмасовата, в ръцете й просто отскачаше лекичко от главата на Кухия човек.
	Тя я извъртя, вкара другия край в устата му и започна да бута, докато не го принуди да отстъпи с олюляваща се крачка, след което пусна дръжката и побягна обратно откъдето беше дошла. Погледът й се проясняваше. Вече не й се повдигаше. Един Кух се обърна към нея, но тя го заобиколи, препъна се, падна и видя Скиптъра. Хвърли се напред, мушна ръка под падналата етажерка, а пръстите й се обвиха около успокояващата му тежест. Кухият посегна към нея. Тя го превърна в прах.
	Изправи се, разпердушини следващия и после още един. Още трима се появиха в полезрението й и тя се справи с тях със същата лекота. След което единствените шумове в помещението идваха от Скълдъгъри.
	Тя избърза към откритата зона тъкмо навреме, за да види как Радаман изважда ръката на Скълдъгъри от ставата.
	Скълдъгъри изкрещя, когато костите му се разпиляха по пода. Порив от енергия го повали на земята, а Радаман се приближи, готов да нанесе фаталния удар.
	— Стой на място! — извика Стефани, насочила Скиптъра към гърдите му.
	Той я погледна и се засмя.
	— Това не работи, забрави ли?
	Тя смени мишената и изпепели вратата зад него.
	— Работи само у собственика си, глупако. А сега, ако не искаш да ти съберем останките с метла и лопатка, си сложи белезниците. — Тя ги изрита към него по пода. Те се удариха в крака му, но той не помръдна.
	— Знам какво си мислиш — каза тя. — Мислиш си „Мога ли да я убия, преди да стреля?“ Е, при положение че е налице Скиптърът на Древните, най-мощният Богоубиец в света, а той може да те обърне на пепел с една-едничка мисъл, ще трябва да се запиташ…
	Скълдъгъри заби задната част на оръжието си в челюстта на Радаман и момчето се извъртя в полукръг и се свлече.
	Стефани се вторачи.
	— Стига, бе?
	Скълдъгъри побутна Радаман с крак, за да се увери, че е в безсъзнание.
	— Бях на средата на нещо — рече Стефани. — Беше ми на мушка и бях започнала нещо. Давах своя принос. Не можеш да прекъсваш някого, когато дава своя принос.
	— Закопчай го — каза Скълдъгъри. Той прибра оръжието, вдигна ръката си и започна да я промушва в ръкава си.
	— Почти бях стигнала до най-хубавата реплика и ти… хубаво. — Стефани напъха Скиптъра в раницата на гърба си, приближи се и здраво закопча ръцете на Радаман. Изправи се, когато чу как ръката на Скълдъгъри щракна в ставата.
	— Ауч — промърмори той и погледна към нея. — Извинявай? Казваше ли нещо?
	— Бях много яка — отвърна тя.
	— Съмнявам се.
	— Бях толкова яка и цитирах един много як филм, а ти направо ми съсипа цялата работа.
	— О — рече той. — Съжалявам.
	— Не, не съжаляваш. Просто не можеш да понасяш, когато другите хора казват нещо яко, докато си твърде зает да крещиш, нали?
	— Ама той ми откъсна ръката.
	— Ръцете непрекъснато ти ги откъсват. А на мен рядко ми се случва да мога да кажа нещо яко и обикновено няма никой наоколо да го чуе.
	— Извинявам се — каза Скълдъгъри. — Моля те, продължи.
	— Е, няма да го казвам _сега_.
	— Защо не? Очевидно има голямо значение за теб.
	— Не. Няма смисъл. Той вече е с белезници. Освен това е в безсъзнание.
	— Може да те накара да се почувстваш по-добре.
	— Ще се почувствам глупаво — заяви Стефани. — Не мога да казвам яки неща на някой в безсъзнание.
	— Не става дума за него. Става дума за теб.
	— Не. Забрави. Само ще ми се смееш.
	— Обещавам, че няма.
	— Забрави, казах.
	Той вдигна рамене.
	— Хубаво. Щом не искаш да го довършиш, недей. Но може да те накара да се почувстваш по-добре.
	— Не.
	— Добре тогава.
	Той стоеше там, загледан в нея. Тя отвърна на погледа му, отвори уста, за да продължи разговора, но той внезапно се обърна, отдалечи се, сякаш току-що си е спомнил, че може и да изглежда, да звучи и да говори като Валкирия Каин, но _не беше_ Валкирия Каин.
	И никога няма да бъде.


>	3.
>	Да хвърлиш ръкавицата

	Роърхейвън беше млад град — на малко повече от три седмици. От скромното си начало като малко селище до мъртво езеро беше израснал до чудо на архитектурното майсторство с едно мигване на окото. Изграден в паралелна реалност, след което преместен в тази, безупречно покриваше старото градче. Тесните улици на Роърхейвън вече бяха широки, а скромните жилища сега бяха лъскави и стилни. Границата му беше огромна и беше затворен за света със силата на защитната стена, която го ограждаше — стена, която с помощта на трикове, наука и магия, го предпазваше от любопитните очи на смъртните. В центъра на града беше Убежището, палат по всички правила на играта — бляскав, с камбанарии, с кули — беше обект на силна завист сред магическите общности по света.
	Това трябваше да е първият магически град на Новия световен ред. Други щяха да последват примера му, както предвиждаше планът на Ревъл. Когато Уорлоките започнеха да убиват смъртни и смъртните щяха да имат нужда от спасители, магьосниците щяха да нахлуят, да избият ордите и да бъдат приветствани като герои. Щяха да се докажат като незаменими съюзници срещу новооткритите сили на мрака. Магьосник и смъртен щяха да се изправят обединени. И тогава, бавно и подмолно, магьосниците щяха да избутат смъртните настрани и светът щеше да е техен. Но каква беше онази мисъл, която Валкирия Каин беше чула веднъж, която Стефани си спомни сега?
	_Никой план не оцелява след първия контакт с врага._
	Уорлоките се появиха значително по-многобройни от очакваното. Свалиха щита, разрушиха стената и пробиха портала. И за да изравни резултата, Ърскин Ревъл изпрати магьосници, минали през усилване на мощта в Усилвателя, да се бият с тях — но тези свръхзаредени оперативни работници се оказаха равносилна заплаха както за врага, така и за своите. И тогава се появи Даркесата.
	В хаоса, който последва, загинаха мнозина. Уорлоките, след като видяха как убиват водача им, се разпръснаха и се оттеглиха, деветнайсетима свръхзаредени магьосници избягаха, а Даркесата наложи наказанието на всички наказания върху Ърскин Ревъл.
	Роърхейвън оцеля, но мечтата беше разбита.
	Сега, шестнадесет дни след края на битката, само част от луксозните сгради бяха населени. Улиците бяха тихи и хората се скатаваха, бяха уплашени и засрамени. Бяха им обещали величие и доминация, бяха им казали, че ще могат да изискат рожденото си право, да завладеят света. Какъв ли шок беше за тях да разберат, че те са злодеите в цялата тази история.
	Стефани не изпитваше съчувствие към тях, обаче. Може да се бяха възприемали като лъвове, но всъщност ги водеха като овце.
	Все пак не беше променила мнението си за града. Да, беше впечатляващ, и на места красив, а празнотата му прибавяше известна загадъчност, която тя установи, че харесва, но на бентлито му трябваха осем минути, за да стигне от градските порти до Убежището. И не беше заради трафика — почти нямаше такъв, ако става дума, а заради нелепата система, която бяха избрали, за да построят улиците. Нямаше да има проблем, ако тези осем минути бяха изпълнени с разговор, но тази сутрин Скълдъгъри беше в едно от мълчаливите си настроения, така че и Стефани пазеше тишина.
	Стигнаха до Убежището или онова, в което се беше превърнало то, и поеха по рампата към нивото под улицата, където паркираха, след което се качиха с асансьора до лобито.
	Не бяха спестявали разходи, за да напомнят на посетителите, че това е мястото, където се крие силата. Лобито беше видение от статуи и картини, бял мрамор и най-дълбокото тъмно на обсидиана. Секачи в сиви одежди стояха на пост, а косите им проблясваха зловещо.
	Администраторът излезе да ги посрещне.
	— Детектив Плезънт — рече Типстаф, — госпожице Еджли, Върховен маг Сороуз ще ви приеме след малко.
	Скълдъгъри кимна, а Типстаф вече се отдалечаваше, съсредоточен в това да провери какво следва в списъка му от задачи за деня. Скълдъгъри изчака с ръце в джобовете, неподвижен като статуите наоколо. Стефани не беше толкова търпелива, затова се махна, доволна от възможността да се отдели от него. Имаше си своите моменти на остроумие, когато старият Скълдъгъри излизаше на повърхността, но бяха кратки и мимолетни. Съзнанието му беше фокусирано върху други неща. Съзнанието му беше фокусирано върху Валкирия Каин.
	Нямаше нужда да е около него, когато мислеше за нея.
	Тя напусна мраморните и ярко осветени коридори и навлезе в зоната, която беше добила името Старото Убежище — онова, което беше останало от оригиналната сграда с бетонните й стени, примигващи светлини и танцуващи сенки. Не много магьосници се осмеляваха да слизат насам и точно затова Стефани го харесваше. Онези другите я гледаха с неприязън. За тях тя беше отражението на разрушителката на света, евтино копие на момичето, което щеше да избие всички. Нямаха й доверие. Не я харесваха. Със сигурност не я оценяваха.
	Тя влезе в залата с Усилвателя.
	— Здрасти — рече.
	Инженерът се обърна. Усмихнатото лице, което Кларабел беше изрисувала върху гладката метална глава, все още си беше там и придаваше на робота мило и жизнерадостно изражение. От покритото със символи тяло липсваха някои части, а в тези празнини нежно пулсираше синьо-бяла светлина — почти хипнотизиращо.
	— Здравей, Стефани — отвърна Инженерът. — Как си днес?
	Тя вдигна рамене. Усилвателят се намираше в средата на помещението, приличаше на отворена ваза, а най-горните му части почти остъргваха тавана. Под повърхността на обшивката му пробягваха жици и пращяха ярко. Изтегляше силата си от цепнатината между този свят и Извора на цялата магия, цепнатина с размера на иглен връх, около която беше построена машината.
	— Става по-ярък — каза тя.
	— Така е — отвърна Инженерът. — Всеки път щом силата направи пълен кръг, расте.
	Отначало им беше дал двадесет и три дни, осем часа, три минути и дванайсет секунди преди Усилвателят да се препълни. Натоварен със задачата да удължи този срок, ако изобщо беше възможно, беше бърникал по машината, пренасочвайки потока на мощта и употребата, докато не добави още седем дни към обратното броене. Но този кратък момент на глътка въздух бързо отлетя, с неизменния ход на времето.
	— Още колко време, докато всичко стане на _бум-бам_? — попита Стефани.
	— Още четиринадесет дни, седем часа и две минути — отвърна Инженерът. — Макар че звукът, който ще направи, няма да е _бум-бам_. Ако и когато Усилвателят се препълни, ще се чуе едно много силно _фъзз_. Вероятно и едно _уомп_.
	— Ясно. Не е много впечатляващо, значи.
	— Така е. Ефектът, обаче, ще е повече от впечатляващ.
	— Е, да — рече Стефани. — Силата на всеки магьосник по света ще се усили двайсет пъти повече от нормалното си ниво и магьосникът ще откачи по време на това, ефективно виждайки сметката на цялата планета. Това си е доста впечатляващо, няма спор.
	— Сарказмът е вашата сила, госпожице Еджли.
	Тя се усмихна.
	— Колко хубаво от твоя страна да го кажеш, Инженер. Е, някой наминавал ли е вече да предложи душата си в замяна на изключването му?
	— Още не.
	— Сигурно са били заети.
	— Това предположих и аз.
	— Остават ни две седмици. Сигурна съм, че ще има опашка от доброволци щом се разчуе.
	— Без съмнение.
	Тя се разсмя.
	— Ти си много як робот, знаеш ли?
	— Може би най-якият. Повредена ли си?
	— Моля?
	— Лицето ти. Има рани.
	— А, — отвърна тя — нищо работа. Поредният риск на професията.
	— Боли ли?
	— Не. Не съвсем. Само като го пипам.
	— Предвид това, че болката не е нещо, към което да се стремите, защо бихте го пипали?
	— Точно това си мислех и аз — ухили се Стефани, а после усмивката угасна. — Мога ли да те попитам нещо? Става дума за символите по теб. Едно от нещата, които правят, е да осигуряват никой смъртен да не може да те види, нали така?
	— Основното нещо.
	— Но аз съм смъртна, а мога да те виждам.
	— Но вие сте различна.
	— Как така? Мисълта ми беше, че аз не съм магична.
	— Но вие произлизате от магията — отвърна Инженерът. — Вие сте нещо, родено от магията, както съм и аз. Но, за разлика от мен, вие сте надскочили първоначалния си замисъл. Станали сте личност — доста подобно на Пинокио от старата приказка.
	— Пинокио — повтори Стефани. — Ха. Не го бях разглеждала от този ъгъл.
	— Моят създател, доктор Роут, ми четеше вечер. Това ми беше любимата приказка. И сега ми е любимата.
	— Ау, това всъщност е много сладко. Искаш да си човек?
	— О, не, никак даже — отвърна Инженерът. — Искам да съм кукла на конци.


	Тя откри Скълдъгъри в Медицинското крило да говори с Ревъри Синекдох. Не посмя да се приближи много. Синекдох беше отличен лекар, но имаше прекалено силен интерес към независимото съществувание на Стефани, за да бъде нещо друго, освен досадна. Стефани остави Скълдъгъри да говори и се оттегли, за да не се пречка.
	Медицинското крило беше част от Научното крило и всички в тази част на Убежището бяха сериозни и усърдни, и винаги заети с работа. Освен Кларабел. Стефани я наблюдаваше как работи — или поне правеше нещо, което можеше да се възприеме като работа. Движенията й нямаха енергията на хората около нея, разнасяше някаква празна папка, но пък съсредоточеният поглед беше толкова яростен, че дважди надвишаваше страстта в погледите на когото и да било другиго. През този ден косата й беше яркозелена.
	— Здрасти, Кларабел — рече Стефани.
	Кларабел спря, но не промени погледа.
	— Здрасти, Валкирия.
	Стефани поклати глава.
	— Боя се, че все още съм Стефани.
	— Защо се боиш? Да не си направила нещо лошо?
	— Много вероятно — отвърна Стефани. — Изглеждаш заета.
	— Знам. Упражнявам се. Никой от лекарите не ми позволява да правя каквото и да било, докато не се докажа, затова се правя на заета, че да видят колко съм добра в това.
	— Мислиш ли, че ще свърши работа?
	— Почти съм убедена — отговори Кларабел. — Така накарах доктор Граус да ме наеме. След това ми каза, че веднага е съжалил за решението си, но вече се бях нанесла. Лекарите не са много забавни. Има един, дето мяза на жабешко ако. Може и да си мислиш, че е забавно да се размотаваш с някой, дето мяза на жабешко ако, ама не е. Освен това не е много доволен като му викаш жабешко ако. Дори и доктор Най беше по-забавно от жабешкото ако. А къде е доктор Най?
	— В затвора.
	— И кога ще излезе?
	— Няма да е скоро.
	Кларабел присви устни за миг, после кимна.
	— Това вероятно е добра идея. Доктор Най не беше много приятно. Харесва да експериментира с разни неща. Чух, че един път комбинирало горната част на кентавър с долната част на минотавър и създанието избягало, а понякога можеш да го чуеш как тича из гората нощем и вие на пълнолуние…
	— Не съм сигурна, че това е вярно.
	— И все пак — продължи Кларабел, отдалечавайки се, — кара те да се замислиш, нали?
	— Стефани — обади се доктор Синекдох и я повика с ръка.
	Стефани потисна едно стенание и се включи към тях без особен ентусиазъм.
	— Имам нещо за теб — заяви Синекдох, ровейки из бюрото си. — Аз лично не го одобрявам, понеже имам навика да спасявам животи, не да ги отнемам. Но една вещ беше открита съвсем наскоро, затрупана сред вехториите в Старото Убежище и предвид ситуацията, в която се намираш, реших, че… само да я намеря…
	— Ситуацията, в която се намирам? — попита Стефани.
	— Да си без магия — поясни Скълдъгъри. — Шоковата палка е полезна, но има ограничение, ако не я зареждаш сама. Скиптърът е безграничен, но и той по свой начин има своите лимити. Може да нямаш пространство да се прицелиш и да стреляш.
	— Та значи видях едно нещо — намеси се Синекдох — и се сетих за теб. А, ето на. Какво мислиш?
	Протегна ръкавица, направена от черен метал.
	Очите на Стефани се разшириха и дори Скълдъгъри застина.
	Синекдох нямаше как да не забележи реакцията.
	— Нещо не е наред ли?
	— Това е ръкавицата, която нося във видението — каза Стефани.
	— Така изглежда — промърмори Скълдъгъри.
	— Видели сте това във видение? — попита Синекдох. — Ама аз я намерих едва вчера. Мислех си, че ще я искаш като оръжие за краен случай.
	Стефани се намръщи.
	— И какво прави?
	Синекдох се поколеба.
	— Старото Убежище е било построено от по-безмилостна порода магьосници. Това е принадлежало на един от тях. Казва се Ръкавицата на Смъртоносното докосване. Когато се активира, само едно докосване е достатъчно да отнеме нечий живот. По принцип бих го унищожила незабавно, но предвид онова, срещу което се налага да се изправиш, мислех, че можеш да се възползваш от всяка възможност за помощ. Каза, че Меволент е откъснал главата на Даркесата, а тя си я е закачила обратно, така ли е? Успяла е да използва последните си секунди мисъл, за да се излекува. С Ръкавицата няма последни мисли. Физическата и мозъчната смърт настъпват незабавно, така че, ако Даркесата няма представа какво я чака, няма да има и най-малък шанс да оцелее.
	Стефани погледна към Скълдъгъри.
	— Ако не я нося, дали бъдещето, което видяхме, ще се промени?
	— Да не носиш ръкавицата едва ли ще има какъвто и да е ефект върху това видението да се сбъдне — рече Скълдъгъри. — Виждали сме как се променят детайлите, но резултатът си остава все същият.
	— Е, няма да я нося — заяви Стефани. — Ето. Реших. Може ли да идем да видим Касандра? Да проверим дали видението пак свършва по същия начин?
	Скълдъгъри кимна, а гласът му внезапно се проясни.
	— Ще кажа на Касандра да ни чака, благодаря за усилията, но явно няма да вземем ръкавицата.
	— Добре — отвърна Синекдох. — Но ще ти я прибера, Стефани, само за всеки случай.
	— Не си правете труда — каза Стефани, като вече се отдалечаваше. — Никога няма да си я сложа.


>	4.
>	Приятели и Фоу

	Чайна Сороуз ги чакаше, когато влязоха в Залата на призмите. Тънки стълбове от ъгловато стъкло се проточваха от пода до тавана, а в центъра на залата седеше самият Върховен маг — елегантна, в свободно падаща пастелно синя рокля и брошка на гърдите, която подчертаваше високия й вече статут. Стефани беше чувала, че е избрала тази зала за посрещане на посетители, защото имала повече ъгли, които да отразяват свръхестествената й красота — гарваново черната коса, ледените очи, идеалните черти, но Стефани знаеше реалната причина. Чайна беше избрала помещението, защото можеше да види всеки, който се опитва да се промъкне отзад. Чайна беше убиец, а само убийците знаят как работят убийците.
	Зад трона на Чайна — понеже точно това си беше, стоеше Черния секач в безмълвна заплаха.
	— Ето ги и тях — рече Чайна, усмихвайки се. — Единствените двама, които винаги ми носят добри новини. Наясно ли сте колко депресиращо може да е? Ако бях по-крехка, със сигурност щях да припадна от напрежение.
	— Ти пожела работата — отвърна Скълдъгъри.
	— Исках титлата, властта и всички тези чуднички книги. Можеше и без стрес да мина. Мисля, че скоро ще ми се образува бръчка на челото.
	— Какъв ужас — рече Скълдъгъри.
	— Ето виждаш ли? Ти ме разбираш. И ето ви значи с добрите новини. Поздравления, между другото, за това, че се справихте с Ференте Радаман, без да привлечете и капка обществен интерес. Скрутинъс и Рандъм вече работят извънредно, за да прикрият някои небрежни изпълнения. Смаяна съм, че не сме по всички новини. Дали Радаман имаше някаква информация за останалите магьосници ренегати?
	— Не спомена нищо конкретно, но каза, че се събират на групички.
	— Понеже количеството дава сигурност?
	Скълдъгъри поклати глава.
	— Каза, че някой се бил свързал с тях. Изглежда са им предоставили подслон.
	— Не ми харесва как звучи. Да нямаш предвид друго Убежище?
	— Не разполагам с друга информация.
	Чайна се облегна назад и известно време не каза нищо.
	— Ако друго Убежище им предоставя защита, ще трябва да установим кое е. От Войната между Убежищата насам, международните отношения са… предпазливи. Последното нещо, което ни трябва, е някое от тях да се разбунтува и да разстрои всички останали.
	Вратата се отвори и влезе Типстаф. Той прошепна нещо в ухото на Чайна, а тя кимна. Когато излезе, тя насочи поглед към Скълдъгъри и Стефани.
	— Останете с мен за още няколко минути — каза.
	Влезе един мъж. Висок и слаб, небръснат, с тъмна коса, която имаше нужда от подстрижка и избелели дънки, които имаха нужда от пране. Излъчваше заплаха, което беше толкова естествено за него, колкото и дишането.
	— Господин Фоу — започна Чайна, — бях започнала да се чудя дали изобщо някога ще стигнете до тук.
	Винсънт Фоу ги изгледа с подозрение.
	— Моите извинения, Върховен маг. Работех върху мотора си.
	— Е — каза Чайна с усмивка, — ако мотоциклетът ви се счупи следващия път, когато ви повикам, ще очаквам да се качите на първия възможен автобус.
	Устната на Фоу се изви само при мисълта за това.
	Чайна продължи.
	— Няма да е зле да запомните това, че само да поисках, можех да пратя Секачи да ви заловят и да ви хвърлят в килия и никой, ама имам предвид никой, не би си отворил устата да възрази.
	Фоу махна косата от очите си.
	— Това ми изглежда като потенциална злоупотреба с власт.
	Усмивката на Чайна стана още по-широка.
	— Както казвам винаги, какъв е смисълът от властта, ако не можеш да се възползваш от нея? Длъжник сте ми, господин Фоу, и докато не изплатите дълга си, сте мой. Ясно ли е?
	— Аха.
	— Моля?
	Фоу прочисти гърло.
	— Да. Ясно е. Чудя се само как ще разбера кога дългът ми е изплатен?
	— О, бъдете сигурен, че ще ви уведомя.
	Фоу се усмихна тъничко, а после погледна към Скълдъгъри и Стефани.
	— И вие сте съгласни с това, така ли? Ето как се създават тираните.
	— Какво ти пука? — попита Стефани. — Ти си нихилист.
	Той вдигна рамене.
	— Само отбелязвам.
	— Господин Фоу — продължи Чайна, — не съм приключила със злоупотребата с власт.
	Фоу се поклони леко.
	— Моите извинения, отново. Пред какъв враг сте изправени, ако мога да попитам?
	— Стар враг — отвърна Чайна. — Елиза Скорн е изправила на крака Църквата на Безликите и действа. Наблюдавах как взима надмощие, събира подкрепа, изгражда я и чаках идеалния момент, за да разруша всичко. Искам да го направя както трябва — не само тук в Ирландия, но и по света. Затова ми трябва достъп до всяка малка нейна тайна.
	— Искате да влезем с взлом някъде и да откраднем архива й?
	— Казах, че искам да стане както трябва. Над масата. Никакви взломове, никакви кражби. Трябва ми причина, за да конфискувам и последния лист хартия, който притежава тази жена.
	— И? — попита Фоу.
	— Тя иска да се присъедините към Църквата, — каза Скълдъгъри.
	Фоу се намръщи.
	— Но ние не почитаме Безликите.
	— Това няма значение — продължи Чайна. — Едно от правилата, които бяха формулирани, когато Църквата получи официален статут, беше, че никой с криминално минало не може да стане член.
	— А — обади се Фоу. — А аз и малката ми групичка сме все бивши престъпници.
	— Именно. Вие се присъединявате, ние трием. Елиза губи всичко.
	— И тогава ще сме квит?
	Чайна се засмя.
	— Господин Фоу, вие се опитахте да ме убиете. Доста далеч сме от ситуацията квит. Напуснете.
	Фоу се поколеба, после кимна и излезе.
	Когато си тръгна, Скълдъгъри заговори.
	— Ще бъде грешка да се доверим на този човек.
	— Както ще бъде грешка от негова страна да ми пресече пътя — отвърна Чайна. — Та докъде бяхме стигнали? А, да, поздравявах ви за ареста на Ференте Радаман. Много добра работа и на двамата. Разбира се, това не е работата, с която вие _би трябвало_ да се занимавате. Назначих Декстър Векс и Сарацен Ру да проследят ренегатите с помощта на Ловците на чудовища.
	— И се справят доста добре — рече Скълдъгъри. — От деветнайсет, ние хванахме двама, те — шестима, още двама сами дадоха фира, а различни Убежища по света се справиха с още четирима. Което значи, че ни остават още шестима на свобода.
	— И съвсем преднамерено пропускаш нещо — каза Чайна. — Залавянето на ренегатите е от изключителна важност, приемам. Но аз възложих на вас двамата да откриете и да спрете Даркесата. Дадох ви достъп до всякакви ресурси, които биха могли да ви потрябват, за да го свършите, и си остава приоритет номер едно. Ако ренегатите не бъдат спрени, светът ще узнае за нашето съществуване. Но ако Даркесата не бъде озаптена, няма да има свят, който да узнава каквото и да било. Та, кажете сега, как вървят нещата на този фронт?
	— Както и очаквахме — рече Скълдъгъри.
	— Наистина? Нима очаквахме да няма напредък?
	— Само защото нямаме резултати, не значи, че нямаме напредък. Търсим човека, който би могъл да бъде буквално във всяка една точка на света. На този ранен етап, всичко е процес на елиминиране.
	— Разбирам — каза Чайна. — И какво сте елиминирали до този момент?
	Скълдъгъри се огледа.
	— Тук. Даркесата не е тук, затова и тази зала може да бъде елиминирана от списъка с местата, на които може да се намира. Освен ако не влезе, след като излезем ние, в който случай ще постъпим глупаво, ако съвсем го изключим като възможност.
	Чайна въздъхна.
	— Та значи казваш, че е невъзможно да я открием.
	— Не, никак даже. Всъщност има два начина да открием къде се намира. Първият е много прост — да я доведем.
	— И как ще стане това?
	— Тя наказва Ърскин Ревъл за убийствата на Антон и Гастли. Двайсет и три часа на ден е подложен на невъобразима агония. Ако лекарите се опитат да облекчат страданията му, болката се усилва. Ако по някакъв начин свикне с нея, болката се усилва. Тази връзка помежду им е нещо, което бихме могли да използваме. Ако прехвърлим Ревъл в друго измерение, връзката ще прекъсне.
	— И как ще ни е от полза това?
	— Щом връзката се разпадне веднъж, Даркесата ще дойде да търси отговори. Когато върнем Ревъл обратно, той ще бъде първата й мишена. Разбира се, трябва да сме готови, понеже ще имаме само една възможност да я примамим.
	Чайна сви устни.
	— Рисковано.
	— О, да — рече Скълдъгъри. — Много рисковано. Възможно даже самоубийствено. Но може би трябва да започнем да търсим измерение, в което да го прехвърлим.
	Чайна въздъхна.
	— Много добре. А кой е вторият начин?
	— Това е малко по-опасно, но също така е и по-просто. Няма нужда да проследяваме нея — просто трябва да намерим хората, които са с нея.
	— Имаш предвид Танит Лоу.
	Скълдъгъри кимна.
	— Да, нея имам предвид. Танит Лоу и Били Рей Сангуайн.


>	5.
>	Да наблюдаваш как гори светът

	Наблюдаваше я как виси във въздуха, със затворени очи, носейки се над дъсчения под. Беше обвита в мрак, от всяко едно пръстче на краката до линията на челюстта, мрак толкова плътно прилепнал по тялото, че можеше да различи мускулите на краката й и стегнатия корем. Беше така от няколко дни. Не беше отваряла очи, нито беше продумала. Просто се носеше.
	Сангуайн си свали палтото, метна го на един стол с изправена облегалка — единствената мебел в стаята. Навън беше студено, тук вътре беше горещо, а цялата топлина се генерираше от осемнайсетгодишното момиче, което бавно се въртеше във въздуха. Нямаше никаква представа какво се случва в главата й. Дали си мислеше човешки мисли, или нещо друго? Нещо отвъд човешкото?
	Предполагаше, че на някой толкова могъщ не му трябваше много време да започне да мисли за неща, които нямат място в една човешка глава.
	Зад него прошумоля кожа, но той не се обърна. Танит Лоу пазеше тишина, когато патрулираше из малката къщичка в този призрачен квартал. Ако погледнеше през прозореца, щеше да види още дузина идентични на тази къщи — всички празни и безлюдни. Години по-рано бяха предвидени за продажба на заможни ирландци и на щастливите преселници, които идваха тук в търсене на по-добър живот. После парите свършиха и преселниците тръгнаха да дирят късмета си другаде, като взеха голяма част от ирландците със себе си.
	Сангуайн беше уморен от Ирландия. Зимата вече беше към края си, но ветровете бяха все така горчиви, а дъждовете — злостни. Искаше да се прибере вкъщи, обратно в жегата на Източен Тексас. Беше му писнало да живее живот извън закона. Искаше да седи вечер на верандата и да не се тревожи за края на света или за това каква роля ще изиграе в него.
	Наблюдаваше как Танит се измъква от прозореца и тръгва отвън по стената към покрива. Там горе имаше бинокъл, който можеше да използва и да оглежда всичко на 360 градуса. Не говореше много, откакто се бяха нанесли тук, и почти не спеше. Останката в нея я държеше на крака — силна и нащрек. Понякога я улавяше как го наблюдава и се чудеше дали днес няма да е денят, в който ще го убие.
	Понеже тя трябваше да го убие. Това му беше ясно.
	Даркесата — бог-в-тялото-на-момиче, някога известна като Валкирия Каин, беше месията на Останката, обречена да унищожи света и да изпепели цивилизацията до въглени поради причина, която предстоеше да се установи. Когато Даркесата помоли Танит да я наглежда докато тя „хибернира“ — по нейни думи, Танит преливаше от радост. Сангуайн се влачеше с нея, разбира се. Танит беше годеницата му в крайна сметка. Обичаше я. Но независимо от това колко я обичаше, Даркесата никога не беше представлявала за него месия и той нямаше желание да наблюдава света как гори.
	Танит знаеше, че ако разполага с достатъчно време, той щеше да се осмели да направи нещо крайно, за да предотврати апокалипсиса и единствената причина да не го убива още беше, че очевидно не смяташе, че е стигнал до този момент. Но дори и сега, камата, запретната в колана му — едно от четирите оръжия Богоубийци, които бе скрил от нея, беше повече от състояние да сложи край на живота на момичето-бог. Беше чувал на какво е способна Даркесата. Беше чувал, че се е случвало да й откъснат главата, а тя е успяла да се възстанови в онези последни няколко мига преди настъпването на мозъчна смърт.
	И все пак Даркесата можеше да бъде убита. Доста добре даже. Но за да я убие, трябваше да забие камата в тялото й, преди тя да успее да формулира каквато и да е мисъл по въпроса преди това. Можеше да го стори сега. Танит беше на покрива, Даркесата беше със затворени очи и ето го него — застанал до нея, а ръката му вече се промъква към камата. Извади я от колана си с повишено внимание, държейки я насочена надолу и далеч от тялото си. Тези оръжия убиваха всичко, до което се допираха, и щом можеха да убият бог, със сигурност можеха да сложат края на любимото синче на мамчето Сангуайн.
	Усещането за камата в ръката му беше хубаво. Добре балансирано. Три стъпки и щеше да е до нея и тогава всичко, което трябва да направи, е да протегне ръка и да забие острието в черепа. По дяволите, щеше да спаси целия проклет свят. Колко други наемници можеха да се похвалят с това? Разбира се, да убие Даркесата, означаваше да разбие мечтите на Танит Лоу — единствената жена, която някога бе обичал и в крайна сметка щеше да предизвика гнева й до степен, в която щеше да се наложи да я убие, преди тя да убие него.
	Даркесата се рееше, с главата надолу, със затворени очи, въртейки се бавно, бавно, а Сангуайн прибра камата в колана си. Реши, че би могъл да позволи тези топли и неясни чувства да останат живи още известно време.


>	6.
>	Моят нормален живот

	Вкъщи.
	Прибирането вкъщи винаги я караше да се усмихва. Онези странни дни, изпълнени с неловки мълчания и спорадични, влудяващи изблици на приятелски чувства, бяха поносими, само поради факта че Стефани имаше дом, в който да се прибере в края на всичко това. Усмивката се разтегли още щом слезе от Бентлито и стана още по-широка, когато отвори входната врата.
	Комфорт.
	Не, повече от комфорт. Принадлежност.
	Баща й беше в дневната, майка й сновеше из къщата, а по това време на вечерта, Алис вече спеше в леглото си. Цялото й семейство — живи и в безопасност. Избутвайки онова, което знаеше за евентуалната им съдба в едно тъмно ъгълче на съзнанието си, Стефани се качи в стаята си, преоблече се в дънки и суитшърт с качулка и натика Скиптъра и шоковата палка под леглото си. Вмъкна се боса в стаята на Алис и погледна към нея, спяща в креватчето.
	— Хей, здрасти — прошепна. — Съжалявам, че не успях да си поиграя с теб днес. Вършех важни работи. Когато всичко свърши, ще мога да си играя с теб всеки божи ден, обещавам.
	Алис си лежеше със затворени очи и отворена устичка, цялата — красота. Стефани почувства такова непреодолимо чувство на обич, и не за пръв път, чисто пронизващо вълнение, че този живот сега е неин. Тя имаше семейство. Родители и сестра. Беше нормално момиче, което живееше нормален живот. Или щеше да е нормален, само да се отървеше от цялата тази странност.
	Тя се измъкна на пръсти от стаята и слезе долу. Първата спирка беше кухнята. Беше гладна от часове, но не посмя да каже на Скълдъгъри. Беше започнала да чувства, че тези нейни биологични нужди — да яде, да пишка, бяха усложнения, за които можеше и да не го уведомява. Нещата и без това бяха обтегнати помежду им и не искаше да го дразни още повече.
	Тя си притопли малко от остатъците в микровълновата и ги прокара с чаша студено мляко. Стомахът й вече не къркореше и тя изми чинията си и си взе чашата в дневната. Баща й дори не отлепи очи от телевизора.
	— Мхм — рече той, махвайки с ръка.
	— Здрасти, тате. Какво гледаш?
	— Телевизия.
	— Какво дават?
	— Филм.
	— Как се казва?
	Той не отговори.
	— Тате? Как се казва?
	— _Трите дни на Кондора._
	— Хубав ли е?
	— Ммхмм.
	— Оплетено ли е?
	— Много.
	— И за какво се разправя?
	— Не съм сигурен — рече той. — Май за някаква птица.
	Стефани го остави с филма му и вдигна един запечатан плик от малката масичка. Някой беше написал „Семейство Еджли“ върху него с почерк, който не й беше познат. Вътре нещо се плъзна. Тя вкара пръста си, разкъса плика и в шепата й падна една флашка.
	— Какво е това? — попита.
	— Кое какво е?
	Тя се обърна и му показа флашката.
	— О, това ли — отвърна той, отново насочвайки вниманието си към телевизора. — Не знам какво е.
	— Това е флашка — рече тя.
	— Щом си знаела, защо ме попита?
	— Беше в плик, адресиран до нас.
	— Тъй ли? — попита баща й. — Странна работа. Много странна. Е, странна е донякъде, ама не чак толкова — Той спря филма на пауза. — Въобще нямам идея какво се случва в този филм.
	— Кой е изпратил този плик?
	— Хмм? О, някой почука на вратата, предаде го, каза нещо и си тръгна. Най-странното нещо, което съм виждал, само дето, отново — не беше чак толкова странно.
	— Кой беше? — попита Стефани.
	— Нямам и най-малка представа.
	— Какво каза?
	— Не си спомням много добре. Беше преди седмици. Стоеше си там, човекът, и си спомням, че си помислих „Това е необичайно“. Изглеждаше сякаш ей сега ще се разплаче или ще ме прегърне, или двете наведнъж. Май ми каза нещо като „За мен е чест да се запозная с вас“. Което, разбира се, си е така, само дето повечето хора обикновено не го казват на глас.
	— И не си отворил плика?
	— Щях — отвърна баща й, — ама ми доскуча. Само това ли беше вътре? Нямаше ли и писмо към него?
	— Само това.
	— Смяташ ли да погледнеш какво има на него? — попита той. — Само не знам дали е разумно. Може да е вирус, изкуствен интелект като Скайнет, който просто иска да предизвика ядрена война, за да може господарите роботи да ни завладеят. Не знам дали бих поел отговорността да задействам цялото това нещо. Искам да кажа, може би щях, понеже тогава поне щях да стана известен, но като си представя, че ще доведе до нечия смърт… Направо не знам. Разкъсват ме противоречия.
	— Съмнявам се да предизвика Армагедон.
	— Но не можеш да си сигурна, нали? Не съм подготвен да оцелея в Армагедон, Стеф. Може би някога щях да поведа и съпротивата, но вече съм омекнал. Изгубил съм форма. Сега нося пантофи. А преди не носех.
	— Каква е тази работа с пантофите? — обади се майката на Стефани, докато влизаше в стаята.
	— Татко просто казваше, че никога не би повел съпротивата срещу армията на роботите, понеже носи пантофи.
	— Това си е съвсем вярно — изкоментира майка й.
	— Значи решено — рече баща й. — Когато армията на роботите се обяви пред света, ще съм един от първите предатели, които ще продадат човешката раса.
	— Леле — рече Стефани.
	— Е, това вече е изненада — каза майка й.
	— Това е единственият начин — обясни бащата. — Трябва да се уверя, че семейството ми ще оцелее. Вие двете и онова, по-малкото…
	— Алис.
	— Тя де. Вие сте всичко, което има значение за мен. Вие сте всичко, за което ме е грижа. Ще предам човешката раса, за да може роботската армия да ви пощади. И после, по-късно, ще предам и вас, за да може роботската армия да пощади мен. Това е опасен сценарий, но някой трябва да изяви желание да поеме големите рискове и проклет да съм, ако позволя на друг да си играе с бъдещето на семейството ми.
	— Толкова си смел — рече майката на Стефани.
	— Знам — отвърна баща й, а после, по-тихо, — знам.
	Стефани се ухили, остави флашката на масичката и отиде до дивана, потъна в него и сви крака под себе си. Всички заедно догледаха Трите дни на Кондора, след което Стефани и майка й обясниха сюжета на баща й. Когато най-сетне остана доволен, си казаха лека нощ и Стефани се качи в стаята си. Мушна се под завивките и затвори очи, но секунди по-късно телефонът й изписука. Прочете съобщението, изпрати отговор и включи нощната лампа, докато сядаше в леглото, придържайки завивките към себе си.
	Флетчър Рен се появи от нищото насред стаята й.
	— Здрасти — прошепна той.
	— Привет.
	Той седна на леглото. Изглеждаше добре — силен и здрав. Сякаш имаше тен. Косата му беше върхът. Наведе се и се целунаха.
	— Вкусен си — рече тя.
	— Тъкмо бях в Нова Зеландия и ядях ягоди. Искаш ли малко? Можем да отскочим и…?
	— Легнала съм вече — отвърна Стефани с усмивка. — Време е за сън. А и Скълдъгъри ще ме вземе утре рано, за да отидем при Касандра Фарос, така че никакви бързи разходки.
	— Хич не си забавна.
	— С Ловците на чудовища ли беше в Нова Зеландия или само заради ягодите?
	— Ягодите — каза Флетчър. — Има един малък магазин в Уелингтън, много ми е любим. Ягодите им винаги са най-хубавите, не знам защо.
	Тя се облегна назад.
	— Е, как е животът като големия лош Ловец на чудовища? Вече официално ли е?
	Той се ухили.
	— Да и много се забавлявам. Донегън и Грейшъс са доста готини. Грейшъс обаче е такава невероятна откачалка. Сякаш всяко нещо, което е обичал на тоя свят, сега е върху тениска. Поканиха и Дей Мейбъри да се включи също, разбра ли? Каза, че не може, че е по-скоро самотен вълк — това му бяха точните думи, но се съгласи да е Ловец на чудовища по спешност и да го викат, само когато има нужда. Сега обаче, няма отърване от него.
	Стефани се разсмя меко.
	— Звучи сякаш добре се разбирате.
	— Така е — отвърна Флетчър с кимване. — Приятно е да си част от нещо, което… променя нещата, сещаш ли се? Преследваме ренегатите с всичките им свръхзаредени сили и ги ступваме, слагаме им белезниците и ги хвърляме в килията. Не им позволяваме да убиват невинни, спираме ги да демонстрират магия на обществено място и продължаваме към следващия. Усещането е… просто страхотно. Да си полезен.
	— Виж ти — рече Стефани. — Гаджето ми се гордее с работата си.
	— Гадже ли съм ти? — попита той, извивайки вежда.
	Усмивката й се изпари.
	— Не си ли?
	— Не знам. Искаш ли да бъда?
	— Ами… да.
	Той се наведе по-близо.
	— Добре. Тогава предполагам, че съм ти гадже. А ти гадже ли си ми?
	— Нещата обикновено така вървят.
	Той я целуна отново.
	— Хубаво.


>	7.
>	Видения

	Скълдъгъри беше на пристана съвсем навреме на следващата сутрин, понеже Скълдъгъри винаги беше на пристана навреме. Стефани пък вечно закъсняваше с няколко минути. Валкирия рядко закъсняваше, но пък Валкирия се наслаждаваше на цялата тази работа много повече.
	— Съжалявам — рече Стефани, закопчавайки колана си. — Татко не щеше да излиза изпод душа.
	Скълдъгъри кимна, не каза нищо, след което излязоха на пътя. Стефани се отпусна назад в седалката си. Страхотно. Още един от онези дни.
	Касандра Фарос беше готова и ги чакаше, когато пристигнаха. Вратата на колибата й беше отворена и Скълдъгъри мина напред. Слязоха долу в избата, където въглените под решетката на пода вече мъждукаха в оранжево, изпълвайки помещението с гъста лепкава мъгла. Касандра седеше на стола с отворен чадър и удобно го държеше над главата си. Набръчканото й лице, оградено от падаща сива коса, се разля в усмивка щом ги видя.
	— Здравейте, здравейте — весело поздрави тя.
	Стефани харесваше Касандра. Беше от малцината, които не се държаха с нея като с жалка заместничка на истинската личност.
	— Настъпили са известни промени в последното видение, което ви показах — започна тя. — Скълдъгъри, бъди душичка и пусни водата, моля те. Сега, докато ми е още прясно в главата.
	Скълдъгъри завъртя крана на стената и водата бликна от тръбите на тавана. Въглените засъскаха и се вдигна пара. Скълдъгъри изчака, докато Касандра се изгуби от поглед, а после спря водата.
	Първия път, когато Валкирия беше слизала тук долу, беше видяла видението на Касандра за бъдещето. Вторият път разкри по-големи подробности и отново имаше някои разлики. „Узнаването на бъдещето вече го променя“ им беше казала Касандра. Вторият път видението беше започнало с Ърскин Ревъл в одеждите му на Старейшина, с оковани ръце, крещящ в агония. Това бъдеще вече се беше сбъднало с две дребни разлики — Ревъл не беше облечен в одеждите и стаята, в която се случваше това, не беше същата от видението.
	Този път, когато Стефани беше на мястото на Валкирия, видението отново се различаваше. Не започна с тичащия Гастли. Започна с Танит, която се препъваше из мъглата, с една ръка върху корема си, а с другата — стиснала меча. Този път не я заобикаляше разрушен град, а един от коридорите на Убежището. Тя се подпря на стената и поспря за малко, колкото да си поеме дъх.
	— Май има смисъл — каза тя, поглеждайки към някого точно над рамото на Стефани, — отново всичко да опре до теб и мен, след толкова време.
	Една фигура мина право през Стефани и тя отскочи, разкъсвайки парата.
	Танит се опита с всички сили да се изправи.
	— Ела и се пробвай… — каза тя, но думите й избледняха, както и образът й, парата се завъртя и Стефани видя себе си, застанала насред града.
	Защото това беше именно тя. Беше Стефани. Когато Валкирия беше видяла това, не можеше да разбере как е възможно Валкирия Каин и Даркесата да присъстват във видението по едно и също време. Но, разбира се, никога не бе имало Валкирия Каин. Винаги са били Стефани и Даркесата. От самото начало е трябвало да бъде така.
	Стефани във видението беше облечена в разпрана и кървава тениска — черна като панталоните. Без яке. Ръкавицата на смъртоносното докосване беше на дясната й ръка, а на лявата имаше татуировка. На гърба — раница, чийто ремък минаваше пред гърдите — същата раница, с която Стефани беше и сега, за да носи Скиптъра.
	— Виждала съм това и преди — каза бъдещото й аз, като вдигна поглед и погледна право в очите на Стефани. — Наблюдавах точно от… там. Здрасти. Точно в този момент се случва всичко, но ти вече го знаеш, нали? Поне си мислиш, че знаеш. Мислиш си, че това е моментът, в който ги оставям да умрат.
	— Стефани!
	Гласът беше толкова истински и толкова пронизителен, че Стефани за миг забрави, че е дошъл от видението и се огледа да намери баща си, докато сърцето й се свиваше. Паниката премина така внезапно, както дойде — не беше истинско, още не, и тя продължи да наблюдава родителите си — майка й с Алис на ръце, докато те претърсваха руините.
	Бъдещото й аз поклати глава.
	— Не искам да виждам това. Моля те. Не искам това да се случва. Позволи ми да го предотвратя. Моля те, позволи ми да го предотвратя. — Тя извади нещо от джоба си и го погледна, а сълзите се лееха от очите й. — Моля те, задействай се. Моля те, позволи ми да ги спася.
	Бъдещото аз на Стефани се изгуби в нов облак пара, която разлюля образите на родителите й, но не успя да ги разпръсне изцяло.
	— Стефани! — викаше баща й. — Тук сме! Стеф!
	Даркесата се приземи зад тях, а асфалтът се напука. Сенките я покриваха от главата до петите и тя се усмихна, когато бащата на Стефани застана пред жена си и детето си.
	— Върни ни дъщерята — каза той.
	Даркесата не отговори. Само се усмихна.
	— Върни я! — изрева Дезмънд Еджли и в следващия момент беше обгърнат в черни пламъци.
	Стефани знаеше, че предстои, но пак я удари като юмрук. Тя се сви, изквича като ранено куче и за щастие нахлу още пара и отнесе видението. Замести го ново — на черна шапка, която лежеше върху пропукания асфалт на улицата. Вятърът се опитваше да играе с нея, да я обръща и търкаля, но шапката излезе корава и бризът се отказа. Една ръка в ръкавица посегна надолу, вдигна шапката и изтупа праха от нея. Скълдъгъри, облечен в черно, я постави обратно на главата си, нагласяйки точно ъгъла на периферията, като изглеждаше страхотно, докато го правеше.
	Краят вече приближаваше, както си знаеше Стефани. Остана само Даркесата да…
	… и ето я вече и нея.
	Даркесата бавно се приближаваше зад Скълдъгъри, а той се обърна, без да бърза. Презареди оръжието си.
	— Любимата ми малка играчка — рече Даркесата, а гласът й отекваше в помещението.
	— Оръжието ми ли имаш предвид, или мен? — попита Скълдъгъри.
	Даркесата се разсмя.
	— Нали знаеш, че след малко ще умреш? И пак се бъзикаш.
	Скълдъгъри погледна леко нагоре.
	— Аз обещах.
	Даркесата кимна:
	— До самия край.
	— Точно така — отвърна той. — До самия край.
	Той тръгна напред, стреляйки с пистолета си. Беше направил три крачки, преди оръжието да падне на земята, последвано веднага от ръкавицата му. Стефани погледна истинския Скълдъгъри, като й се искаше да има лице, което да разчете, докато той наблюдаваше как бъдещото му аз се разпада на части, как падат крайници, как се разпиляват кости. Скълдъгъри във видението се свлече, а Даркесата вдигна черепа му.
	Целуна го по зъбите, после го пусна, и докато се вдигаше пара и последните щрихи на видението изчезваха, се обърна, погледна Стефани право в очите и се усмихна.


>	8.
>	Любопитство

	Не искаше да го прави. Имаше куп неща, които би предпочел да прави в този момент. Да зареже цялата работа, например. И да си тръгне, също така. Да отиде на почивка, някъде, където е горещо и мързеливо, и да остави другите да се оправят с това. Но не можеше да изостави всичко. Още не. Не и докато не се увери, че има кой да я спре. Затова Сангуайн остави бирата, която едва беше докоснал, и отиде да провери какъв беше този крясък.
	Отвори вратата към склада. Тя удари нещо от другата страна, което се претърколи, а после бавно спря, докато вратата се отваряше широко. Глава. Мъжка. Сангуайн не го разпозна. Нито пък другите лица, които видя в стаята — изкривени като моментни снимки на ужаса. Беше невъзможно да се прецени колцина бяха. Струпани на отделни купчини телесни части, глави в близкия ъгъл. Дъските на пода бяха червени и подгизнали. Кръв разплискана по стените и капеща от тавана. В центъра на стаята клечеше Даркесата, заровила пръсти в остатък от торс. Беше се събудила от хибернацията си и се беше събудила изпълнена с любопитство. Вдигна очи към него със спокойно лице.
	Сангуайн нямаше проблем с отнемането на човешки животи. Нямаше проблем дори с отнемането на невинни животи, ако беше подплатено с добро заплащане или основателни лични причини. Беше убиец. Когато спеше, жертвите не го преследваха в съня, затова беше добър убиец. Всичко това му беше познато и пределно ясно, когато попита с известен ужас:
	— Какво си направила?
	Даркесата зарови пръсти още по-дълбоко. Кръвта не се виждаше по сенките, обвили кожата й.
	— Изследвам — отвърна.
	Той почувства, че трябва да подбира внимателно думите си.
	— Кои са тези хора?
	— Моля?
	— Хората… телата.
	Даркесата се изправи.
	— Искаш да кажеш имената им? Не знам. Не съм ги питала. Мисля, че онази се казва Дейзи, понеже така пише на табелката на дрехата й. Работи в супермаркет.
	— Ясно. И защо уби Дейзи?
	— Не съм.
	— Не си я убила? Кой тогава е сторил всичко това?
	Даркесата се огледа, а после отново го погледна.
	— Аз.
	— Значи си я убила _все пак_.
	— Не. Е, спрях биенето на сърцето й и мозъчната дейност, ако за това питаш.
	— За това питам, да.
	— Но аз не съм я _убила_. Тя все още е тук. Всички те са още тук, Били Рей. Не бих ги убила просто така. Колко жестоко би било това?
	— Да — отвърна той. — Би било доста жестоко, така си е. Та, значи като казваш, че все още са тук, какво точно имаш предвид?
	Даркесата раздвижи пръсти.
	— Все още са тук. Около нас.
	— Искаш да кажеш като призраци?
	— В известен смисъл — рече Даркесата с усмивка. — Имам предвид енергията им. Не я ли усещаш?
	— Трябва да съм честен с теб, Даркесо, нищо такова не усещам. Това трябва да е една от специалните ти дарби, защото за мен изглежда като да си убила един куп хора без никаква причина.
	— О — каза Даркесата. — Това е толкова тъжно.
	— Малко е депресиращо, да. Та това ли изследваш значи, тази енергия?
	— Гледам как работи.
	— Откри ли нещо?
	— Доста неща. Но се налага да поговоря с някои експерти все пак. Може би с учени. Трябва да знам как функционират нещата, преди да мога да си играя с тях, нали разбираш?
	— Звучи разумно — предпазливо отговори Сангуайн.
	— Знаеш ли какво би ми било от полза? Останки. Много останки. Да превземат телата на учените, а учените да ми разкажат каквото ми трябва. Това не ти ли звучи полезно?
	— Ъ, звучи като повече главоболия, отколкото си заслужава…
	— Дрън-дрън — отвърна Даркесата. — Останките са чудесни. Ти не си ли сгоден за такава, в крайна сметка?
	— Само че Танит е специален случай. И как въобще ще ги откриеш? Вместилището е скрито…
	— Не, не е — щастливо заяви Даркесата. — Имаше планове да го местят. Големи планове. Планове, които се объркаха. Бяха забравени. Тихомълком изоставени. Вместилището все още е в Макгиликъдис Рийкс, охранявано от неколцина магьосници и един взвод Секачи. Никакъв проблем.
	— Наистина ли смяташ, че това е добра идея? Последния път, когато Останките бяха на свобода, уби цял куп от тях. Останките имат добра памет.
	— Мислиш, че няма да ме харесат ли? — попита Даркесата и се намръщи. — Може би трябва да попитаме Танит.
	Тя излезе, Сангуайн се поколеба, после я последва. Откриха Танит в кухнята да си пийва чаша кафе.
	— Ще освободя Останките — заяви Даркесата. — Какво мислиш за това?
	Танит замръзна за миг, после отпи от чашата и вдигна рамене.
	— Не ме интересува особено, ако трябва да съм честна. Някои ще се радват да те видят. Други — не.
	— Искаш ли да дойдеш с мен? Да кажеш едно здрасти?
	— Разбира се — отвърна Танит. — Нека да си допия кафето и ще се срещнем на покрива.
	Даркесата се ухили, отиде до прозореца и отлетя.
	Танит погледа Сангуайн известно време.
	— Изглеждаш сякаш искаш да кажеш нещо.
	Той снижи глас.
	— Знаеш ли, тя уби някакви хора, само за да разгледа енергията им, каквото и да значи това, по дяволите! Убива човешки същества, но не гледа на това като на _убиване_. Танит, тя не е безопасна. Крачи по ръба.
	— На кое? На нормалността? Били Рей, какво значи нормалността за някой като нея? Как може да се приложи спрямо нея изобщо?
	— Може да убие и нас, така лесно, както и останалите.
	— Не — каза Танит. — Няма да ни убие. Не и преди края.
	— Не може да сбърка в твоите очи, нали?
	— Всъщност — отвърна Танит, — тя греши доста. Губи време, първо на първо. Имам предвид, какъв е проблемът? Има достатъчно мощ да погуби света и да го превърне в черни, овъглени останки.
	— Това ли е, което искаш?
	— Знаеш, че е това.
	— Знам, че това е, което искаше _преди_ — рече Сангуайн. — Но то беше преди да говориш с онзи тип, който се е научил да контролира Останката в себе си.
	— Името му е Морибунд. И той не контролира Останката, ясно? Колко пъти трябва да ти го обяснявам? След няколко дни, Останката престава да бъде отделна единица.
	— Хубаво, извинявай, но това, което имам предвид, си остава. Той каза, че не е нужно да си такава. Каза, че можеш да изградиш наново съвестта си, ако работиш върху това.
	— И защо ще искам такова нещо? — попита Танит. — Щастлива съм да бъда това, което съм.
	— Не, не си.
	Танит се засмя и постави кафето на масата.
	— Стига бе, вярно? Сега ти си експертът по това какво чувствам и какво мисля, така ли?
	— Видях как работиш заедно с Валкирия и Ловците на чудовища, и с Мъртъвците. Забавляваше се, това е сигурно, но имаше и нещо повече. Беше там, където ти е мястото.
	— Защо просто не го признаеш? Не искаш Даркесата да унищожи света, нали?
	Сега беше ред на Сангуайн да се засмее.
	— Разбира се, че не искам.
	— И защо тогава ни помагаш?
	— Защото те обичам и защото искам да съм там, когато осъзнаеш, че грешиш, понеже в този ден ще имаш нужда от някой, който да е зад гърба ти.
	— Това е най-тъпото нещо, което съм чувала.
	— Любовта прави всички ни глупаци.
	— Ще престанеш ли, моля те, да споменаваш тази дума?
	— Защо? Кара те да се чувстваш неловко? Може би колкото повече я чуваш, толкова по-скоро ще си спомниш какво означава. Може би в това се състои целият проблем.
	— Проблем няма — заяви Танит. — Просто искам Даркесата да побърза и да избие всичко.
	— Искаш светът да свърши сега, защото колкото повече се бави, толкова повече време имаш да мислиш, да се съмняваш и да си задаваш въпроси. Ето виждаш ли, отдалечаваш се от чудната сигурност, в която знаеше, че искаш края на света. Но вече нямаш тази сигурност и това те плаши.
	Танит го изгледа кръвнишки, после отиде до прозореца. Точно преди да излезе, се обърна към него и рече:
	— Не ме познаваш и наполовина, колкото си мислиш.
	— Точно така — отвърна Сангуайн. — Не те познавам. Но, по дяволите, Танит, и ти самата не се познаваш.


>	9.
>	Сигнет

	Върнаха се в Роърхейвън, но в колата не обелиха и дума. Стефани въртеше отново и отново видението в главата си. Подробностите бяха различни, но фактите си оставаха все същите. Стефани, застанала с татуировка и с онази ръкавица. Даркесата, която убива семейството й. Черепът на Скълдъгъри — изваден от гръбнака. Онази усмивка. Тези неща не се бяха променили. Те нямаше да се променят.
	С колата минаха покрай един по-възрастен магьосник, чиято работа беше да връща всеки смъртен, който се озовеше наблизо. Той им кимна, а няколко мига по-късно, пътят се стесни и те минаха през илюзията за празно пространство, която защитаваше Роърхейвън от смъртни очи. Градът се извиси пред тях с огромните си отворени порти. Бентлито се плъзна по улиците и паркира под земята. Стефани последва Скълдъгъри по коридорите на Убежището и навлязоха по-надълбоко. Вървяха, без да говорят. Стефани се чудеше дали Скълдъгъри дори си спомня, че тя е до него.
	Стигнаха до килиите. Скълдъгъри си размени няколко думи с мъжа, който беше на смяна и му каза онова, което трябваше. Скоро след това вече бяха в стаята за разпити. Скълдъгъри седеше на масата. Стефани крачеше бавно от едната стена до другата и обратно, с ръце в джобовете. Огледа се, когато вратата се отвори и влезе дребен, спретнат мъж. Крейфън Сигнет беше облечен в оранжев затворнически гащеризон, а ръцете му бяха оковани в белезници отпред.
	— Най-сетне! — възкликна, когато видя кой е пожелал да говори с него. Тръгна напред и се отпусна върху празния стол.
	Скълдъгъри наклони глава.
	— Моля?
	— Умолявам ги да говоря с някой важен, откакто ме арестуваха — каза Сигнет. — Затворен съм вече _седмици_ наред!
	— Ърскин Ревъл организира война, в която загинаха стотици магьосници — обади се Стефани, — а вие сте взел значително участие в това. Разбира се, че ще бъдете затворен. Имате късмет, че ви държим тук, вместо да ви пратим в истинския затвор.
	Сигнет поклати глава.
	— Нямах нищо общо с тази война. Доведоха ме да свърша една работа, да надзиравам изграждането на града в дружелюбно измерение и после да преместя хората и самия град обратно в това. Градът беше построен така, че точно да покрива стария Роърхейвън. Изискваше се точно планиране, абсурдно внимание към детайлите и цялата ми съсредоточеност. Наистина ли смятате, че съм имал време да кроя козни и конспирации с Ревъл и с Децата на Паяка, дори да съм имал желание?
	— Значи си напълно невинен? — попита Скълдъгъри. — Просто си вършеше работата?
	— Вярвах в онова, което се опитваше да направи Ревъл. Вярвах в идеите му. Но да имаш непопулярна идеология не е престъпление, а ето къде се намирам. И с белезници.
	— Не сте с белезници заради идеологията си — рече Стефани. — С белезници сте заради всичко останало, което сте сторили.
	— Но аз не съм сторил нищо! Не съм убил никого, не съм наранил никого. Дори не съм излъгал никого. Единственото, което направих, бе да се подчинявам на Върховния маг.
	— Изграждането на града е започнало дълго преди Ревъл да стане Върховен маг — обади се Скълдъгъри. — Не можеш да използваш това извинение.
	— Не е извинение, детективе. Просто си вършех работата и не съм престъпил нито един закон, докато правех това. Доведете си Долавящите, накарайте ги да прочетат съзнанието ми. Ще ви кажат, че съм невинен.
	— Ще ни кажат, че ти _вярваш_, че си невинен — отвърна Скълдъгъри. — Не е едно и също.
	— Тогава ми позволете съдебен процес. Все още има такива, нали? Не са още излезли от практика съвсем, нали? Позволете да ме съдят хора на моето равнище, на базата на доказателства и свидетелски показания. Нека те преценят фактите и да дадат своята присъда.
	— Не — отсече Скълдъгъри.
	— Това е нелепо! Не можете да ме държите в затвора! Заслужавам възможност да докажа своята невинност!
	— Господин Сигнет — започна Скълдъгъри със спокоен глас, — няма да искаш да настояваш за процес, понеже сме тук да ти предложим сделка.
	Гневът на Сигнет се изпари.
	— Така ли?
	— Даркесата представлява заплаха с каквато практически никога не се е налагало да се сблъскваме. Макар да имаме начин да се борим с нея, нямаме начин да я _открием_. Би могла да отиде навсякъде. Ето затова си ни необходим ти.
	— Не разбирам как бих могъл да съм полезен.
	— Ти си един от най-добрите живи маневристи, господин Сигнет. Трябва ни някой с твоите умения за онова, което се налага да се свърши.
	— Все… все още не виждам как…
	— Ако имаш интерес — прекъсна го Скълдъгъри — и се съгласиш да ни помогнеш, още този следобед ще си тръгнеш свободен. Ще работиш с Убежището и всичките ти стари пакости ще бъдат забравени. Имаш ли интерес?
	— И… имам — отвърна Сигнет. — Какво трябва да направя?
	— Преди да изчезне, Даркесата наказа Ърскин Ревъл за всичко, което стори. Най-вече заради убийството на Гастли Биспоук. Прие го много лично. Може и да си чул, че Ревъл има само един час свобода от агонията. Останалите двадесет и три часа прекарва в писъци. Никакви успокоителни или лекарства срещу болка не помагат, никой Долавящ не успява да го успокои. През свободния си час започна да се моли. Иска да умре. Иска болката да спре. Очевидно няма да позволя това да стане. Аз също приех убийството на Гастли лично.
	— Не знаех, че Ревъл планира да… да убие Гастли Биспоук — рече Сигнет със страх в очите за пръв път. Стефани му повярва.
	— Човешкото тяло се адаптира — продължи Скълдъгъри, като игнорира ужаса на Сигнет. — Ако му се причинява постоянна болка, то вдига прага си на издръжливост. На Ревъл е отказан този лукс. Щом привикне към болката, тя се усилва. Смятаме, че единственият начин, по който това е възможно, е ако Даркесата е изградила директна връзка с Ревъл. Тя собственоръчно завърта диска на агонията му.
	Сигнет се загледа за няколко мига в Скълдъгъри.
	— Искате да изпратя Ревъл в друго измерение ли? — попита той.
	Скълдъгъри кимна.
	— По този начин връзката помежду им би трябвало да прекъсне, което да предизвика вниманието на Даркесата. След това, когато го върнеш обратно, тя ще дойде за него.
	— А вие ще я чакате.
	— Да. Ще вземеш екип от Секачи със себе си, когато маневрираш, за да държиш Ревъл под око.
	— Планът е добър — отбеляза Сигнет. — Но има един проблем. Имам достъп само до четири измерения. Три от тях са негостоприемни по това време на годината. Четвъртото е там, където изградихме града.
	— Значи, ще го прехвърлиш там.
	— Боя се, че не. В онази реалност има същества, които едва успявахме да удържим отвъд градските стени. Някои от тях са големи колкото слонове. Някои са с големината на едри кучета. Хищници са и сега, когато няма стени, които да ги държат надалеч, ще се озовем право в лапите им.
	— Значи ти трябва ново измерение, в което да маневрираш — заключи Скълдъгъри и замълча за момент. — Кажи ми, господин Сигнет, познаваш ли Силас Надир?
	Сигнет изви устни от неприязън.
	— Познавам го. Не съм говорил с него от повече от шейсет години. Ако се надявате да знам къде можете да го намерите, боя се, че не мога да ви помогна. Опитвам се да не поддържам връзки със серийни убийци.
	— Няма нужда да го намираш. Били сме близо до това в миналото и съвсем скоро ще го хванем, за да се уверим, че никога повече няма да убива. Но си наясно с измерението, което той откри, нали?
	— Наясно съм, разбира се — отвърна Сигнет. — Реалност, в която Меволент управлява света. Не е място, което би ми било интересно да видя, уверявам ви, но…
	— Мислиш ли, че би могъл да го откриеш? Знам, че всяко измерение си има собствена честота и че има безкраен брой реалности, но…
	— Веднъж намерена — намеси се Сигнет, възползвайки се от възможността да го прекъсне, — честотата си е там — отворена и в очакване. Става забележима, ако притежаваш определено ниво на умения. А аз, разбира се, го притежавам. Но би ми било от огромна полза, ако имаше нещо, от което да взема проба. Случайно да сте си донесли някакви сувенири оттам?
	— Имаме това — обади се Стефани, изваждайки Скиптъра от раницата си.
	Очите на Сигнет се разшириха.
	— О, мили… Това е Скиптърът на Древните, нали? Това е парченце история. Той е… великолепен.
	— Не е наш — отвърна Стефани. — Нашият Скиптър беше унищожен. Този идва от другото измерение. Ние го освободихме, така да се каже.
	— Може ли… може ли да го докосна? — попита Сигнет. — Нали няма да се включи?
	— Заключен е — отговори му тя. — Свързан е с мен, така че съм единствената, за която ще проработи. Можеш ли да вземеш проба от него?
	С леко треперещи ръце, Сигнет се пресегна и леко потърка с пръсти Скиптъра. Затвори очи и прехапа устна. Пръстите му помръдваха лекичко. После отдръпна ръце и вдигна поглед.
	— Това е от огромна помощ. Щеше да ми отнеме месеци да налучкам правилната честота — сега ще ми трябват само няколко седмици.
	— Имаш няколко дни — отсече Скълдъгъри. — Мислиш ли, че ще се справиш?
	Сигнет се усмихна за пръв път.
	— Винаги съм оценявал едно добро предизвикателство.
	Скълдъгъри се изправи.
	— Ще си навън след час. Докладвай директно на Администратор Типстаф. Сега работиш с нас, Крейфън. Не ме разочаровай.
	Оставиха го и си тръгнаха. Тишината започваше да лази по нервите на Стефани. Беше особена тишина. Беше остра. Имаше ъгли. Буташе се между тях, а ръбовете я бодяха. Но си държеше устата затворена. Опитът да започне разговор, да пробва с общи приказки, щеше да е поражение. Щом Скълдъгъри не желаеше да говори с нея, значи и тя не желаеше да говори с него.
	Макар да желаеше. И то много.


>	10.
>	Вечерта на момичетата

	Дълбоко в планината Секачите прииждаха и умираха, телата им се свличаха, докато енергията им се освобождаваше от земните си окови и се понасяше високо към небесата. Беше красива гледка, сред пръските кръв и отделените крайници, а Даркесата установи, че може да й се наслаждава на едно съвсем ново художествено ниво. Нищетата и великолепието на съществуването, които се разиграваха пред очите й като величествена диорама.
	Танит, за нещастие, никак не го оценяваше. Тя подскачаше, залягаше, биеше се и убиваше в сянката на гигантското Вместилище, което приютяваше братята й Останки, и го правеше със същото изражение на напрегнато съсредоточаване, което винаги имаше. Дори не се усмихваше. Вече рядко го правеше, като се замисли Даркесата. Любопитно.
	Даркесата се зачуди как ли възприема Танит величествената диорама на съществуването, която виждаше. Напоследък беше станала толкова прагматична, че вероятно просто я пропускаше. А това почти натъжи Даркесата. Само ако можеше всички да виждат нещата, както ги виждаше тя. Беше сигурна, че хората щяха да са много по-щастливи. Ухили се и пристъпи между двама Секачи, избягвайки всяко тяхно движение.
	— Знаеш ли, че Секачите се бият голи? — попита тя и залегна под едно острие на коса.
	Танит обезглави един противник.
	— Да.
	Даркесата кимна, наведе се, за да избегне един ритник и веднага се извъртя, за да не я сграбчат.
	— Дълбоко под тренировъчния терен на всяко Убежище си имат Кръг за двубои. Влизат вътре, събличат всички дрехи и се бият.
	Секачите продължаваха да атакуват — без да забавят темпото и без да позволят отчаянието им да излезе на повърхността. Впечатляващо.
	— Изглежда е огромна чест да пристъпиш в кръга. Това е предизвикателство, което не може да се откаже. Това е мястото, където се доказват, без въоръжение и без защита.
	— Всичко това го знам — отвърна Танит. — Тъкмо аз ти го казах. Преди години.
	Даркесата щастливо я игнорира.
	— Всички тези момчета тук са се били голи в някакъв момент. Гледка, която щеше да си заслужава, а?
	Внезапно се хвърли в атака и промуши ръка през гърдите на най-близкия Секач. Последните двама настъпиха, но остриетата на косите им се разпаднаха в ръждив прах още преди да успеят да се приближат. Даркесата махна леко с ръце и вратовете им се пречупиха.
	— Това беше голяма веселба — каза.
	— Така ли?
	Тя се обърна към Танит.
	— Не мислиш ли, че беше весело?
	— Можеше да ги избиеш всичките с едно махване на ръката — отвърна Танит. — Нямаше нужда да се бием.
	— Но ти обичаш да се биеш.
	— Да се биеш без причина е глупаво. А някой като теб наоколо направо отнема цялото удоволствие.
	— О — рече Даркесата. — Не знаех за това.
	Танит прибра меча. Погледна нагоре към Вместилището — топка сто метра в диаметър, положена в люлка от метал със солидни дървени подпори. Вътре в нея се виеше чернота.
	— Наистина ще ги пуснеш, значи?
	— Да — отвърна Даркесата. Прокара пръсти по повърхността. — Тези хиляди Останки — твоите братя и сестри… Бяха наблъскани в това нещо, лишени дори от възможността да сменят обстановката. Помниш какво е било да си хванат в капан в онзи хотел Среднощ, нали?
	— Помня, да — отговори Танит. — И никак не ми хареса.
	Даркесата се усмихна зловещо.
	— Искаш ли ти да си тази, която ще ги освободи?
	Танит се поколеба.
	— Не знам. Колкото повече Останката стои в мен, толкова повече аз съм си аз, толкова по-малко ме е грижа за другите Останки. Искам да ги освободя, но не изпитвам… _нужда_ да го направя. Беше нещо, което желаех, някога. Но сега…
	— Аз лично — заяви Даркесата — смятам, че е важно да държиш на подобни неща. Затова съм толкова решена да накажа Ревъл. Това исках да направя някога и помня усещането за удовлетворение, когато започна да крещи. Хареса ми това усещане. Искам да го запазя.
	— Значи смяташ, че аз трябва да ги освободя?
	Даркесата вдигна рамене.
	— Само ако искаш.
	— Е… пускането им на свобода ще ни е от полза. Може да ги пуснем да вилнеят, за да отвлечем вниманието на Скълдъгъри и другите, докато ти…
	— Докато аз какво? — попита Даркесата. — Какво си мислиш, че правя?
	— Видях бъдещето. Видях какво правиш на света. Ти унищожаваш всичко.
	— И ти искаш това, така ли? Дори сега? Искаш свят, в който всичко е мъртво? Но тогава няма да има хора, които да обладаваш, нито пък неприятности, в които да се забъркваш. А и двете знаем колко си падат Останките по неприятностите.
	— Даркесо, след като видях бъдещето и онова, което правиш… това беше най-красивата гледка в живота ми.
	— Това е било тогава. Ами сега?
	— Не съм си променила мнението, ако това питаш. Ако се съмняваш в лоялността ми…
	— Не става дума за лоялност, Танит. Ти си различна от онази, която беше.
	— Хубаво, ами ти? Само преди дни настояваше, че нямаш намерение да убиеш всяко живо същество на земята. Обаче забелязвам, че си спряла да ме поправяш, когато го споменавам.
	Даркесата вдигна рамене.
	— Все още обмислям всичко и си запазвам правото да си променя мнението. Както би трябвало да правиш и ти.
	Танит я погледна право в очите.
	— Можеш да разчиташ на мен.
	Даркесата се усмихна.
	— Разбира се, че мога. Знам това. Сега ще доведеш ли приятелчето ни ей там? Отново е в съзнание, обаче се опитва да се прикрие.
	Един от двамата останали последни магьосници я чу, но учудващо си остана, където си беше — свит в ъгъла, където го беше повалила Танит и му беше сложила белезници. Сега тя го сграбчи за косата и го вдигна на крака. Той извика от болка и взе да залита подир нея, докато тя го строяваше пред Даркесата.
	— И как е името ти? — попита Даркесата.
	— Макси — отвърна магьосникът със сълзи на очи. — Моля ви, не ме убивайте.
	— Както убихме всички тези други магьосници ли имаш предвид? И всички тези Секачи? Като всички, които са били назначени да охраняват Вместилището?
	— Да — отвърна Макси. — Моля ви, не ме убивайте.
	— Няма да те убия — рече Даркесата. — Имам други планове за теб.
	Тя притисна ръка към Вместилището. Кълбото приличаше на стъклено, но не беше — представляваше солидно енергийно поле, гигантска версия на Уловител на души. Тя промуши ръка през него и сенките от другата страна се раздвижиха в бясна лудост.
	— Оох — обади се тя. — Гъдел ме е.
	Издърпа ръка навън с Останка в юмрука. Тя се извиваше и гърчеше, но не успяваше да се освободи. Даркесата забеляза как Танит изви устни от отвращение.
	— Нещо не е наред ли? — попита.
	— Не — бързо отговори Танит. — Няма нищо.
	— Не ме карай да питам по два пъти.
	Колебание.
	— Не знам, някога… някога мислех, че Останките са късчета чисто зло. Но не са, нали? Просто са едни малки противни недовършени _нещица_. Създанието, което държиш, не е нищо повече от вързоп болнавост, който има нужда от приемник, за да стане едно цяло. Те не са зли. Те са отчаяни и жалки. Виждала съм злото. Сега знам как изглежда злото, а те не са.
	— И как изглежда злото? — попита Даркесата.
	Танит я погледна и не каза нищо.
	Даркесата вдигна рамене и се обърна към Макси.
	— Отваряй широко.
	Той поклати глава. Беше пребледнял и се потеше. Ужасен.
	— Не. Моля ви. Имам новороден син. Моля ви. Трябва да съм там, до него.
	— Не се страхувай — каза Танит. — Все така можеш да бъдеш себе си, дори с Останката вътре. Дори няма да продължи твърде дълго. Просто ще се наложи да я поносиш ден-два, а после ще си тръгне и няма да помниш нищо.
	— Семейството ми…
	— Няма да те пуснем да се доближаваш до тях — увери го Танит. — Няма да нараниш никого. Обещавам.
	Макси се опита да се отдръпне, когато Даркесата се приближи, но Танит впи пръсти в ръката му и той с нежелание отвори устата си. Останката се протегна към него, набра скорост, а Даркесата я пусна и тя се промуши вътре. Макси се олюля и Танит отпусна хватката си. Гърлото му се поду за миг, след което той клюмна. Много бавно завъртя глава назад, устните му потъмняха, черните вени се разбягаха под кожата му.
	Отвори очи и се усмихна.
	— Първото нещо, което виждам през човешки очи след толкова години — две красиви жени. Почти си заслужаваше висенето в плена, наистина. — Поспря за момент, колкото да си поеме бавно дъх и да го издиша. — Физическа форма — промърмори. — Толкова е приятно. Като да се прибереш у дома. Макар че този… Може ли да ида да си намеря друг приемник, преди да освободим другите? Някой по-красив? Някои Останки се целят в приемници с власт, но аз съм установил, че властта идва при красивите хора, така или иначе, тъй че… Сега, коя от вас разкошни момичета, ще ми помогне да свалим тези белезници?
	Танит го фрасна и той се строполи в безсъзнание на пода.
	— Не си се променила, а? — обади се Даркесата с лека усмивчица на устните. — Та, когато се държа толкова мило с него преди малко и го уверяваше, че всичко ще бъде наред, ти всъщност… какво? Беше зла и безчувствена?
	Танит не обърна внимание на подигравателния тон.
	— Просто помня какво е да се боиш от Останките — отвърна. — Няма лошо да кажеш на някого, че няма да убие семейството си, ако си наясно, че няма да го направи, нали?
	— Лошо? — попита Даркесата. — Не. Нищо лошо.
	Танит вдигна рамене.
	— И какъв е големият проблем тогава? Имаме си друг пленник, в който можем да вкараме Останка и да си го вземем с нас, после да освободим останалите и да се разкараме, докато те вдигат обичайния хаос и паника. Работата е свършена, нали така?
	— Работата е свършена — повтори Даркесата. — Радвам се, че се захванахме с това, Танит. Имахме нужда от вечер на момичетата, не мислиш ли? Беше веселба.
	— М-да — отвърна Танит. — Голям купон.


>	11.
>	Скъпа, прибрах се

	Животът като жена имаше своите възходи и падения.
	Възходите: хората го слушаха много повече. Когато беше мъж, Вориен Скейпгрейс беше установил, че му е трудно да го приемат насериозно. Но след като мозъкът му беше преместен в тялото на червенокоса стройна жена, всички като че ли започнаха да намират много повече време за него. Това беше добре за кръчмарския бизнес.
	Паденията: понякога се чувстваше така, сякаш хората _всъщност_ не го слушаха. Понякога му се струваше, че биха се смели на всяка бездарна шега, която кажеше, стига тя да излизаше от новите му сочни и невероятно меки устни. Също така, не му допадаха всички онези погледи, които го следваха, когато тръгваше да сипва питие на някой клиент. Беше смущаващо.
	Смущаващо беше и да върви по улицата. Беше твърде стеснителен, за да се чувства удобно. Беше напуснал Роърхейвън и беше отишъл в Дъблин преди седмица, но стана дори още по-зле. За цялото това време, прекарано далеч от света на смъртните, беше забравил какви са смъртните. Дори не се опитваха да прикрият вторачените погледи. Неколцина — някакви случайни минувачи, си позволяваха дори коментари по повод външността му.
	И това беше приемливо?
	Много беше виждал добрият стар Скейпгрейс. Във времената, когато беше самопровъзгласил се Върховен убиец, се беше заобиколил с убийци и отрепки, и религиозни психопати. Във времето, когато беше самопровъзгласил се Крал на зомбитата, се беше заобиколил с развала и зло, и гнилоч, и разложение. Беше виждал да се случват много лоши неща. Беше срещнал много лоши хора. Но те бяха, по някакъв начин, _професионално_ лоши. Бяха луди или извратени, или просто зли, но носеха атмосфера на професионализъм, където и да отидеха. И със сигурност не подвикваха като разгонени котараци, нито подсвиркваха, щом видеха да минава някоя жена, чиито форми одобряваха.
	Когато се прибра в Роърхейвън, се зарече никога повече да не напуска, освен ако няма абсолютна наложителност, понеже в Роърхейвън поне имаше убежище. И не ставаше дума за огромния палат в центъра на града, не. Не беше онова, обграденото от Секачи и ръководено от Чайна Сороуз. Убежището на Скейпгрейс беше една малка къщичка, сбутана в крайчеца на южния квартал и това беше мястото, където се завръщаше в края на всяка поредна дълга вечер в кръчмата.
	Влезе през входната врата, окачи палтото си на закачалката и продължи към кухнята. Клюмна. Беше ред на Кларабел да чисти, но Кларабел имаше уникалната дарба да прави неща, които имаха смисъл само за нея. Начинът й на чистене, например, включваше да хване всичко, което беше разхвърляно и да го премести в другия край на стаята. Отнемаше точно толкова време, колкото да почистиш, но крайният резултат беше далеч от задоволителен.
	По стълбите се зададоха леки стъпки. Обвита в пухкав розов халат за баня и обута в пухкави розови пантофи, върху които се кандилкаха еднакви топчета за пинг-понг, оцветени като очички, косата на Кларабел беше в яростен нюанс на зеленото.
	— Здрасти — рече тя.
	Не се впусна в безкрайно бърборене, което беше необичайно. Крайно необичайно.
	— Какво си направила? — попита Скейпгрейс.
	Цяла поредица от изражения се изреди върху лицето на Кларабел. Първо — възмущение, след това смирение, последвано от надежда, прогонено от объркване и накрая повалено и заместено от невинност.
	— Нищо.
	— Да не си подпалила пак нещо?
	Тя поклати глава.
	— Сигурна ли си?
	Тя се намръщи, после кимна.
	— Къде беше досега?
	— Горе в стаята ми — отвърна тя. — Сортирах си любимите чорапи. Имам седем. Снежанка е имала седем джуджета, знаеше ли? Аз пък имам седем чорапа. Като Снежанка съм в известен смисъл.
	— Снежанка е почиствала кухнята от време на време.
	— Тя си е имала малки птичета и катерички да й помагат. Аз успях да намеря само един таралеж, но беше безполезен. Пак трябваше да върша всичко самичка.
	— Да преместиш нещата не значи да ги почистиш.
	— Искаш ли да знаеш каква беля съм направила?
	Той въздъхна.
	— Да.
	Кларабел присви устни, както правеше обикновено, когато се опитваше да намери най-добрия начин да каже нещо. Преди да успее да си признае, входната врата се отвори и влезе Бияча.
	— Прибрах се! — извика, макар че ги виждаше и двамата в кухнята.
	— Джералд! — възкликна Кларабел и тръгна към него. Бияча прегърна Кларабел, обвивайки я с масивните си мускулести ръце. — Добър ли беше денят ти? Случи ли се нещо забавно?
	— Всеки ден е забавен, когато правиш това, което обичаш — отвърна Бияча и отправи пламенна усмивка към Скейпгрейс.
	Скейпгрейс го игнорира, отиде до хладилника и ги остави да си чуруликат. Сипа си чаша мляко, облегна се на печката и отпи.
	Беше тъжно колко бързо свикна отново с нормалните неща. Животът като Крал на зомбитата, макар и в резултат на самозалъгване, означаваше, че магията го изхранва — и него, и все повече разпадащото се негово тяло. Но след като доктор Най постави мозъка му в новия му дом, се налагаше да се справя с постепенното събуждане на естествените телесни функции. Нормалните неща като хранене и пиене се бяха превърнали в удивителни приключения на сетивността. Чаша мляко беше удоволствие. Но сега? Сега отново си беше просто чаша мляко. Колко бързо се загуби тръпката.
	Бияча и Кларабел влязоха в кухнята и все още си говореха. Не им обърна внимание. Доста често го правеше напоследък. Просто не можеше да призове онзи гняв, който насочваше към Бияча ежедневно. Беше… изчезнал. Беше се изпарил бавно, бавно през последните няколко седмици. Бияча, разбира се, го забеляза. Винаги забелязваше такива неща. Но докато той смяташе, че всичко е резултат от нормалния живот и може би дори омекване и нарастваща привързаност, на Скейпгрейс му беше ясно за какво иде реч. Гневът беше утихнал, защото беше победен. Вече нямаше смисъл от него. Беше загубен.
	Скейпгрейс живееше в покрайнините на град, пълен с магьосници. Вече не беше достатъчно заблуден, за да се нарича Върховния убиец. Не беше достатъчно мъртъв, за да се нарича Крал на зомбитата. Беше просто поредният гражданин, просто обикновен човек, чийто мозък бе трансплантиран в тялото на красива жена. Беше нормален. Беше редови. А това беше неговият живот.
	— Господарю? — обади се Бияча.
	Скейпгрейс отметна разкошната си коса от лицето си и вдигна поглед.
	— Хмм? Какво?
	Бияча и Кларабел го гледаха с неподправена загриженост в очите. Старият Скейпгрейс щеше да ги изгледа презрително в този момент. Новият Скейпгрейс не виждаше смисъл.
	— Казвах, че съм измил пода на кръчмата, както ме помоли — продължи Бияча.
	— А аз казвах, че не бива да караш Джералд да прави това всеки път — заяви Кларабел. — Той не ти е роб.
	— Нямам нищо против, наистина — изчерви се Бияча.
	— А трябва — отвърна Кларабел. — Скейпи, просто не е хубаво, дето се държиш с Джералд така. Той ти е най-добрият приятел в целия свят, а вие двамата сте _моите_ най-добри приятели в целия свят, а най-добрите приятели не трябва да се отнасят един с друг по този начин.
	Денят беше дълъг. Всичко, което искаше Скейпгрейс, беше да се изкъпе и да си легне.
	— Права си — рече. — Съжалявам.
	Те стояха срещу му и мигаха на парцали.
	— Съжаляваш? — попита Бияча.
	Раздразнението припламна нейде в дълбините на съзнанието на Скейпгрейс, след което изгасна.
	— Да. Съжалявам.
	— Ти… ти никога не си ми го казвал преди — рече Бияча със сълзи на очи. Мили Боже, сега щеше да се разреве.
	— Тогава не съжалявам — избърбори Скейпгрейс в опита си да удържи неловката демонстрация на чувства. — Сега по-добре ли се чувстваш?
	Ръцете на Бияча се надигнаха към устата му, а сълзите се лееха по идеалните му скули.
	— Преди никога не ти е пукало как се чувствам.
	Скейпгрейс започна да върти очи, но загуби ентусиазъм на средата и просто загледа тавана в крайна сметка.
	— Добре ли се чувстваш? — попита Кларабел.
	За втори път през последните няколко минути, Скейпгрейс въздъхна.
	— Добре съм си.
	— Ама _наистина_ добре?
	— Естествено. Кръчмата върви добре. Имаме си постоянна клиентела. Някои идват всяка вечер. Какво има да се оплаквам?
	— Не знам — рече Кларабел. С естествена елегантност, тя се метна на кухненската маса и седна върху нея със скръстени крака, докато съдовете, които избута, се разбиваха по пода около нея. — Ти ми кажи.
	Скейпгрейс се поколеба. Винаги бе гледал на себе си като на старомоден тип, не от онези, дето говорят за притесненията си. Но, предполагаше той, обстоятелствата се бяха променили. Един поглед към отражението му в прозореца го потвърди.
	— Винаги съм искал да правя нещо важно — отвърна. — Да бъда някой важен. Да имам значение.
	— Ти имаш значение — за мен — обади се Бияча.
	Старият Скейпгрейс щеше да метне нещо по него за това изказване. Новият Скейпгрейс не си направи труда.
	— Никога не съм искал да бъда нормален — продължи. — Но ето на, повече нормален от това, няма накъде. В Роърхейвън. Аз съм… редови.
	Кларабел се намръщи.
	— Искаш да напуснеш ли?
	— Не. Нищо подобно…
	— Но ако си тръгнеш — продължи Кларабел, — обещаваш ли да ме вземеш със себе си?
	— Не си тръгвам.
	— Хубаво — отвърна щастливо Кларабел. — Само недей да решаваш да тръгваш една сутрин, преди да съм станала. Тогава ще се събудя и теб няма да те има и Джералд също няма да го има, и аз ще съм сам-сама в тази къща и няма да имам приятели.
	Бияча я обгърна с гигантската си ръка през раменете.
	— Никъде няма да ходим.
	Тя кимна.
	— Понеже ми е трудно да си намирам приятели. Хората мислят, че съм странна, понеже понякога виждам неща, които всъщност не са там и само защото казвам неща, които не разбират. Не искат да ми бъдат приятели. Но вие, момчета, не се интересувате от такива работи. Вие двамата сте наистина готини.
	— Не си тръгвам — рече Скейпгрейс. — Просто се самосъжалявам, това е.
	— Защо?
	— Не знам, пред… предполагам, че просто се виждам как прекарвам остатъка от живота си като обикновен човек.
	— Ти не си обикновен — отвърна Кларабел. — Никой от нас не е.
	— И аз се натъжавам — включи се Бияча. — Не искам да притеснявам никого с това, обаче… искам да кажа, да, новото ми тяло е чудесно. Наистина. Обаче всеки път щом се погледна в огледалото, виждам някой, който не съм аз. Не мисля, че това усещане ще изчезне някога.
	Скейпгрейс кимна.
	— Винаги гледаш в лицето на непознат.
	— А това ти влияе — добави Бияча. — След известно време, усещането за новост изчезва и просто ти се иска да видиш отново собственото си лице.
	— Забравяш откъде си дошъл — меко каза Скейпгрейс. — Забравяш кой си.
	Кларабел се приведе напред.
	— Ще се почувствате ли по-добре, ако си спомните?
	— Да.
	Тя се усмихна.
	— Значи новината, която имам, е добра новина. Днес ходих на експедиция. Никога не бях ходила в лявата част на Медицинското крило преди, понеже като вляза през вратата, винаги завивам надясно.
	Скейпгрейс се намръщи.
	— Защо?
	— Ми не знам. Винаги съм искала да завия наляво, но не съм го правила. Сигурно в предишния си живот съм завила наляво един път и са ме обезглавили или нещо подобно, така че никога не съм искала да завивам в тази посока. Обаче днес беше по-различно. Играех си с един Секач и с него се редувахме да се въртим, ама много бързо. Печелех, понеже той все забравяше да се върти и само си стоеше, а аз се въртях ли, въртях и въртях и на края на играта се бях замаяла страшно и даже май го оповръщах малко. Само по дрехата, де. Той май не се обиди. Продължи да си стои. Сигурно си мислеше, че играем на музикални статуи.
	Тя се поколеба.
	— Може пък и на това да сме играли. Леле, май да. Ако сме играли на това, значи той е спечелил, понеже тия статуи не трябва да се въртят. Както и да е, беше ми замаяно и когато влязох в Медицинското крило, тръгнах да падам. Падах сума ти време, а и успях да поваля няколко души по пътя, обаче като ми помина, се оказа, че съм в лявата част на Медицинското крило. Беше уникално! Гледката, която се открива… знаете ли, че масите изглеждат по съвсем различен начин, като ги гледаш от друг ъгъл?
	— Кларабел — рече Скейпгрейс, — денят беше дълъг. Може ли да стигнеш вече до същината?
	— Вярно, извинявай. Както и да е, там в Медицинското крило има толкова много стаи, та аз влязох в няколко. А в едната имаше един голям стъклен контейнер, пълен със зелена вода и в нея се носеха двама човека. И това бяхте вие. Вие двамата.
	Скейпгрейс се намръщи.
	— Какво?
	— Старите ви тела — поясни тя. — Все още държат старите ви тела.


>	12.
>	Котлето

	Уликата дойде малко след седем същата вечер. Откри един магьосник на име Миднайт Блу, който намери връзка до едно от старите приятелчета на Били Рей Сангуайн — господин на име Ексъл. Уликата беше мъглява, но докато чакаха Сигнет да прехвърли Ревъл и да прекъсне връзката му с Даркесата, единственото, което можеха да правят, беше да проследят местонахождението на Сангуайн и Танит. Добрата новина беше, че Ексъл живееше точно тук, в Роърхейвън. Което за Стефани означаваше обратно в Бентлито и поредното мълчаливо пътуване по улиците.
	Стигнаха до къщата на Ексъл. Стефани мина отзад, докато Скълдъгъри чукаше на вратата. Понякога хората със съмнително минало имаха навика да се измъкват през прозорците. Тя събра ръцете си в шепичка и духна отгоре им. Навън беше хладничко. Роърхейвън беше тъмен и притихнал, както обикновено. Тя чу тихото мърморене на гласа на Скълдъгъри. Не се вдигна олелия, нямаше отворени прозорци, никакви опити за бягство.
	Чу как се затваря входната врата и се върна при Бентлито. Скълдъгъри вече беше зад волана. Не си казаха нищо, докато се отдалечаваха от мястото. Покараха няколко минути и спряха пред една стара малка кръчмица на име Котлето.
	Скълдъгъри поведе напред сред шумотевицата от приказки и смях. Стефани нямаше неговите умения. Не можеше да хвърли поглед на помещението и да забележи всяка подробност, да запамети всяко лице от един път. Трябваха й няколко секунди, за да види мъжа, седнал на бара с празен стол до него. Работните му ботуши бяха мръсни, дрехите — не по-различни. Седеше с наведена глава, раменете, прегърбени в неравна линия, вторачен в питието си. Приближиха се до него, но той не ги забеляза известно време. Имаше малка порезна рана на челюстта и още една на врата. Имаше по-голямо ожулване на дясната ръка и по кокалчетата на ръката, а палецът на лявата беше нескопосано облепен с лейкопласт.
	— Господин Ексъл — започна Скълдъгъри, а Ексъл рязко вдигна очи. Пребледня, щом ги видя, а когато най-сетне успя да продума, от устата му се откъсна само една дума.
	— Какво?
	— Господин Ексъл, знаете кои сме, нали? Няма нужда да ви се представяме или да ви обясняваме с какво се занимаваме. От изражението на лицето ви, съдя, че сте наясно с всичко това.
	Ексъл преглътна.
	— Е, и? Какво искате от мен?
	— Когато влязохме през тази врата, единственото, което искахме, беше местонахождението на един ваш приятел — Били Рей Сангуайн.
	— Сангуайн не ми е приятел — отвърна Ексъл. — Познавам го, това е всичко. Не съм го виждал от месеци. Може би повече от година. Не сме приятели. Не мога да ви помогна.
	Барманът се приближи и Ексъл отново се надвеси над бирата си.
	— Да ви предложа нещо за пиене? — попита барманът.
	— Аз съм скелет — отвърна Скълдъгъри, — а тя не пие.
	Стефани му се намръщи.
	— Откъде знаеш, че не пия? На осемнайсет съм. Мога да пия, ако искам.
	— Искаш ли?
	Тя продължи да се цупи.
	— Млък.
	Барманът вдигна рамене и пак се отдалечи, а Ексъл го наблюдаваше.
	— Търсим място, където Сангуайн би отишъл, ако е загазил — рече Скълдъгъри. — Скривалище, нещо подобно.
	Ексъл отпусна леко болезненото си изражение и поклати глава.
	— Не го познавах чак толкова добре. Питайте някой друг. Не съм го виждал в това измерение чак толкова през последните няколко години.
	Дрехите, нараняванията, грубите ръце… строителни дейности.
	— Помогнал си за строежа на града? — попита Стефани.
	Той я изгледа.
	— Да съм помогнал? На практика сам го построих. Никой от онези другите майстори не можеше да направи онова, дето свърших аз. Моята бригада строи най-добре и най-бързо. И точно благодарение на нас, на мен, градът беше готов за представяне от Върховния маг Ревъл. Тъкмо навреме, та онези проклети Уорлоки да го съсипят половината.
	— И как върви новото застрояване?
	Ексъл изсумтя.
	— Ще се изненадате как една проста работа може да стане много сложна, щом туриш малката червена лентичка. Когато бяхме в онази, другата реалност, бяхме под радара. Работехме тайно. Нещата се вършеха. Сега всичко е открито, има комисии и инспекции по безопасността и какво ли още не, та веднага почваш да изоставаш от графика, пък да чакаш одобрение и дрън-дрън…
	Скълдъгъри наклони глава към празния стол.
	— Чакаш ли някой?
	Ексъл пак застина.
	— Аха — отвърна. — Един приятел.
	— Закъснява ли?
	— Да, закъснява. Но ще дойде, де.
	— Това редовно ли ти е? Да излизаш за питие след работа?
	Ексъл кимна.
	— Края на дълъг ден, да, добре е да отпуснеш малко. Това престъпление ли е?
	— Не, не е — отвърна Скълдъгъри. — Но убийството е.
	Стефани вдигна вежда, но остави Ексъл да зададе въпроса.
	— За какво, по дяволите, говорите?
	Скълдъгъри извади чифт леки белезници от сакото си и ги постави върху барплота.
	— Какво предизвика караницата? По работа ли беше? Да не би да ти идва повече напрежението?
	Ексъл се изсмя нервно и сухо.
	— Какво убийство? Кой е мъртъв?
	— Приятелят ти.
	— Говорите глупости. Не е умрял. Само закъснява.
	— Как се казва?
	— Ето! Виждате ли? Ето колко е нелепо това! Дори не знаете кой е, а твърдите, че е мъртъв!
	— Как се казва приятелят ви, господин Ексъл?
	Ексъл се вторачи в Скълдъгъри.
	— Брок.
	— Скептичен сте, но все пак говорите тихо. Боите се да срещнете погледа на бармана, но не сваляте очи от него. Тревожите се, че може да е видял нещо снощи — може да е чул как се карате с Брок. Страхувате се да не спомене нещо за това пред нас.
	— Това е смешно. Няма да седя тук и да слушам…
	Понечи да се плъзне от стола долу, но Стефани направи крачка към него и му блокира пътя. Скълдъгъри се премести от другата му страна.
	— По левия ти крак има засъхнала кална вода, както и върху дясното коляно на панталона. Също и по лявата страна на якето ти. Снощи нямаше дъжд, но онзи ден валя, а в задната част на кръчмата все още има локви, нали? Пийнал си повечко, излезли сте навън, а караницата е приела физическо изражение. Ударил си го. Така си си счупил кокалчетата на ръката. Той се е свлякъл и ти си го последвал. Започнал си да го душиш. Успял е да те избута и си паднал на лявата си страна в локва. Но си отвърнал, притиснал си го обратно, качил си се върху него и си го възседнал, оттам и петното по коляното ти. Вкопчил се е с нокти в ръцете ти и ти е оставил тези драскотини. А ти си го душил, докато не е умрял.
	Ексъл бързо заклати глава.
	— Имаш проблем да седиш изправен — продължи Скълдъгъри. — Да не си си прецакал нещо гърба? Може би си носил тялото му по задните улички? Не би могъл да издържиш теглото му твърде дълго, не и в състоянието си на опиянение, но е трябвало да го занесеш на място, което си познавал добре и някъде, където си знаел, че е безлюдно. Строежът, на който работиш, не е много далеч оттук, прав ли съм? Ето там си се отървал от тялото — вероятно в някоя яма, която е била за запълване по график тази сутрин.
	— Но не си могъл да си тръгнеш — не си могъл да рискуваш някой да дойде рано и да разбере за престъплението ти. Така че си останал. Когато колегите ти са пристигнали, сам си налял бетона — набързо, ако съдим по състоянието на ботушите ти. След това е трябвало да се държиш сякаш всичко е наред, затова си останал да си изработиш деня. Не ти е споряла работата, ако трябва да съдим по по-пресните нарези по ръцете ти. Наложило се е да спазиш ежедневните си ритуали, затова си хукнал към къщи да се обръснеш, но не си си направил труда да се преоблечеш, като си дошъл насам.
	Стефани се намръщи.
	— Защо се е обръснал?
	— От това, което виждам, Брок е бил Елементал. Опитал се е да запрати шепа огън в лицето на господин Ексъл. Почти е уцелил, освен това. Виждаш ли как кожата около бузите и брадичката е по-бледа? Имал си брада допреди няколко часа, нали така, господин Ексъл? Но си я обръснал. Порязал си се на няколко пъти, но това е било без значение. Какво би имало значение пред това да се отървеш от опърлена брада. Дори се е наложило да поотрежеш косата си на няколко места. Само дето си изтървал лявата вежда, да ти кажа.
	— Не знаете какво…
	— Арестувам ви за убийство, господин Ексъл. Моля да се изправите и да поставите ръцете си зад гърба.
	— Нищо не съм направил — отвърна Ексъл, но все пак се изправи.
	— Ще оставим на Долавящите да надникнат в съзнанието ти. Може и да видят нещо, което да смекчи присъдата ти.
	— Не — възкликна Ексъл, отдръпвайки се назад, — моля ви. Ще ви помогна. Ще ви кажа всичко, което знам за Сангуайн. Знаете ли за родния му дом, в Тексас?
	— Американците го държат под око — отвърна Скълдъгъри. — Не се е мяркал.
	— Знам и за други места — рече Ексъл. — Има една къща в Дъблин. Мисля, че е негова. Една бивша приятелка ми каза за нея. Водил я е там веднъж.
	— Къде? — попита Стефани.
	— Стоунибатър, точно след Норсмън Плейс. Тази информация си струва, нали? Не исках да го направя. Не исках да го убивам. Беше глупав спор. Не знаех какво правя.
	— Ще се погрижим да се отнасят с теб справедливо — отвърна Скълдъгъри, посягайки към него.
	— Не! — извика Ексъл и замахна с длани. Въздухът се надипли и Стефани полетя назад в оплетена прегръдка със Скълдъгъри. Разпиляха се маси и столове, хората започнаха да псуват и да викат, а тя забеляза как Ексъл се измъква тичешком.
	Скълдъгъри я вдигна.
	— Навън — рече. — Ще ти го доведа.
	След което се впусна в преследване.
	Стефани мина през тълпата от вцепенени клиенти и си проправи път навън. Изтича надолу по уличката, а ботушите й джапаха в локвите. Нито следа от Ексъл. Хукна обратно, откъдето беше дошла и в този момент прозорецът над нея експлодира. Изруга по адрес на Скълдъгъри, а Ексъл се приземи до нея сред порой от счупени стъкла. Ексъл залитна, очите му бяха широко отворени и ужасени, а ръцете му — вече закопчани с белезници. Падна на колене.
	Стефани загледа Скълдъгъри.
	— Какво й беше лошо на вратата? Можеше просто да слезеш по стълбите и да излезеш през вратата. Защо трябваше да скачаш през прозореца?
	— Знаеш защо — отвърна Скълдъгъри и отмина.
	Ексъл вдигна поглед, а от очите му се стичаха сълзи.
	— Защо го направи? Защо?
	Стефани го изгледа кръвнишки.
	— Понеже вратите са за хора без въображение — отвърна тя и поведе Ексъл към колата.


>	13.
>	Мой приятел. Моя мебел.

	Сангуайн мина през стената и пристъпи в тихата кухня. Един мъж седеше на масата. Казваше се Левит. Приказливият — Макси, липсваше. Това можеше да означава две неща — или Танит го беше убила от чисто раздразнение, или Даркесата беше накарала Останката на Макси да се всели в някой друг, с когото искаше да говори. Сангуайн не знаеше какво можеше да е станало с Макси след това. Даркесата най-вероятно го беше убила.
	Той продължи напред. Скривалището бързо се превръщаше в най-малко любимото му място за престой. Разбира се, имаше си и своите плюсове. Танит беше там, така че това беше хубаво, макар почти да не говореше с него през цялото време, докато се криеха там. Но му беше достатъчно да е близо до нея. А щом се оженеха, цялото това неловко напрежение просто щеше да се изпари и да ги остави да си живеят спокойно до края на живота им. Ако приемеха, че това щеше да продължи повече от седмица.
	И от друга страна минусите.
	Даркесата.
	Всеки път, щом се върнеше на това място, се налагаше да си вдъхва кураж преди срещата с нея. Хубавото беше, че през последните дни все стоеше в склада и провеждаше отвратителните си малки експерименти. Сангуайн не мислеше, че ще е в състояние да се справи, ако тя тръгнеше да броди из…
	По дяволите.
	Даркесата беше в дневната, седнала на един фотьойл, сложила крак върху крак. Мъжът на дивана срещу нея щеше да изглежда като нормален колежански преподавател на средна възраст, ако не бяха черните устни и всичките черни вени, които не си правеше труда да скрива.
	— Били Рей — рече Даркесата със сияйна усмивка, — позволи ми да ти представя Нестор Тари — новият ми най-добър приятел. Нестор тъкмо ми казваше всичко за работата си в сферата на квантовата механика.
	— Така ли? — отвърна Сангуайн и се подпря на касата на вратата, като се опитваше да изглежда невъзмутимо и изобщо далеч от изплашен. — Редови, обикновен, ежедневен разговор за квантова механика, а? Успяваш ли да поддържаш диалога?
	— Всъщност — обади се и Тари, — Даркесата е доста наясно с квантовата теория.
	— Чета доста — отвърна Даркесата, вдигайки скромно рамене — и на мига усвоявам информацията. Това е талант.
	Тари се усмихна.
	— Един от многото, както изглежда. Но аз те въведох дотам, докъдето са ми възможностите. Боя се, че отговорите, които търсиш, са отвъд мен.
	— Е, кой тогава може да ме отведе по-надалеч?
	— Бих могъл да ти дам списък с имена — но списъкът ще е кратък, че дори стана и по-кратък след събитията от последните няколко години. Всъщност, мисля, че следващият ти източник е книга, а не човек. По същество, Хесианският гримоар е сборник от теории за следващите нива на магията. Накъде можем да тръгнем оттук насетне, как можем да разширим познанията си, начините, по които можем да използваме онова, което знаем, за да вникнем по-дълбоко в извора на цялата магия. За съжаление, нямам представа кой притежава книгата в момента, но ако успееш да я намериш, мисля, че може да ти помогне.
	— Хесианският гримоар — повтори Даркесата с кимане. — Добре тогава, звучи добре. А след това? Списъкът с имена, който щеше да ми даваш?
	Тари вдигна брадичка и раздвижи глава наляво и надясно, обмисляйки молбата, размишлявайки между възможностите.
	— Има двама или трима души сред живите, които биха могли да помогнат. Всъщност, човекът, който би могъл да ти помогне най-много, е Уолдън Д’Есаи.
	— Аргедион.
	Тари кимна.
	— Работата му беше просто… беше отвъд който и да било от съвременниците му. Никога не съм го харесвал, винаги съм му завиждал за постиженията. Това е нещо, което никога не бих признал, ако не беше Останката в мен, между другото. — Той се засмя и изглежда не забеляза, че Даркесата не се включи в смешката. — Но умът му беше нещо удивително. Работата му, изследванията му… Дори въпросите, които поставяше в своята сфера, надминаваха отговорите, които имах аз в моята. Ако наистина желаеш да усвоиш до съвършенство това нещо, наречено магия, ако наистина искаш да се докоснеш до безкрайността… бих казал — говори с Д’Есаи. Говори с Аргедион. Но, разбира се, вече е твърде късно.
	— Аргедион е жив — заяви Даркесата.
	Тари се намръщи.
	— Не. Мъртъв е. Скълдъгъри Плезънт го уби, когато…
	Даркесата го надговори със спокоен глас.
	— Официално, Аргедион загина след сблъсъка с онези свръхзаредени хулигани, които създаде. Скълдъгъри го довърши. Това е историята, която беше пусната да се разпространява.
	Тари се изправи.
	— Лъжа ли е?
	— Не можеха да го убият — рече Даркесата. — Не знаеха как. Затова пренаписаха личността му, убедиха го, че е нормален и го скриха. Дори и аз не знам къде се намира в момента.
	Тари замълча за момент.
	— Хесианският гримоар — каза. — Това би трябвало да ти помогне да го откриеш.
	— Как?
	— Ти дълбоко разбираш енергията, Даркесо. Твоето разбиране може би дори надминава моето.
	— О — отвърна Даркесата, — така е.
	Бърза искра на раздразнение премина по лицето на Тари. Сангуайн го забеляза. А щом той го беше забелязал, то тогава Даркесата със сигурност беше видяла. Бързата искра на раздразнение най-вероятно току-що беше подпечатала смъртната присъда на господин Тари.
	— Но щом веднъж прочетеш тази книга — продължи Тари, — ще знаеш как да откриваш и да проследяваш енергия. Аргедион откри истинското си име, също като теб. За всички намерения и цели, той свети като фар — стига да знаеш как да го търсиш.
	— Хесианският гримоар звучи като отговор на всичките ми молитви — каза Даркесата. — Благодаря ти, Нестор. Беше много полезен.
	Тари се изправи, но се поколеба. Най-накрая доби кураж и попита:
	— Мога ли да дойда с теб? Искам да кажа — като откриеш Аргедион. Ще ти трябва Останка, която да се всели в него, нали? За да проговори? Бих направил всичко за възможността да надникна в ума му. Той е… удивителен.
	— Така е — отвърна Даркесата. — Но ще се наложи да използвам другата ми Останка да влезе в него. Нещо се отегчих от теб.
	Тари пребледня, от което черните му вени изпъкнаха още повече.
	— Какво?
	— Току-що сгреши в отношението си към мен — обясни Даркесата.
	— Аз… съжалявам. Поднасям извиненията си. Не съм искал да…
	— Вината не е твоя — заяви Даркесата и се изправи. — Вината е моя. Сигурно просто съм твърде чувствителна. От няколко дни изучавам квантова механика и… знам ли. Всеки вид критика или… как беше думата?… Раздразнение, които се демонстрират, са просто… повече са, отколкото съм готова да понеса точно сега.
	Тари се отдръпна назад.
	— Не бях раздразнен. Не бях, кълна се. И никога не бих те критикувал. Никога. Обемът, който си научила за толкова кратко време, е безкрайно, _безкрайно_ впечатляващ.
	Даркесата присви очи.
	— О, хич не обичам покровителско отношение.
	Тя вдигна ръка и Тери експлодира в едно нищо.
	Сангуайн отскочи от изненада. Никаква кръв, никакво месо, никакви кости. Нищо.
	— Ето — рече Даркесата, отново усмихната, — сега вече се чувствам толкова по-добре.
	— Какво му направи? — попита Сангуайн. — Къде е?
	— Още си е тук — отвърна Даркесата, а пръстите й все още си играеха с въздуха. — Атомите му са пръснати из цялата стая. Странно е, нали? Групираш атомите и Нестор има тяло. Разделяш ги и се налага да питаш къде е изчезнал. Мога да го събера отново, ако искаш.
	— Можеш ли да го направиш?
	— Разбира се. Така мисля. Да събираш нещата обратно е доста по-трудно от това да ги разделяш, но ще се постарая.
	Даркесата прехапа долната си устна, докато се концентрираше. Мина миг и тя стисна юмрук, а Тари се появи отново, първоначално мъгляво, а после ясно. Олюля се със стъклен поглед и падна на колене.
	— В шок е — обясни Даркесата — или пък е зеленчук. Мозъкът е трудна работа. Виждам как се изгражда наново тялото, виждам къде пасва нервната система, но за мозъка май ми трябва повечко практика. Искаш ли да седнеш?
	Сангуайн я изгледа.
	— Моля?
	— Да седнеш — рече тя. — Искаш ли стол? Изглеждаш уморен.
	Преди да успее да отговори, тя махна с ръка и Тари отново експлодира в нищо. Този път, когато стисна юмрук, обаче, се появи стол.
	— Ето на — каза Даркесата.
	— Ти… да не би… да го превърна в стол току-що?
	— Да, така стана — ухилено отвърна Даркесата. — Атомите са си атоми. Всичко опира до това какво правиш с тях и как ги подреждаш. Човек се превръща в стол. Столът се превръща в чаша вода. Но все си е Нестор, де. Още е тук. Не съм го убила.
	— Превърна го в мебел.
	— Просто друга форма, която може да приеме човек.
	— Ще се наложи да не се съглася за това с теб, Даркесо. Той е мъртъв. Ти го уби. Къде са спомените му? Личността му? Къде са всички неща, които го определят?
	Даркесата наклони глава.
	— Нищо от тези неща не ни определя, Били Рей. Спомените се губят. Личностите могат да бъдат променени. Онова, което сме, истинската ни същност, е нашата енергия. Ако исках да го убия, просто щях да го направя.
	Тя щракна с пръсти и столът се изпепели в черни пламъци.
	— Ето — рече Даркесата. — Сега доволен ли си? Нестор е мъртъв. Всяка последна следа от него. Атомите му, енергията му — няма ги. Вече не можем да го върнем обратно. Ето така убиваш някого, Били Рей. Изтриваш го от съществуването. Спираш биенето на сърцето, отрязваш мислите, превръщаш някого в нещо… това нищо не означава. Съзнанието не означава всичко. Да не би да си по-ценен от един камък, само задето имаш съзнание? Не, не си.
	— Но все пак наказваш Ърскин Ревъл, задето уби Гастли Биспоук.
	— Това е различно — отвърна Даркесата. — Наказвам го, защото съм ядосана.
	— Ами приятелите ти? — попита Сангуайн. — Танит или Чайна Сороуз, или Скълдъгъри Плезънт? Привързана си към тях, нали? Цениш ги повече, отколкото цениш един камък.
	Даркесата вдигна рамене.
	— Всъщност не. Така гледах на нещата преди. Личностите са забавни за известно време, но като се замислиш, а аз наистина мисля за това, те са просто страничен ефект от дейността на мозъка. Нямам предвид, че _съвсем_ не ги оценявам, просто вече не са кой знае какво за мен.
	— Значи… значи и тях би превърнала в мебел, така ли?
	— Разбира се. А теб мога да те превърна във възглавничка, ако искаш.
	— Моля те, недей. Не искам да съм възглавничка.
	Тя се разсмя.
	— Ако беше възглавничка, нямаше и да разбереш. Какво би пропуснал? Мислите си? Възглавничките не страдат за мислите си, Били Рей. Мислите ти ти се струват много важни сега, но съм тук да ти кажа, че… те не означават нищо.
	— Означават нещо за мен.
	— Е, сега просто се държиш глупаво. Това, което на практика казваш, е, че твоите мисли означават нещо за твоите си мисли. Това е безсмислен кръг. Иди и си помисли върху това, става ли? На мен също ми отне известно време да достигна до него. Но си научих урока. И не само за това как да смесвам и напасвам атомите, частиците и молекулите и прочее. Други неща. Забавни неща. Нали знаеш за Богоубийците?
	— Ъ… да, като Скиптъра…
	— Всъщност, не, говоря за меча и за камата и за онези работи, дето с Танит ги откраднахте.
	Сангуайн усети как кръвта се източва от лицето му. Тя знаеше. Оле, Боже, тя знаеше. А дори не си беше взел камата с него. Притесняваше се, че тя може да я забележи под якето. Защо, _по дяволите_, не я взе все пак?
	— Да, разбира се — отвърна. — И какво за тях?
	— Знаеш ли как са били направени? — попита Даркесата. — Онези четирите? Други Богоубийци са били направени по други начини, разбира се. Скиптърът е бил изработен от Безликите някъде си, но тези четири оръжия са започнали съществуването си като обикновени предмети. Нищо специално не е имало в тях. Но са били оставени в езеро с вода, дълбоко в пещерите под къщата на Гордън Еджли. Каквито и качества да е имала тази вода, накарала е оръжията да попият магия, да придобият способността да убиват богове. Не е ли пленително? Противоречи на всичко, което са ни говорили за това как работи магията. Бих искала да намеря това езеро. Не мислиш ли, че това е пленително?
	— Аха — отвърна той. — Много пленително.
	— Били Рей?
	— Да?
	— Изглеждаш нервен.
	— Аха. Сигурно съм нервен.
	— Мислиш, че ще те превърна във възглавничка, макар че ти казах, че не би имало значение, дори да го направя.
	— Затова съм нервен, Даркесо.
	Тя се засмя.
	— Забавен си. Не знам как не съм забелязала това, докато Валкирия се разпореждаше.
	— Може би хуморът ми е вкус, който се придобива.
	— Може би.
	— Наминах само, за да се уверя, че всичко е, нали знаеш, оки-доки. Всъщност пак излизам.
	— О? И къде отиваш?
	— Ами навън. Просто навън. Задачки. Ще се върна по-късно, така че… е, хубаво, аз тръгвам.
	— До скоро — рече усмихната Даркесата, а Сангуайн отвърна на усмивката. След което излезе и мигом потъна в земята.
	Въртеше се, потъвайки все по-дълбоко в мрака. Познатият тътен на движещи се камъни изпълваше ушите му. Даваше му усещане за сигурност. Имаше само шепа хора в света, които можеха да правят това, което правеше той — а сега и още по-малко, след случилото се по време на Войната между Убежищата, а този дребен факт превърна мрака и студа в подслон. Тук долу, никой не можеше да го пипне. Тук долу дори не можеха да го открият.
	Но Даркесата можеше. От нея нямаше да може да избяга в недрата на земята, не и ако тръгнеше след него.
	Усили скоростта.
	Не обръщаше внимание на това колко бързо се движи. Понякога му харесваше да не бърза. Не и тази вечер. Стигна до къщата си в Дъблин и се издигна измежду напуканите, трошащи се дъски на дървения под. Първите краски на залеза осветяваха дома му, не че му трябваше светлина, за да вижда. В малката му къщичка на тихата улица дори нямаше крушки. Никой не знаеше за това място. Нито дори Танит. Единствените хора, които бе водил тук…
	— Мръднеш ли, стрелям.
	Сангуайн извика и се извъртя.
	Скълдъгъри Плезънт седеше в любимия фотьойл на Сангуайн, онзи в ъгъла. Ръката му беше на облегалката. А в нея имаше оръжие.


>	14.
>	Общ враг

	— Технически — рече скелетът, — трябваше да те застрелям за това. Но нека започнем отначало. Мръдни още веднъж и наистина ще стрелям.
	Сангуайн застана напълно неподвижно. Беше твърде зает с преодоляването на факта, че има някой в къщата му, че дори да си помисли да пробва някой номер.
	Момичето влезе. Отражението, Стефани. Мина съвсем близо до Сангуайн, сякаш нямаше никакви грижи. За миг бяха достатъчно близо, за да я сграбчи и може би да я използва като щит. Но тя беше наясно. Изпробваше го. И двамата го изпробваха. Нямаше да падне в капана.
	Тя отиде до канапето. Седна. Погледна го така, сякаш умира от скука. Той започна да усеща, че може би е време да започне разговора.
	— Наистина се радвам, че сте тук — рече.
	Стефани се разсмя, а Плезънт наклони глава.
	— Сериозно — продължи Сангуайн. — Всъщност, тъкмо бях тръгнал да говоря с вас. Просто се отбих насам по път за Роърхейвън, нали се сещате, да си събера мислите. И някои други работи.
	— Къде е тя? — попита Плезънт.
	— Даркесата е с Танит.
	— А Танит къде е? — попита Стефани.
	— С Даркесата.
	— Няма нужда да стрелям по нещо важно — обади се Плезънт, насочвайки пистолета към краката му. — Мога просто да стрелям болезнено.
	— Не искам да стреляш по нищо, но няма да ви кажа къде са. Наистина ли смятате, че Даркесата няма да е в състояние да долови атакуващ отряд, ако се приближи до нея? И кого тогава ще обвини, задето ви е казал къде да я намерите? Любимото момче на мамчето — Сангуайн, ето кого.
	— Тогава, щом не си възнамерявал да ни кажеш къде е — започна Стефани, — защо си искал да се видиш с нас? Освен ако, разбира се, не си го измисли.
	— Стефани, обиждаш ме. Никога не бих се бъзикал с вас. Не мога да ви кажа къде е, но мога да ви помогна да я спрете. Бихте ли имали интерес към такава сделка?
	Главата на Плезънт помръдна леко, потапяйки челюстта му в по-дълбока сянка.
	— И какво би могъл да ни предложиш?
	Сангуайн му се усмихна.
	— Дарове. Дарове, които ще са ви от голяма полза наистина.
	— О — рече Плезънт. — Имаш предвид Богоубийците.
	Усмивката на Сангуайн избледня.
	— Какво?
	И в този момент забеляза одеялото на канапето до Стефани. Тя го издърпа, разкривайки отдолу меча, камата, копието и лъка.
	— Намерили сте ги.
	— Намерихме ги, да — отвърна Плезънт. — Много добри скривалища, между впрочем. Отне ми цели шест минути да открия всичките четири. Предполагам, че това са твоите дарове? Подаряваш ли ни ги?
	— Ъ, ами да. Нещо такова. Не ми беше лесно да ги съхранявам, да ви кажа. Разбирате ли, оръжията, които казах на Танит, че разтопявам, бяха…
	— Фалшификати — прекъсна го Плезънт. — Да, досетихме се, благодаря.
	— Няма проблем — отвърна Сангуайн. — Обаче аз ви подарявам само _три_ от оръжията. Всъщност ще си задържа камата за…
	Сангуайн направи крачка към дивана и в този миг Плезънт вече беше скочил и прекосил стаята, притиснал силно дулото на оръжието към челото на Сангуайн.
	— Уоу.
	— Казах ти да не мърдаш — каза Плезънт, а гласът му беше опасно тих.
	Сангуайн облиза устни.
	— Мислех, че сме прескочили вече тази част. Мислех, че вече сме преминали на етап приятелчета. Другари. Имаме общ враг, в крайна сметка.
	Стефани не беше и помръднала от мястото си.
	— Винаги ли се отнасяш с враговете си сякаш са ти шефове?
	— Нямам шеф. Аз съм свободен агент, дявол да го вземе.
	— Ти си лакей. Също като Танит.
	Сангуайн понечи да поклати глава, но размисли.
	— Не сме лакеи. Тя просто следва Даркесата, защото от известно време е хванала тази вълна, че Даркесата е нейният месия, а аз следвам Танит, защото се обичаме и ще се оженим. Но дори и така, аз съм практичен човек и виждам предимствата от това месията на моята годеница да бъде убита, така че… общ враг.
	— Колко романтично.
	— Приемам — рече Плезънт, — че Танит не е наясно, че Богоубийците не са унищожени.
	— Не, сър, няма представа. Сигурно би ме убила, ако разбере. И макар вероятно да мислите, че казвам това, защото имам притиснат пистолет към главата си, тези оръжия наистина са за вас. Нека си говорим направо — ще ми се да не се налагаше да ви ги давам. Разчитах на вас да измислите начин да се справите сами с Даркесата, но предполагам, че съм надценил възможностите ви, нали? И ето ме тук, спасител на бял кон, кавалерия от един.
	Плезънт свали оръжието, а Сангуайн направи крачка назад.
	— Ако искаш Даркесата да умре, защо не го направиш сам?
	Сангуайн се ухили.
	— Понеже не аз съм героят в този сценарий. Героят прави тъпотии, като това да се изправи срещу красивото момиче-бог, и е подложен на риска да го убият междувременно. Аз лично имам твърдото намерение да оцелея през следващите няколко дни. Ако ми се удаде възможност, естествено, ще се възползвам, обаче няма да си търся белята сам. Това си е ваша работа.
	— Какви са й плановете? — попита Скълдъгъри. — Къде ще бъде?
	— Мислите, че съм посветен в тези подробности? За Даркесата аз съм наемникът, който дори не е наемала. Дори на Танит не казва какво планира. Изглежда мисли, че вярата на Танит не е това, което беше.
	— Това вярно ли е? — попита Стефани.
	— Ако я питаш, ще ти каже, че е решена да доведе края на света, както и преди. Обаче не знам. Колкото повече наближава, толкова повече колебания се нарояват. Хваща я шубето, както се казва. Но, естествено, ако разбере, че съм я предал, ще иска да ми види сметката. Затова си задържам камата.
	— Така ли мислиш? — попита Плезънт.
	— О, сигурен съм — отвърна Сангуайн. — И ти го знаеш също. От тук нататък, аз съм вашият вътрешен човек. И поради тази причина ми трябва нещо, с което да се защитавам. Затова камата остава при мен.
	Мина миг и Сангуайн реши, че е проиграл ръката, но Плезънт направи знак на Стефани, тя се изправи и му подаде камата. Сангуайн я взе, но не за острието. Държеше ръцете си далече от него.
	— И между другото, Останките са на свобода — рече, когато камата вече беше у него.
	Плезънт наклони глава.
	— Кога?
	— Вчера сутринта.
	— Не. Щяхме да сме чули нещо. Новините щяха да са пълни със съобщения за безредици и насилие.
	— Дори повече отколкото вече са? Неем, Даркесата им е дала нареждания, така каза Танит. Заповядала им е да се държат прилично. Изглежда се подчиняват.
	— Защо ще го прави? — попита Стефани.
	— От една страна, иска да има армия, ако се наложи. От друга, използва Останките, за да накара всичките му там учени да си говорят с нея за магия и квантова механика, и какво ли още не. Разширява познанията си на едро. Последният, дето говори с него, един, който го превърна в проклет стол преди няма и половин час, й каза да чете нещо си, наречено _Хесиански гримоар_. Ако бях хазартен тип, щях да заложа, че това е следващото нещо, което ще потърси.


>	15.
>	Сънят на Тинбар

	— Добро утро — поздрави Администраторът, когато Скълдъгъри и Стефани влязоха. Типстаф се изравни и закрачи с тях. — Финбар Ронг е тук да ви види. Помолих го да почака в лобито.
	— Каза ли защо е дошъл? — попита Скълдъгъри.
	— Не. Натиснах го, но изглежда дълбоко вярва, че е най-добре да предаде информацията, с която разполага, лично. Казах му, че имате плануван брифинг с Върховен маг Сороуз по разследването ви и когато приключите, може би ще поговорите с него, ако решите.
	— Хубаво — отвърна Скълдъгъри.
	— Господин Ронг е крайно чуден човек — продължи Типстаф, като се намръщи леко. — Опита се да ме убеди да му позволя да ми направи татуировка.
	Стефани се ухили на идеята.
	— И вие отказахте?
	— Отказах — отвърна Типстаф. — Просто нямам място за още татуировки. Госпожица Сороуз ще се присъедини към вас в Залата с призмите съвсем скоро. — Кимна им леко и се изпари в друг коридор, като ги остави да продължат сами.
	— Какво мислиш, че иска? — попита Стефани.
	— Не знам — каза Скълдъгъри.
	Край на разговора.
	Стефани рязко спря.
	— Писна ми от това.
	Скълдъгъри спря и погледна назад.
	— От това?
	— От това — повтори тя, сочейки към двама им. — От теб и мен. Смущението. Тишината. Неловкото усещане.
	Той наклони глава.
	— Аз не съм тя — продължи Стефани. — Обаче ти изглежда мислиш, че се опитвам да бъда нея. Макар да съм ти повтаряла стотици пъти, че нямам никакъв интерес да заемам мястото на Валкирия. Помагам ти, защото ме помоли за помощ. Ти дойде при мен и помоли. За _моята_ помощ. Не обратното. Не съм дразнещото малко момиченце, което се влачи по петите ти.
	— Знам това.
	Блесна ярост.
	— _Тогава престани да се държиш така, сякаш съм._
	Скълдъгъри помълча за миг.
	— Разбирам.
	— Така ли? Понеже не мисля така. Съсредоточил си се в мисията ни — хубаво. Скърбиш за Валкирия — и това хубаво. Разбираемо е. Но не ме наказвай за всичко, което се случи.
	— Не искам да те наказвам, Стефани.
	— Тогава спри да ме караш да се чувствам така.
	— Ще… опитам.
	Изведнъж гневът й се изпари. Почувства се гадно. Най-добрата му приятелка беше на практика умряла, а тя го хокаше задето не е обичайното си жизнерадостно аз.
	— Съжалявам — каза. — Нямах предвид това.
	— Да, имаше. И в това няма нищо лошо. А няма нищо лошо и у теб. Ти си добър човек, Стефани. Или по-скоро си станала добър човек, всъщност. Доказа се. И оценявам колко трябва да ти е било трудно да ми кажеш това сега. Благодаря ти.
	— Няма защо — измънка тя.
	Той махна с ръка пред себе си.
	— Да продължаваме ли? Не искаме да караме Върховен маг Сороуз да ни чака.
	Стефани се усмихна, след което продължиха да крачат. Отвори уста да каже нещо, но Скълдъгъри вдигна пръст, за да я накара да замълчи. Наклони глава при вида на изражението й, нежно я хвана за ръката и я поведе по един съседен коридор. Тя дочу висок тон. Женски.
	Стигнаха до ъгъла и видяха Елиза Скорн, застанала точно до Чайна. Изглеждаше така, сякаш Скорн беше на ръба да я фрасне, ако Черния секач не стоеше до рамото на Чайна.
	— Защо просто не го признаеш? — крякаше Скорн. — Изпрати Винсънт Фоу и неговите дегенерати в Църквата да се присъединят към нас. Още сега искам да дойде един Долавящ, който да извади истината от мръсните дебри на съзнанието ти.
	— Едва ли е нужно — отвърна Чайна, самото спокойствие. — Дори да го бях направила, а аз го направих, факт е, че онзи твой дребосък с физиономия на невестулка не беше в час и позволи да се случи. Така че нахлуването ти тук, за да внесеш оплакване, беше напълно справедливо.
	— Ти ни подложи капан!
	— А твоят човек падна в него и по този начин престъпи условията на договореностите между твоята Църква и това Убежище. Всичко това е много жалко, макар всъщност да не е, и бих искала да те уверя, че аз, по никакъв начин, не изпитвам лично удовлетворение от случилото се, макар че съвсем очевидно го изпитвам. Ако имаш нужда да излееш още от отчаянието си пред света, моля те, чувствай се абсолютно свободна да го направиш, защото смятам да си направя колаж от този миг и бих се радвала на още забавни анекдоти, които да вървят в комплект с него.
	Скорн я набучи с пръст.
	— Това не е краят.
	— Смея да твърдя, че си права — отвърна Чайна и се усмихна, когато Скорн изхвърча навън. Изчака за миг, след което обърна сините си очи към Стефани и Скълдъгъри. — Добро утро. Предполагам, че чухте всичко това?
	— Да — рече Скълдъгъри.
	— Бях ли толкова великолепна, колкото си мисля?
	— Беше изключително дразнеща и невероятно самодоволна.
	— О! — възкликна Чайна. — Идеалната комбинация! Хайде, елате с мен. Искам добри новини.
	Те заеха места от двете й страни и тръгнаха по коридора, а Черния секач ги следваше като безшумна сянка отзад.
	— Боя се, че добрите новини са кът — започна Скълдъгъри. — Даркесата е освободила Останките.
	— _Какво_ е направила?
	— Изпратихме хора до Вместилището да проверят. Повечето охранители са мъртви или ранени. Двама липсват, вероятно са обладани.
	За кратък миг между два удара на сърцето, Чайна сякаш сви очи от бяс, но си пое дълбоко дъх, издиша и спокойствието се възвърна.
	— Къде са ударили първо?
	— Там е работата — каза Скълдъгъри. — Не са ударили никъде.
	Чайна се намръщи.
	— И къде са тогава?
	— Не знаем — отговори Стефани. — Няма нищо в полицейските сводки, нито в новините.
	— Само това ни липсваше — рече Чайна. — Даркесата, ренегатите, а сега и Останките. Мислите ли, че ще бъдат така любезни да не създават проблеми, поне докато не се справим с първите две?
	— Винаги е възможно — каза Скълдъгъри.
	Подминаха двама магьосници, които уважително кимнаха на Чайна и Скълдъгъри изчака да се отдалечат достатъчно, че да не чуват, преди да продължи.
	— Останките, в естествената си форма, трудно подлежат на контрол. Само когато са обладали приемно тяло, могат да се подчиняват на заповеди. Даркесата може и да мисли, че си има армия, а може и да излезе права, но има шанс да надценява контрола си върху тях.
	— Не обичам да разчитам на шанс — заяви Чайна. — Останалите ренегати все още си траят, нали? Е, докато не си покажат отново носа, кажи на Векс и на Ру да вземат Ловците на чудовища и да проследят Останките. Щом разберем къде са, ще се погрижим за тях веднъж и завинаги. Ако междувременно и ренегатите се появят на сцената, и за тях ще се погрижим. Повече никакви половинчати мерки. От тук нататък, когато решаваме някой проблем, то той ще си остава решен. Без значение за какво става дума. А вие двамата през това време дръжте под око Даркесата. Има ли някакво развитие по този въпрос?
	— Говорихме с Били Рей Сангуайн.
	— Хванали сте го?
	— Говорихме с него.
	— И сте го пуснали?
	— Сангуайн намира дългосрочните цели на Даркесата за съмнителни — рече Скълдъгъри. — Изглежда е на наша страна по някакъв свой си начин.
	— И преди е бил на наша страна и ни е предавал.
	— Даде ни три от Богоубийците като знак на доверие. Онези, които е унищожил, са били фалшиви.
	— Ясно. Каза ли ви къде може да намерите Даркесата?
	— Подсказа ни следващия й ход. Търси Хесианския гримоар.
	Чайна отново се намръщи.
	— Хесианския? Но той е… само теория. По страниците му няма нищо практическо. Мога да изброя стотина гримоара, които биха били по-полезни от Хесианския.
	— Хесианският гримоар съдържа познание — поясни Скълдъгъри. — А тя търси точно това. Единствената причина повечето от тези теории да си останат теории е, че никой не е бил достатъчно могъщ, за да ги изпробва. Досега. Ако сложи ръка на тази книга… край. Единственото ни предимство е, че знаем къде се съхранява гримоарът, а Даркесата — не.
	— Няма да й отнеме много време да разбере — рече Чайна. — Трябва да се доберете до него преди нея.
	— Съгласен — каза Скълдъгъри. — Мислех си да идем и да го вземем още тази вечер, всъщност.
	— Какво съвпадение — отвърна Чайна. — И аз.


	Отидоха в лобито и откриха Финбар Ронг, заспал на един от столовете. Раздрипаното му дънково яке го покриваше като одеяло и беше събул Док Мартен-ите си.
	— Финбар — повика го Стефани и го разтърси леко.
	— Ммм.
	— Финбар, събуди се.
	Той отвори бавно очи, примигна срещу нея и се ухили сънливо.
	— О, здрасти. Ммм. Извинявай. Къде съм?
	— Роърхейвън — отвърна Скълдъгъри. — Имаш нещо за нас?
	— В Роърхейвън ли съм?
	— Да.
	— И как съм стигнал до тук?
	— Не знаем.
	— Може би с колата. Мисля, че бях с колата. Вероятно съм бил с колата. Мога ли да шофирам?
	— Типстаф каза, че имаш информация за нас.
	— Кой е Типстаф?
	— Администраторът. Онзи, на когото си говорил за татуировки.
	— Това ли е Типстаф? Аз му виках Кевин. Леле, майко, голям срам.
	Вдигна ръце и Стефани го издърпа от стола.
	— Не си свикнал да ставаш рано, нали?
	Той поклати глава.
	— Ранните сутрини са измислени от системата, за да занимават хората с нещо. Но не и мен. Ясни са ми. Няма да ме хванат да дремя. Метафорично, де. Очевидно могат да ме хванат да дремя физически, поне четири-пет пъти на ден, но, метафорично — съм далеч от лапите им.
	— Финбар — обади се Скълдъгъри.
	— Здрасти, Череп.
	— Привет, Финбар. Казал си на Типстаф, че имаш информация, която можеш да ни предадеш само лично. Е, ето ни.
	— Ето ви — повтори Финбар, присви очи и се огледа. — Можем ли да имаме доверие на останалите?
	— Тук няма никой друг — рече Стефани.
	— О. Ама не ни ли следят, или нещо такова?
	— Не.
	— А. Ми добре тогава, макар че аз сериозно бих се замислил дали да не бодна някой друг микрофон из това местенце. Никога не знаеш за какво може да си шушукат хората.
	— Финбар.
	— Хубаво. Да. Стана нещо голямо. Нещо грамадно. Нощес, докато спях? Сънувах нещо за Валкирия.
	Стефани го изгледа.
	— И?
	— Ами, ъ, такова де, сънувах я.
	— Е, и?
	— Не, не — отвърна Финбар. — Нямам предвид, че просто съм сънувал сън и Валкирия е участвала в него. Макар че, да де, това имам предвид. Но също така имам предвид и че Валкирия дойде при мен насън.
	— Какво значи това, че е дошла при теб? — попита Стефани.
	Скълдъгъри наклони глава.
	— Какво стана?
	— Бях в някакъв огромен град — започна Финбар, — пълен с неонови светлини и небостъргачи. Бях Пауър рейнджър. Не знам защо бях Пауър рейнджър, но бях. Бях Червеният рейнджър. Шарън беше облечена като Принцесата — нали се сещате, от Джи-форс? Както и да е, трябваше да спасим сина ни, който беше нещо като странна костенурка сред един куп кайджу — Годзила и Мотра и Родан, а поради някаква причина и Кинг Конг беше там, но не мисля, че е релевантен към цялата история.
	Стефани примига.
	— Не мислиш, че _това_ е релевантно?
	— Ами не е кайджу, нали? Не и технически. Той е просто грамадна маймуна.
	— И къде в цялата тази работа се вписва Валкирия? — попита Скълдъгъри.
	— А, да, вярно, тъй, докъде бяхме стигнали сега, значи аз и Шарън — та ние се биехме с едни хора, дето бяха направени от броколи, което съм сигурен, че е реверанс насън към комикса на Уорън Елис, а после и Родан ни налетя с гръм и трясък и всичко изглеждаше да върви на зле, щяхме да мрем всеки момент и тогава земята, ей така, взе, че експлодира и от там изпълзя това… това нещо… с всичките му там пипала, изскочи и награби Родан и го метна нанякъде, над небостъргачите. И после се обърна към мен, а аз не можех да му видя лицето, но чух гласа му и беше Валкирия. Тя ме повика по име и каза „Помощ“. И после се събудих.
	— И това ли е? — попита Стефани, намръщена.
	— Ами — рече Финбар, — имаше още малко екшън после с Фиъри Финикс и няколко механични робота, но мисля, че няма да ви е особено интересно, освен ако не сте големи фенове на анимето. Фенове ли сте?
	— Имах предвид — каза Стефани, — това ли е всичко по отношение на Валкирия в съня ти?
	— О — отвърна Финбар. — Ами да, това е.
	— Значи тогава пропускам нещо. Сънувал си сън, където си се бил с Годзила и си чул Валкирия да говори. Нали не твърдиш, че това е предсказание? Понеже такова нещо като Годзила не съществува, а ти не си Пауър рейнджър.
	— Не предсказание, не. Но мисля, че Валкирия се опитва да се свърже с мен.
	— Как така си сигурен, че не е просто друга част от съня ти? — попита Стефани.
	Финбар отвърна като беше негов ред да се намръщи.
	— Понеже съм долавящ. Правя разликата. Обикновено правя разликата. Понякога правя разликата. Сигурен съм, че беше тя, това се опитвам да кажа.
	— Но Валкирия е мъртва — рече Стефани. — Ако си чул нейния глас, то това е била Даркесата.
	— Но защо Даркесата ще моли за помощта ми?
	— Ето това питам и аз — отвърна Стефани. — Може би просто е бил част от съня ти.
	— То _беше_ част от съня ми — заяви Финбар. — А също така беше опит на Валкирия да се свърже с мен.
	— Колко си сигурен? — попита Скълдъгъри.
	— Сравнително — отвърна Финбар.
	Скълдъгъри го хвана за ръката.
	— Ела с мен, — рече и го поведе извън лобито.
	— Ама Док Мартенс-а ми…
	— Можеш да си ги прибереш след минутка.
	Скълдъгъри бутна една врата, увери се, че стаята е празна и я затвори щом Финбар и Стефани влязоха вътре. Извади телефона си, набра и включи високоговорителя.
	Касандра Фарос вдигна.
	— Не можеш да ме оставиш на мира, нали?
	— Предупреждавам те, Касандра, пуснал съм те на говорител.
	— Оо, пфуу.
	— Тук съм със Стефани и Финбар.
	— Добро утро, Стеф. Финбар, какво те накара да станеш толкова рано в делничен ден?
	Финбар се намръщи.
	— Делник ли е?
	— Валкирия го с посетила насън — каза Скълдъгъри. — Казала „помощ“ и изчезнала.
	— Ясно — отвърна Касандра. — Финбар, наистина ли беше свързване? Нали не се бъркаш пак?
	— Сигурен съм — отговори Финбар. — Телевизорът дори не беше включен по това време. — Хвърли един поглед на Стефани. — Последния път, когато реших, че някой иска да се свърже с мен, беше Уилям Шатнър. — Погледна обратно към телефона. — Но този път съм сигурен, Каси. Тя беше. Беше Валкирия.
	— Как би могла Валкирия дори да _знае_ как да се всели в някой? — попита Стефани. — Ако сънят ти е бил истински, тогава как да сме сигурни, че това не е някой, който се преструва на нея? Някой Долавящ или дори самата Даркеса? Може би искат да ни измамят или да ни разсеят, или просто да ни шпионират. Не знаем дали е Валкирия. Валкирия я няма.
	— Не съм напълно убедена в това — каза Касандра. — Има вероятност Валкирия просто да е потисната, точно както е била Даркесата, когато Валкирия е била начело. Ако става дума за това, можем абсолютно оправдано да приемем, че използва част от силата на Даркесата, за да се свърже с нас, без Даркесата да е наясно с това.
	— Но Валкирия не знае как — настоя Стефани.
	— Тя знае всичко, което знае и Даркесата — намеси се Скълдъгъри. — А Даркесата се учи, нагажда се и се сдобива с нови умения със забележителна скорост.
	— Това си мислиш — попита Стефани — или на това се надяваш? Държиш се така, сякаш Валкирия все още е там някъде в очакване да я спасят. Аз съм тук, за да ти съобщя, като единствената, която би могла да знае, че вече _няма_ Валкирия. Знам колко силна е Даркесата. Изцяло би погълнала Валкирия.
	— Това си мислиш или на това се надяваш? — промърмори Скълдъгъри. Тя се вторачи в него, докато той говореше по телефона. — Ако е Валкирия, а не твърдя, че е, как бихме могли да използваме тази работа, за да й помогнем?
	— Не знам — отвърна Касандра. — В съзнанието й има две ясно разграничени гледни точки, а същевременно са една и _съща_ личност. Теоретично бихме могли да избутаме надолу едната, да я потиснем, като използваме някои от техниките, които приложихме с Аргедион. Но ще ни трябват някои много могъщи Долавящи за тази работа.
	— Това е безумно — обади се Стефани. — Ако я погнем с намерението да я потиснем, ще ни убие. Постигнахме съгласие по този въпрос, Скълдъгъри. Разбрахме се, че ако ми падне случай да стрелям, ще го направя.
	— Ако нямаме друг избор.
	— Нямаме.
	— Имаме това — рече той. — Това е избор. Ако е Валкирия, тя се опитва да се свърже с нас.
	— Поставяш целия свят в опасност заради някой, който вече го няма.
	— Няма да се откажа от нея, освен ако не е абсолютно наложително.
	— Дори и да сработи, после какво? Даркесата ще бъде избутана някъде из тъмните ъгли на съзнанието на Валкирия. И какво? Тя пак ще се добере до горе. Ще изплува. Ще надвие. Както вече го е правила. Ако може да бъде спасена, тогава единственият начин е да направим с нея, каквото беше направено с Аргедион. Да избутаме всичко на дъното. Да потиснем всичко и да пренапишем личността й. Да получи нова смъртна самоличност и да я отпратим някъде, където никой няма да я притеснява повече.
	— Може и да е права — тихо каза Касандра. — Това може би е единственият начин да спасим Валкирия.
	Скълдъгъри не отговори.


>	16.
>	Национален борд за преразглеждане на черни колани

	Животът като Ловец на чудовища имаше своите весели страни.
	Възможността да пътува, от една страна — макар че като Телепортатор, това до голяма степен си беше присъщо на Флетчър. Пък имаше и други плюсове, също — да си част от международно признат и уважаван екип приключенци. Макар да не бяха толкова признати, нито толкова уважавани, колкото бяха внушавали на Флетчър. Повечето магьосници по света, с които говореха, имаха само бегла представа за това кои са всъщност и реално бяха по-запознати с книгите, които двамата бяха написали, отколкото с истинските им приключения.
	Грейшъс О’Калахан — нисичкият здравеняк с мускулите и тениските, и Донегън Бейн — високият и елегантен тип с тесните дънки и тънки вратовръзки — те прекарваха повечето си време да раздават автографи и да позират за снимки, докато Дей Мейбъри поглаждаше брадата си и гледаше завистливо, а Флетчър от своя страна беше тотално игнориран.
	Причината да стигнат толкова далеч в издирването на магьосниците ренегати нямаше нищо общо с Ловците на чудовища и всичко идваше от двамата мъже, които ги придружаваха. Декстър Векс, човекът с изваяните плочки на корема и протритите ботуши, и Сарацен Ру — с усмивката на победител и дизайнерските костюми, имаха репутация, която гарантираше директни отговори на многото им въпроси. Където и да се появяха, всички взимаха Мъртъвците на сериозно.
	А сега отново бяха в малко градче в Ирландия с нова мишена — Останките. Дори Грейшъс изглеждаше притеснен от идеята да заловят тези подмолни малки обсебващи телата на хората същества. На Векс и Сарацен, разбира се, не им мигна и окото и постепенно усещането им за спокойствие се простря върху цялата група и обичайната веселост на екипа отново се върна. За нещастие.
	— Помня първото _си_ гадже — рече Грейшъс, докато се промъкваха по тихите задни улички на градчето.
	— Стефани не ми е първата — отвърна Флетчър.
	Грейшъс не му обърна внимание.
	— Фермерска дъщеря, макар че в ония времена почти всяко момиче беше фермерска дъщеря. Или фермер. Имаше коса, дълга като въже и нос. Всичките й очи бяха сини и имаше усмивка като сияйна дупка в земята, със зъби. Боже, хубавица беше.
	— Звучи ужасяващо — обади се Донегън.
	— Я, млък. Да не съм чул лоша дума за сестра ти.
	— Стефани не ми е първата — повтори Флетчър. — Наистина, нямам нужда от съвети.
	— Пичове — намеси се Грейшъс, — няколко мъдри думи за нашия Флетчър?
	Другите се скупчиха наоколо.
	— Честността, честно, това е най-добрата стратегия — заяви Сарацен. — Но когато честността не работи, лъжи, и то убедително.
	— Дръж се добре с нея и с уважение — обади се и Векс някъде отпред. — Дори когато приключи, ще искаш да си останете приятели.
	Донегън се размисли.
	— Моят съвет е да си търсиш някоя по-добра от теб самия. Това няма да ти позволи да станеш самодоволен.
	— Пусни си брада — додаде Дей.
	Флетчър му се намръщи.
	— Моля?
	— Брада — повтори Дей. — Жените обичат бради. Пусни си една такава като моята. Моята е много мъжествена.
	— Предполагам, че е донякъде… мъжествена.
	— Имам си я откак станах на дванайсет.
	— Трябва да си бил много космато дете.
	— Най-косматото.
	— Я, чакайте — рече Донегън, размахвайки разклонена на две клонка. — Пръчката ми за търсене на подземни богатства усеща нещо.
	— Това не е пръчка за търсене на богатства — възрази Сарацен. — Това е клонка. Откърши я от едно дърво.
	— Ама работи — отвърна Грейшъс. — Не е сто процента точна, не те води директно до източника на магия, обаче посочва най-общо района.
	— Насам. — Донегън ги поведе по една тясна уличка. — Има нещо наблизо. Много близо.
	— Колко си сигурен? — попита Векс.
	— Доста сигурен — отвърна Донегън. — Това не е точна наука.
	— Дори не се _доближава_ до науката — каза Сарацен.
	— Аха! — възкликна Грейшъс, набра скорост и изпревари Донегън. Посочи две опаковки от шоколадови десертчета, които се развяваха от вятъра.
	— Нещо ми убягва — обади се Флетчър.
	— Едно от най-силните желания на Останката, щом се всели в нов гостоприемник, е да задоволи апетита си — обясни му Векс. — Има нужда от усещания. Има нужда да почувства удоволствие или болка. Храната е моментален източник на удоволствие.
	— Значи всичките тези обвивки от сладко…
	— Класически белези за обладаност от Останка. Виж. Още.
	Последваха дирята до рехава купчина обвивки под един отворен прозорец. Флетчър надникна вътре. Малък кабинет с едно-единствено бюро и евтини трофеи на етажерката.
	— Доджо — обади се Сарацен.
	Флетчър се обърна да го погледне.
	— Какво?
	— Училище за бойни изкуства. Изглежда нашата Останка е станала треньор.
	Заобиколиха и отидоха на входа откъм улицата. Беше с нищо незабележима сграда с евтина табела, върху която се мъдреше зле нарисуван човек, изпълняващ летящ ритник. Флетчър последва останалите вътре. Подминаха рамкирана снимка на мъж с конска опашка, облечен в черна карате униформа. Името отдолу гласеше Нуунан.
	Минаха през още едни врати и влязоха в залата. Родителите седяха в единия край, докато децата им стояха изопнати от напрежение на централното място. Униформите им бяха черни и червени. Само мъжът, които ръководеше всичко, онзи, който се казваше Нуунан, носеше черен колан на кръста.
	Един ученик в тийнейджърска възраст избърза да мине пред целия клас и застана с лице към него. Ученикът се нагласи в бойна стойка и след кимване от страна на Нуунан, атакува с дясно кроше. Нуунан направи едно движение, блокира удара с бързо издишване, след което се извъртя и като изрева едно „Киии-яя!“, вкара юмрука си в бузата на момчето. Ученикът се свлече на колене с хъхрене.
	Нуунан се завъртя, за да се обърне към учениците и родителите им.
	— Основна защита срещу директен удар с ръка! — обяви. — А сега ще ви демонстрирам защита срещу атака с нож.
	Посочи друга ученичка и Флетчър забеляза тревогата в очите й, докато поемаше в ръка гумения тренировъчен нож и се приближаваше към тепиха. Нуунан й каза няколко думи, момичето кимна и Нуунан се приготви.
	Кратко кимване към ученичката, която атакува с диво замахване с ножа. Нуунан отстъпи назад и изрита, а кракът му се свърза с китката на ученичката. Ножът излетя, а Нуунан продължи техниката със серия ритници с извъртане, които запратиха момичето в стената.
	— Този винаги ли е така груб? — прошепна Сарацен на един родител.
	Родителят се смръщи.
	— Всеки път. Той е грубиян и побойник.
	— Въпроси? — високо попита Нуунан. — Не? Никой? Системата ни говори сама за себе си, не мислите ли? — Засмя се. Последваха няколко неловки хихикания от учениците. — Но всеки може да го направи, независимо от възрастта му или формата. Мога да науча всеки един да се защитава — себе си и близките си. Дали някой от родителите би желал да участва в една демонстрация? Не? Да не би малко да се притеснявате да не ви изложа пред децата ви? — Отново се засмя.
	Векс пристъпи напред.
	— Доброволец! — възкликна Нуунан. — Моля вашите аплодисменти за тази смела душа, дами и господа!
	Всички започнаха да ръкопляскат. Флетчър също се включи.
	— Сега ще демонстрирам само няколко прости отбранителни техники срещу дясно кроше — разясни му Нуунан. — Няма да прекалявам, не се тревожи! Само си събуй обувките и… не, само си събуй обувките. Събуй си обувките като се качиш на тепиха. Свали ги…
	Векс прекоси тепиха с ботушите. Усмивката на Нуунан леко се напрегна.
	— Хубаво тогава — рече. — Ще си останеш с обувките, нали така? Е, предвид това, че ти е за пръв път, мога да простя. — Гневът в очите говореше за друго. — А сега, господине, това е техника срещу дясно кроше, така че…
	Векс отиде до него и левият му юмрук се изстреля, като фрасна Нуунан директно по носа. Нуунан отстъпи, покрил лицето си с ръце, а Векс започна бавно да го загражда.
	— Оу! — рече Нуунан. — Не! Не съм казвал да започваш! Не можеш да започнеш преди аз да съм се приготвил! Има ли кръв? Кървя ли?
	Свали ръце от носа си, за да покаже на Векс, а Векс го удари отново.
	— Ау! Какви ги вършиш? Този път не демонстрирахме техника! Оле, Боже, вече кървя, нали? Сега вече кървя! — Нуунан избърса кръвта от носа си и подсмръкна. — А това дори не бяха десни крошета. Това бяха леви удари. Спри да се движиш. Спри да се движиш, за Бога!
	Векс спря.
	— Благодаря ти — рече Нуунан, кипнал от яд. — Сега слушай, ще правиш дясно кроше, затова изпъни левия си крак напред и пристъпи напред с крошето, когато ти кажа да започнеш, окей? Разбираш ли? Ясен ли съм?
	Векс настъпи голия крак на Нуунан и Нуунан се разпищя.
	— Не можеш да правиш това! Не можеш да правиш така!
	Той заподскача, стиснал крака си, после загуби равновесие и се строполи на пода. Вдигна кръвнишки поглед.
	— Ясно. Дошъл си тук да се доказваш, нали? Ти си коравият мъжага и искаш да мамиш, а? Всяка друга вечер щях да те изритам оттук на мига. Но тази вечер е различно. Тази вечер аз съм различен. Така че ако искаш свободен стил… — Нуунан се изправи. — Нека да се бием в свободен стил.
	Нуунан започна да се движи, пружинирайки на пръсти, премествайки тежестта си от единия на другия крак, местейки се наляво и надясно и напред и назад. Десният му юмрук беше при брадичката му, а левият малко по-ниско издаден леко напред. Класическа бойна стойка.
	Векс пък просто си стоеше.
	Нуунан изстреля един ритник, извъртя се с още един, скочи и се обърна с трети. Всичките три бяха далеч от обсега на целта обаче, и Векс просто си стоеше на място. Безразличният поглед на лицето му сякаш вбеси Нуунан почти толкова, колкото настъпването от преди малко. Черните вени започнаха да се показват, когато атакува с юмрук.
	Векс се защити и тръгна да го посрещне, с вдигнати ръце и лакти — навън. Юмрукът на Нуунан се удари в един от лактите и той зави. Векс го сграбчи, изблъска го назад и тресна главата му в стената. Тълпата издаде едно ужасено „Оооу“ и Нуунан залитна напред. Черните вени се бяха изпарили толкова бързо, колко се бяха показали. Векс го стисна за тила с една ръка и го поведе към кабинета.
	Сарацен пристъпи напред с усмивка към всички присъстващи.
	— Дами и господа, ние сме инспектори от Националния борд за преразглеждане на черните колани и се налага да поговорим с господин Нуунан относно методите му на преподаване. Боя се, че днешният урок ще трябва да бъде прекратен. Благодаря ви за вниманието и се пазете по пътя към къщи.
	Сарацен се поклони, после се завъртя на токове и последва Векс. Ловците на чудовища също се присъединиха към тях, докато учениците и родителите започнаха да се изнизват лека-полека, мърморейки нещо помежду си. Флетчър влезе в кабинета последен и затвори вратата зад себе си. Нуунан седеше на стола си с оковани ръце, докато едни много заплашителни мъже го гледаха изотгоре.
	— Къде са останалите? — попита Векс.
	— Останалите какво? — каза Нуунан. — Не знам за какво говорите. Трябва ми малко лед за главата. Мисля, че ми е счупена ръката. И кракът. А може би и носът.
	Сарацен седна на края на бюрото.
	— Харесва ли ти да си него? Този мъж, когото си отвлякъл? Май е дребна риба, нали? Бас ловя, че си населявал къде-къде по-интересни хора през годините, в сравнение с този загубеняк.
	Нуунан се намръщи.
	— Не съм загубеняк.
	— Ти си закръглен треньор по бойни изкуства, който лесно губи търпение и няма никакъв самоконтрол. Редовно нараняваш учениците си, за да се покажеш и да напомпаш егото си. Ти си пълен загубеняк, приятелю.
	— Я свали тези белезници и да видим кой е истинският загубеняк.
	— Не си усложнявай положението още повече — рече Векс. — Слушай сега, виждали сме и по-лоши Останки. На някои от тях — превземат ли тяло, първият инстинкт е да убиват. Да причиняват вреди. Но ти? Първият ти инстинкт е да се натъпчеш с боклуци. Да _усещаш_. Изглежда наистина искаш нещата да потръгнат.
	Нуунан кимна.
	— Така беше. Така е.
	— Вероятно си уморен от това да те преследват непрекъснато, прав ли съм? Уморен си да те залавят и да те заключват.
	— Точно така! — отвърна Нуунан. — Сега просто искам да си пасна на мястото. Искам да живея.
	— Така? — попита Сарацен. — Като последния загубеняк?
	— Не съм загубеняк!
	— Наистина ли смяташ, че ще можеш да се сдържаш? Знаем какво представляваш. Ти си Останка. Нямаш съвест. Рано или късно ще убиеш някого.
	— Не! Не и този път! Този път ще живея правилно!
	Сарацен се изсмя.
	— Кълна се в Господ, почти му повярвах.
	— Казвам истината! — настоя Нуунан. Погледна към Векс. — Никого няма да убия. Е, да, хубаво, нямам съвест и какво от това? Повечето наистина успешни бизнесмени по света са на практика психопати. И не убиват хора, нали така? И на мен няма да ми се налага. Нека го докажа. Нека остана в това тяло, нека се докажа.
	Векс се смръщи.
	— Какво? Искаш просто да си тръгнем? Дойдохме, за да ви намерим вас — Останките — и отново да ви затворим.
	— Моля ви — отвърна Нуунан. — Мога да ви помогна. Другите не са тук. Продължиха напред. Ако ме оставите на мира, ще ви кажа накъде.
	— И как да сме сигурни, че казваш истината?
	— Да сте виждали други Останки? Не сте, нали? Сами казахте, че повечето започват да убиват съвсем скоро, след като се вселят в нов гостоприемник. Наоколо не е имало убийства, понеже не са тук. Нещата този път са различни.
	— Как различни?
	Нуунан се поколеба.
	— Аз съм единственият ти шанс да получиш онова, което искаш — рече Векс. — Или ще говориш с мен веднага и ще ми кажеш всичко, което знаеш, или вадим Уловителя на души и те затваряме под ключ.
	— Даркесата ни освободи — каза Нуунан. — Иска армия, готова да се спусне в атака, когато тя пожелае. Само че… само че нещата се промениха. Мнението ни за нея вече не е такова, както преди.
	— Тя наясно ли е?
	— Не — отвърна Нуунан. — Или поне не мисля, че знае. Но тя ни нареди да се скатаем за известно време, докато, нали се сещате, не й потрябваме. Затова всички се изнесоха.
	— С изключение на теб.
	— Минахме покрай това градче. Видях всичките тези хора. Не можах да устоя. Влязох в едно тяло. И осъзнах — да, всъщност искам живот, без да поглеждам непрекъснато през рамо. Затова взех друго тяло, а накрая и това.
	Сарацен се намръщи.
	— Този загубеняк ли е най-доброто, което успя да намериш?
	— Не съм загубеняк! Аз съм треньор по бойни изкуства! Аз съм уважаван член на тази общност!
	— Успокой се — каза му Векс. — Погледни ме. Имаш един шанс да останеш в това тяло. Накъде са тръгнали? Другите Останки.
	— На изток.
	— Това ли е? — попита Грейшъс. — На изток? Това ли е най-доброто, което можеш?
	— Търсят достатъчно малко градче, което да завладеят — обясни Нуунан. — Ще се заселят и ще чакат.
	— Но не знаеш къде? Има много градчета на изток от тук. Искаш да проверим всяко едно от тях?
	— Наистина съжалявам. Не знам. Моля ви… какво ще правите с мен?
	— Обитаваш тяло без разрешение — заяви Векс. — Боя се, че ще се наложи да излезеш.
	— Не. Не, моля ви, казахте, че ще мога да остана! Казахте го!
	Дей извади от палтото си нещо, което приличаше на празно снежно преспапие, а Нуунан се дръпна рязко назад.
	— Това е нов и подобрен Уловител на души — обясни Сарацен. — Чайна Сороуз собственоръчно е издълбала върху него няколко символа. Усещаш ли притеглянето? Усещаш, нали? Чувстваш как те дърпа навътре.
	Нуунан поклати глава. Вече се потеше жестоко.
	— Не. Ъ-ъ. Не.
	Дей доближи Уловителя и Нуунан се разкрещя.
	Гърлото му се поду. Флетчър забеляза мрака — тъмните нокти, тракащите челюсти, които се измъкваха от раззината уста на Нуунан. Останката се опита да се освободи и да избяга, да се хвърли към Грейшъс, но беше уловена от гравитацията на кълбото, което я всмука навътре. Веднага почерня.
	Нуунан се срина върху стола си. И започна да хърка.
	Векс вдигна Уловителя на души и надникна вътре.
	— Поне знаем, че подобрението на Чайна работи — рече. — Сега ни трябват само още няколко хиляди от тези и сме готови.


>	17.
>	Глас от мрака

	— Дръжте се за ръце — нареди Касандра, а Стефани се намръщи.
	Това беше нелепо. Да седят около някаква маса, да се държат за ръце и да се взират в трепкащата свещ. Това си беше жалък сеанс от жалко телевизионно шоу. От едната й страна беше Скълдъгъри, а от другата — Касандра, срещу нея гледаше спокойното лице на Финбар Ронг.
	Зачуди се колко ли дълго щеше да се наложи да седят така.
	След няколко минути, брадичката на Финбар увисна и се опря в гърдите. Беше заспал. Отново.
	Стефани преглътна ироничната забележка, която й беше на устата. Ако кажеше нещо и прекъснеше каквото там по дяволите и да ставаше, вероятно щеше да се наложи да започнат от начало. Най-доброто, което можеше да направи, беше да чака, докато всички останали около масата не осъзнаят цялата тази глупост, с която…
	— Валкирия? — попита Касандра. — Чуваш ли ме?
	Стефани се огледа предпазливо. Не беше съвсем сигурна какво да очаква. Може би да се появи призракът на Валкирия?
	— Валкирия — отново се обади Касандра, — дай ми знак, ако можеш да ме чуеш.
	Нищо. Никакъв призрак. Никаква светкавица. Нито пък свещта изгасна. Нищичко. Точно както бе предполагала.
	— Чувам те, — измънка Финбар, без да вдига глава.
	Стефани се намръщи. Тъкмо щеше да отбележи, че Касандра не говори на него, когато той промърмори нещо друго, след което попита: — А Скълдъгъри? Къде е Скълдъгъри?
	— Тук съм — обади се Скълдъгъри. — Вече бях започнал да мисля, че сме те изгубили.
	Устата на Финбар се изви в лека усмивка.
	— Съжалявам. Няма лесно да се отървете от мен.
	Стефани се облещи. _Няма начин._
	— Валкирия, какво можеш да ни кажеш за мястото, на което се намираш? — попита Касандра.
	— Тук… тук е тъмно, — отвърна Финбар. — Студено. Финбар сякаш е… сякаш съзнанието му е на другия край на някакъв мост, а вие сте точно отвъд. Вие представлявате някаква неясна светлина…
	— А знаеш ли къде се намираш физически? — попита Скълдъгъри. — Къде се намира Даркесата в този момент? Какво прави?
	Намръщената физиономия на Финбар се изкриви още повече.
	— Експериментира — отвърна той. — Експериментира с магия. Разширява уменията си. Когато е така, мога… мога да говоря, а тя не забелязва.
	— Чакай малко — обади се Стефани. — Спри за секунда. Как можем да сме сигурни, че наистина си Валкирия?
	— Изобщо не ми говори, точно _ти_ — каза Финбар, с метален глас. — Последния път, когато се видяхме, ти се опита да ме убиеш. Скълдъгъри, тя защо е тук?
	— Стефани ни помага — отговори Скълдъгъри.
	— Не можеш да й имаш доверие.
	— Той не може да има доверие на теб — заяви Стефани, а гневът се надигна в нея.
	Финбар посочи с пръст право в лицето на Стефани.
	— Млъкни — Ръката му отново се стовари върху масата. — Хубаво. Както и да е. Ще се оправя с нея, когато си върна контрола. Та, как да го направя?
	Касандра се наведе напред.
	— Валкирия, ще се наложи да се концентрираш.
	— Концентрирана съм.
	— Не сега. Трябва да се приготвиш, физически, за онова, което ще се наложи да направим.
	— Ъ — каза Финбар, — как да го направя?
	— Като слушаш и разбираш. Говорила съм с всеки един Долавящ, с който си е струвало да говоря, и, макар и не съвсем убедителен, смятаме, че _има_ начин да изпъдим Даркесата от тялото ти, поне на теория.
	— _На теория_ някак не успява да ми вдъхне особена надежда — рече Финбар.
	Касандра се усмихна меко.
	— Дийкън Мейбъри има дарбата да пренаписва личностите. За да го направи, изгражда мисловни стени, гради коридори за мисълта и затваря всички аспекти на личността, които трябва да се скрият. Фундаментално реконструира архитектурата на съзнанието. Дори и Аргедион, който също знае истинското си име, не е успял да мине през тези стени.
	— Но ние не искаме да потискаме Даркесата — отвърна Финбар. — Искаме да се отървем от нея. А единствената причина, поради която Аргедион не е разбил стените, е понеже е в неведение относно собственото си положение. Даркесата знае на какво е способен Дийкън Мейбъри.
	Касандра кимна.
	— Не се тревожи, целта ни все още е да се отървем от нея. Същината на това, което прави Дийкън, е да раздели оригиналната личност на две, като създава джобна личност, която след това се изолира встрани. След като поработих с няколко мои приятели, вярвам, че мога да изолирам тази част и да я премахна от съзнанието ти.
	Стефани се намръщи.
	— И къде точно ще я сложиш?
	Скълдъгъри постави една стъклена сфера на масата.
	— Уловител на души ще удържи същността на Даркесата така ефективно, както удържа и Останка. Какво ще правим с нея след това, е разговор за друг път. Валкирия, единственото нещо, с което трябва да се занимаеш сега, е да се държиш с всички сили, щом Долавящите се захванат веднъж за работа.
	— Това го мога — отвърна Финбар.
	— Няма да е лесно — каза Касандра.
	— По дяволите — рече Финбар.
	— Ще усетиш как мислите ти се разделят — обясни Касандра. — Ще ти е трудно да се концентрираш, трудно да помниш. Но се налага. Трябва да се концентрираш върху нещо — дума, фраза, нещо, за което да се държиш, докато изваждаме Даркесата от теб.
	— Врабчето отлита на юг през зимата — моментално отвърна Финбар.
	Стефани чу веселото настроение в гласа на Скълдъгъри. Сега говореше малко по-бързо, с повече живец в думите му.
	— Да. Добре. Когато Касандра и другите Долавящи се захванат с тяхната си работа, ще бъда с теб, а тази фраза ще ни свързва. Мига, в който ме чуеш да я казвам, ще се концентрираш върху нея, ще я повтаряш, ще излееш всичко, което имаш, в тези шест думички.
	— Не знам колко време ще отнеме целият процес — рече Касандра. — Може да е минути. Може да продължи дни наред. Трябва да си подготвена за всичко.
	— Та, кога ще го правим? — попита Финбар.
	— Скоро — отвърна Скълдъгъри. — Не ми се ще да ти казвам точно кога. Не искам Даркесата да долови нещо необичайно. Но се готви.
	— Хубаво — каза Финбар. — Това го мога. Добре. Искам да кажа, рисковано е, де. Ами ако разбере какво съм наумила?
	— Можеш само да се надяваш, че няма — рече Скълдъгъри.
	— А ние можем само да се надяваме, че ти наистина си Валкирия, — обади се Стефани. — Иначе ние ще се окажем онези, хванати в капана.
	Финбар помълча, а после каза:
	— Наистина не те харесвам. — Намръщи се. — Трябва да тръгвам. Твърде дълго говорих с вас.
	Скълдъгъри стисна ръката на Финбар.
	— Ще се видим скоро, Валкирия.
	Финбар успя да докара усмивка, след което лицето му се изпразни от емоции. Миг по-късно, изхърка, надигна глава и отвори очи, за да се огледа.
	— Е? Стана ли?
	Стефани дръпна ръцете си и ги скръсти пред себе си.
	— О, да, стана — отвърна Скълдъгъри.


	Беше непоносим. Стефани крачеше до него, докато вървяха по коридорите на Убежището, а Скълдъгъри направо не млъкваше. То не бяха вицове, не бяха историйки, редуваше самодоволство, арогантност и снизходителност, а най-лошото беше, че й обръщаше внимание.
	— Мислех, че искаш да говоря повече — заяви той, когато забеляза колко е притихнала. — Не може да става както ти искаш, Стефани. Не мога да си трая, когато се цупиш и да съм приказлив, когато на теб ти се дърдори. Нещата не работят по този начин. _Аз_ не работя по този начин.
	— Не се цупя.
	— Е, значи правиш нещо на лицето си, което прилича на цупене. Сърдиш ли се? Може да се сърдиш. Сърденето е нещо като цупенето, само че по-страшно.
	Влязоха в асансьора, а Скълдъгъри натисна копчето за последния етаж. Вратите се затвориха с плъзване.
	— Ама определено се мръщиш — продължи той, докато се движеха нагоре. — Знаеш ли колко мускула са необходими, за да се намръщиш в сравнение с мускулите, които са нужни за една усмивка? Аз не знам. Съмнявам се, че някой знае. Какво представлява една усмивка в крайна сметка? Дали е само движение на устата, или участват и очите? И до каква степен се използва всеки от мускулите? Старите дрънканици затова как мръщенето използвало повече мускули от усмихването са безкрайно досадни, освен ако, разбира се, не говорим за посланието между редовете, а като послание — то е чудесно, жизнеутвърждаващо нещо, което надминава всичко педантично като реалните, доказуеми факти.
	— Дали не е възможно да се върнем на неловките мълчания, моля?
	— Ние минахме отвъд мълчанието, Стефани. Вече сме на ново ниво.
	— Мразя новото ниво.
	— Искаш ли да те гушна? — попита Скълдъгъри.
	— Боже, не!
	— Може би си права. Може би трябва да си запазя прегръдките за по-късно.
	Асансьорът спря и те излязоха. Приближиха се до една двойна врата, охранявана от Черния секач.
	Скълдъгъри почука, после кимна на Секача.
	— Здрасти.
	Черния секач не го удостои с вниманието си.
	— Само исках да кажа, че ми харесва новият ти стайлинг — продължи Скълдъгъри. — Мрачен е. Нервозен. Не оставя много възможности за задълбочаване, обаче. Това ми е единствената критика. Мина от сиво на бяло, сега на черно и така де, какво друго остана? Предполагам, че можеш да пробваш в шаренко. Можеш да изразиш подкрепата си за общностите на гейовете, лесбийките и транссексуалните. Секачът на Дъгата, може би? Не? Твърде много ти идва? Не е твоето? Е, жалко.
	Скълдъгъри спря да говори. Черния секач не мръдна и на милиметър.
	Скълдъгъри заговори отново.
	— Не знам дали знаеш, вероятно да, но хората тук са се навъртали наоколо стотици години и, е, случват се разни неща. Спри да се фиксираш върху някакви работи, които са без значение. Преследване на щастието, ето за какво е всичко. Само това ще ти кажа по въпроса. Няма проблем да си различен, понеже всички сме различни по един или друг начин. Ето на. Проповедта приключи. Искаш ли да те гушна?
	Вратите се отвориха.
	— Прегръдки ли раздаваш? — попита Чайна.
	— Само на онези, които имат нужда — отвърна Скълдъгъри, влизайки навътре.
	Чайна надигна вежда.
	— Някой май е в добро настроение.
	— Не млъква — промърмори Стефани.
	Апартаментът на Чайна беше на най-горния етаж на най-високата кула на Убежището. Бели стени и високи тавани. Беше празненство на добрия вкус — изкуство, култура, история, магия. Власт.
	Чайна затвори вратата зад гърбовете им.
	— Да приема ли, че това добро настроение означава, че свързването с Валкирия е преминало успешно?
	Скълдъгъри се приближи до френските прозорци и погледна към Роърхейвън.
	— Приеми — отвърна.
	— И тя се съгласи с плана на Касандра?
	— Съгласи се.
	Чайна се усмихна.
	— Е, това _е_ добра новина.
	Поради някаква причина, да види как последните събития разведряват настроението на Чайна беше дори по-дразнещо от жизнерадостната веселост на Скълдъгъри. Стефани поне беше _очаквала_ тази веселост. Макар и частично.
	— За да може Долавящите да си свършат тяхната част — рече Стефани, — ще трябва да задържим Даркесата на едно място поне за известно време, нали? Измислили ли сме вече как да стане, или просто се надяваме, че ще се препъне и сама ще падне?
	— Ама че отношение — каза Чайна. — Смея да кажа, че е по-саркастична и от оригинала. Липсва й определена топлина, обаче — качество, което правеше Валкирия толкова скъпа.
	— Не съм тук, за да съм топла, нито да ме харесват — заяви Стефани. — Тук съм, за да спра Даркесата и да се прибера вкъщи. Ще ни помагате ли с това, или не?
	Ъгълчето на устата на Чайна леко се изви нагоре.
	— Но, разбира се, скъпа моя. Приеми извиненията ми, че ти губя времето със светски приказки. Вярвам, че мога да бъда от известна полза, да.
	Заведе ги до една голяма маса, отрупана с отворени книги. На едно открито място до ръба имаше журнал, в който беше изрисувана окръжност от символи. Имаше нахвърляни бележки в различни цветове, свързани със стрелки и подчертани за повече ефект. Изчисленията се изсипваха на съседната страница, като идея, която не може да бъде затворена в рамки.
	— През последните няколко седмици, прекарвах скъпоценното си време да проектирам капани — обясни Чайна. — Този проект пред вас е кулминацията на работата ми. Би трябвало да вземе мощта на един магьосник и да я захвърли обратно срещу нея. Щом веднъж влезе в кръга, собствената сила на Даркесата ще се върне обратно към нея и ще я порази, отнемайки силата й за пет до десет секунди. Понеже Стефани е единствената измежду нас, която няма магия и в този смисъл — единствената, която няма да пострада от капана, предлагам тя да изиграе ролята на примамка. Флетчър Рен ще чака заедно с Долавящите на сигурно място и когато Даркесата бъде поразена, Стефани ще деактивира капана, Долавящите ще се телепортират и всичко ще завърши щастливо. Можем ли да сме сигурни, че Даркесата няма да се възстанови, докато те работят?
	— Касандра изглежда уверена — отвърна Скълдъгъри.
	— Прекрасно. Цялото ни съществуване почива върху уверенията на едно хипи.
	— До този момент не ме е подвеждала. Основното ми притеснение е този твой капан и дали ще сработи върху някого с могъществото на Даркесата.
	Чайна се усмихна.
	— О, скъпи, нараняваш ме. Някога подвеждала ли съм те?
	— Безброй пъти.
	— Исках да кажа днес.
	— Ами днес не. Не си. Не знам да си.
	— Значи си имаме капан — прекъсна ги Стефани, — но нямаме идея как ще подмамим Даркесата вътре. Крейфън Сигнет все още се опитва да открие алтернативната реалност на Меволент и докато не стане, Ревъл не може да ни послужи за примамка.
	— Нямаме нужда от него — каза Скълдъгъри. — Даркесата търси _Хесианския гримоар_. Единственото, което трябва да направим, е да влезем в Трезора и да се доберем до него преди нея.
	— Трезора? — попита Стефани. — Онзи под Дъблинската галерия на изкуствата? Онази с вампирската охрана?
	— Съвсем същата. Охраната беше затегната, след като Валкирия и аз се вмъкнахме вътре преди шест години, но не е нещо, с което да не сме в състояние да се справим.
	Стефани се намръщи.
	— Но защо трябва да нахлуваме? Нали сега ние сме Убежището. Защо просто не нагласим един капан в галерията, Даркесата ще дойде и ние ще я хванем. Какъв е проблемът?
	— Убежището няма юрисдикции в Трезора — отвърна Чайна. — Няма да ни позволят да поставяме капани и не можем да заставим никого да отвори вратите за нас. Освен това, човекът, който притежава точно този гримоар, едва ли ще ни го предостави за временно ползване.
	— Просто ще му обясним, че ни трябва, за да спасим света — рече Стефани. — Кой ще откаже на такава молба?
	Чайна се усмихна.
	— От векове се опитвам да се добера до тази книга като частен колекционер. Може да разгледа тази ми молба като опит да използвам новопридобития си пост, за да сложа ръка на всички малки красотички, на които съм хвърлила око — нещо, което никога, ама никога не бих признала. Така че се налага да пристъпим към известни нарушения на закона.
	— Нахлуваме и открадваме гримоара преди Даркесата да има тази възможност — каза Скълдъгъри. — Залагаме капана наблизо. Щом Даркесата пристигне, Стефани взима гримоара и я въвежда в кръга. Долавящите разделят Валкирия от Даркесата и изсмукват Даркесата в Уловителя на души. Никой не е ранен, никой не загива, а Даркесата е заключена завинаги. Някакви въпроси?
	Стефани вдигна ръка.
	— Как ще деактивирам капана?
	— Лесно е — отвърна Чайна. — Ен Джей ще ти покаже.
	— Ен Джей? Не ти?
	— За съжаление, няма да мога да присъствам — отговори Чайна. — Но ще изпратя Ен Джей и още двама от най-добрите ми ученици и, повярвай, ще разполагат с пълни инструкции какво да правят. Самата аз бих отишла, но все още не съм имала възможност да тествам капана, така че не знам дали ще сработи и не ми се ще да умирам, ако не работи. Някакви други въпроси? Не? Чудесно. Имам добро чувство за довечера. Планът е добър. Няма вероятност, просто никаква _вероятност_ нещо да се обърка. — Тя отново се усмихна. — Абсолютно никаква.


>	18.
>	Ирландски диалекти и гърлени говори

	Зимата е дошла, денят е муден и студен, а Дани е в склада и подрънква на китарата си — очукана шестструнка, която има от четиринайсетгодишен. Вдъхновен от Стефани, напява „Спансил Хил“ на Дъ Дъблинърс.
	Свири лекичко, така че да може да чуе звънчето при входната врата, и когато то звънва наистина, оставя китарата и излиза да поздрави евентуалния клиент. Двама, всъщност. При стелажа със списанията стои висок възрастен мъж с гръб към Дани, а на тезгяха го очаква един по-млад, по-нисък и по-дебел човек. Има черна козя брадичка, която неуспешно се опитва да прикрие две еднакви бенки — едната на горната устна, другата на брадичката. Оредяващата му коса е дълга и здраво стегната в конска опашка. Изглежда сякаш би се чувствал доста по-удобно и раздърпана тениска на „Блек Сабат“, но ето на — напъхан е в риза и вратовръзка като намусен ученик, нагласен за църква.
	— Продавате ли отрова за мишки? — е първото нещо, което казва.
	— Боя се, че не — отвръща Дани, — но имаме репеленти за плъхове, които работят на свръхзвукова честота, щом имате проблеми с гризачите.
	Дебелакът обмисля предложението, като дъвче устната си.
	— Продавате ли ножове?
	— Канцеларски, да.
	— А ловни?
	— Не.
	— Хубаво. А продавате ли чукове?
	— Имаме няколко — отвръща Дани. — От другата страна на рафта зад вас.
	Дебелакът дори не поглежда зад рамо. Обикновено този тип баламосване го правят децата, за да отвлекат вниманието на Дани от кражбата, която се случва в друга част на магазина, но единственият друг присъстващ е старецът, а той си стои на добре видима позиция.
	— Продавате ли пистолети? — пита дебелакът.
	— Не — отвръща Дани, а космите на тила му вече започват да се изправят.
	— Жалко — заявява дебелият. — Обичам пистолети.
	Не го казва заплашително — всъщност го казва с някакъв копнеж, почти като въздишка, но в дълбините на съзнанието на Дани започва да расте някакво чувство, разраства се бързо и избуява.
	Дебелакът има бостънски акцент. Доста отдалеч идва за чук и отрова за мишки. Само с един тезгях помежду им, Дани има възможност да разгледа нездравия тен на кожата на мъжа и да забележи различните петна по зле завързаната вратовръзка, стегната толкова здраво, че плътта се излива на тлъсти вълни изпод яката на ризата.
	— Мога ли да пи помогна с още нещо? — пита Дани, като има предвид „вече можете да напуснете магазина ми, много благодаря“, но дебелият не схваща намека и си остава на място, а очите му бавно се движат по рафтовете на стените, отрупани със стоки, преди да се спрат на нещо, което предизвиква интереса му.
	— Продавате катинари.
	— Да, продаваме — отвръща Дани. — Желаете ли един?
	Дебелият поклаща глава.
	— Имаме си всичко, което ни трябва. И вериги също. Само отбелязвах факта, че имате, това е. Не означава, че възнамерявам да си купувам.
	— Разбира се.
	За пръв път очите на дебелака срещат тези на Дани. Усещането не е никак приятно.
	— Не бива да избързвате толкова с желанието си да ми продадете нещо. Ето това е проблемът на тази държава, разбирате ли. Това е проблемът на Америка. Всеки се цели в номер едно. Всеки е сам за себе си. Толкова нетърпеливи да ме разделят с парите ми. Ако в този миг се гътна от сърдечен удар, едва ли ще се замислите преди да преровите портфейла ми и чак тогава ще се обадите на линейката, нали?
	— Съжалявам — отвърна Дани. — Посочихте катинарите. Схванах това като интерес от ваша страна да си купите един.
	— Не ви ли казах току-що, че си имам достатъчно катинари? Какъв сте такъв, глупав ли сте?
	И последната капка любезност у Дани се изпарява.
	— Ще се наложи да ви помоля да напуснете магазина ми.
	Дебелакът се изцъкли.
	— Какво? Ти започна това! Ти се опита да ми вземеш парите! Клиентът винаги е прав, да си чувал за това? _Клиентът винаги е прав._ Ти беше глупав и тъп, и егоистичен и какво, нямам право да те порицая за това ли? Нямам право да защитя нормалните ценности на приличието?
	— Напуснете или ще се обадя в полицията.
	— _Полицията?_ — вряка вече дебелакът, а лицето му добива тъмночервен цвят. — Ти си този, който е в грешка! Аз съм жертвата в случая! Обади се в полицията! Хайде, давай, направи го! Нека _те_ преценят кой е потърпевшата страна! О, вече не си толкоз наперен, след като разкрих малкия ти блъф?
	— Ще напуснете или не?
	Устната на дебелия се извива неприятно.
	— Е, какво — не искаш да правя сцена пред всички тези клиенти ли?
	— За какво говорите? Единственият човек тук е приятелят ви.
	— Кой, този ли? — отвръща дебелият. — Никога не съм виждал този господин през живота си.
	Тъкмо в този момент, старецът се обръща с усмивка. Лицето му е интересна плетеница от линии и бръчки, гъсто набраздени около най-забележителните белези на чертите му. Голям нос, малки, умни очи, тънка широка уста. Косата му е бяла и пада от нашарения му скалп на кичури. Има нещо хищническо у него.
	Тръгва напред с маршова стъпка, като се движи изненадващо гладко за някой на неговата възраст, а възлестите му ръце стоят притиснати отстрани.
	— Моля да ми простите — започва той, — но нямаше как да не дочуя този оживен дебат от мястото, на което бях застанал, докато се възползвах от стелажа за списания. Ако ми позволите да се намеся, в духа на незаинтересован наблюдател и странник и за двама ви, бих предложил мнението си, че в корена на това несъгласие стои едно простичко недоразумение. Мога ли да науча имената ви, уважаеми господа, така че да мога по-добре да посея семената на спокойствието и братството?
	— Казвам се Джеремая Уолоу — отвърна дебелият, застанал в леко по-изправена стойка. — Идвам от Бостън, в Масачузетс, регионът, известен като Ню Инглънд.
	— Същинско удоволствие е да се запозная с вас, Джеремая Уолоу — казва старецът. — И позволете да отбележа какво необичайно фамилно име притежавате. Моята фамилия — Гант, също е до известна степен рядкост. Произлиза от малко градче в малка страна в Европа, но, както може би успявате да прецените от говора ми, отдавна съм се заселил в Средния запад, по-конкретно в Сейнт Луис, а това е в Мисури. А вие, млади човече? Мога ли да науча нещо и за вас?
	Дани гледа и двамата.
	— Аз съм Дани — отвръща.
	Чакат, но той не предлага допълнителна информация. Старецът, Гант, се усмихва още по-широко.
	— И откъде идвате, Дани? Местен ли сте, от Мийк Ридж?
	— Да.
	— Трябва да е било прекрасно да растете в такава живописна среда. Аз самият не съм виждал градче с такъв естествен чар. А вие, господин Уолоу?
	— И аз не съм.
	— Значи сте живели тук през целия си живот, така ли? — обръща се Гант към Дани. — Наблюдавали сте отпътуванията и завръщанията на вашите приятели и съседи? И след като това всъщност е Универсалният магазин, разположен на главната пътна артерия, се съмнявам, че нещо или пък някой би могъл да убягва от вашия взор твърде дълго, нали така?
	Дани го чака да стигне до същината.
	— Осмелявам се да твърдя, че чувате страшно много акценти, нали? — казва Гант. — Акценти и диалекти, и ирландски наречия, и гърлени говори. А кой е любимият ви? Имате ли си такъв? Аз лично винаги съм бил пристрастен към шотландския акцент. Начинът, по който го завъртат онова „р“. А вие, драги Дани, момчето ми, имате ли свои предпочитания?
	— Всъщност не.
	— Не? Нямате любим? Ами вие, господин Уолоу? Или да ви наричам Джеремая?
	— Настоявам да ме наричате така — отвръща Джеремая. — И бих казал, ако ме питаха, а вие го сторихте, че от всички възможни говори на света, ирландският ми е най-любимият, нищо че съм момче от Бостън.
	Гант плясва с ръце.
	— Ирландски! Да! О, тези красиви ритми и тези меки „т“-та, всяка дума е събитие сама за себе си. Познавах един ирландец някога — можеше да продаде на краставичар краставици, както се казва в поговорката, и всичко това, благодарение на онзи негов акцент. Какво мислите за ирландския акцент, Дани?
	Дани с всички сили се старае да запази неутрално изражение.
	— Нямам мнение за него.
	— Нямате? — възкликва Гант. — Е, момчето ми, в такъв случай трябва да послушате някой ирландец да говори, за да си съставите такова. Какво сме ние без нашите мнения, в крайна сметка? Кога за последно чухте някой ирландец да говори?
	Гант го гледа, целият — усмивка, докато веждите на Джеремая са надигнати леко във въпросително изражение.
	— Май когато последно гледах филм с Лиъм Нийсън — отвръща Дани.
	Гант пренебрежително махва с ръка.
	— Филмите не се броят. Истинският живот, ето това е истинският опит, който си заслужава да трупаме. Кога за последно чухте ирландец да говори на живо?
	— Преди години — отговаря Дани. — Вероятно, когато живеех в Ел Ей. Не си спомням добре.
	Усмивката на Гант посърва леко.
	— Ясно.
	— И тук наоколо няма ирландци? — пита Джеремая.
	Дани клати глава.
	— Никакви ирландски момичета? — продължава Джеремая. — Ирландски жени? Сигурен ли си?
	— Мийк Ридж няма какво толкова да предложи — обяснява Дани. — При нас не се преселват много хора. Обикновено се изнасят оттук.
	— И казвате — притиска го Гант, — че няма ирландци?
	— М-не.
	— Е… това е странно.
	— Очаквахте да има ирландци ли? — пита Дани.
	— Очаквам една — отвръща Гант. — Моя приятелка. Всъщност, племенницата ми. С тъмна коса. Висока. Хубава. От типа момичета, които не забравяш.
	— Как се казва?
	Гант отново се усмихва.
	— Благодаря ви за отделеното време, Дани, но трябва да тръгвам. Джеремая, да ви предложа превоз?
	— Това би било страшно мило от ваша страна — отговаря Джеремая и се влачи подир стария господин, докато онзи излиза от магазина.
	Двамата напускат, звънчето издрънчава и нахлува тишината.


>	19.
>	Аз и Тя

	Стефани се окапа със сладоледа по тениската и направи физиономия.
	— Оох.
	— Трябваше да ти взема лигавник — измърмори Скълдъгъри, привеждайки се покрай нея, за да погледне отново през прозореца на кафенето в Дъблинската галерия на изкуствата. Лицето от фасадната му татуировка беше красиво и гладко избръснато. Там вън, отвъд прозореца, Дъблин беше на пълен нощен режим — хората се изсипваха от един бар, за да се наблъскат в следващия. Никой не обръщаше внимание на елегантната осветена галерия на изкуствата и изисканата минималистична градина, защитена от висока ограда от вито желязо. Оградата беше нова.
	— Май не трябваше да си взимам сладолед — заяви Стефани след малко. — На практика все още е зима. Тук защо изобщо _продават_ сладолед във фунийки посред зима?
	— Вероятно защото има хора като теб, които ще си го купят.
	Кафенето беше топло и тихо. До касата стоеше едно отегчено девойче и четеше списание. Почти беше време да затварят. Стефани се изправи, метна сладоледа в кошчето и взе да бърше тениската си със салфетка. Беше се окапала и по якето, но това не я тревожеше. Едно забърсване и веднага изчезна.
	Тръгна да се връща на масата, но спря, загледана през стъклената преграда на вратата.
	— Ей сега ще те глобят — рече.
	Скълдъгъри веднага скочи, сложи си шапката и излетя навън. Ухилена, Стефани го последва при мъжа, който стоеше до Бентлито.
	Пътният полицай вдигна очи.
	— Това вашата кола ли е?
	— Да — отвърна Скълдъгъри.
	Пътният полицай кимна.
	— Много добре, много добре. Но не можете да паркирате тук — нито денем, нито нощем.
	— Не бях наясно с това.
	— Ето там има знак.
	— Не смятах, че се отнася за мен.
	— И защо да не се отнася за вас?
	Скълдъгъри наклони глава.
	— Понеже съм специален.
	— Не ми пука за колко специален се смятате, но сте паркирали в забранена зона и затова подлеж…
	— Тук сме по специална полицейска задача.
	Пътният полицай присви очи.
	— Вие сте от Гарда*? Ще се наложи да ми представите някаква идентификация.
	[* An Garda Siochana (Гарда Шиксана, в превод от ирландски „Пазителят на мира“) — официално наименование на полицейските сили на Република Ирландия. — Бел.пр.]
	— Ние сме под прикритие — рече Скълдъгъри. — Това е много важна тайна операция, която застрашавате само като говорите с нас. — Отвори сакото си. — Ето, вижте, имам оръжие. Аз съм разследващ инспектор Аз. А това е партньорката ми — детектив Тя.
	Полицаят се намръщи.
	— Тя?
	— Аз — рече Стефани.
	— Той?
	— Не аз — поясни Скълдъгъри. — Тя.
	— Аз — потвърди Стефани.
	— Вие? — попита полицаят.
	— Да — отговори Стефани.
	— Простете, но коя сте вие?
	Стефани го изгледа.
	— Аз съм Тя, а той е Аз. Ясно ли е вече? Хубаво. А сега по-добре да се махнете по-бързо, преди да сте прецакали прикритието ни. Имат снайперисти.
	Полицаят се извъртя, оглеждайки покривите.
	— Снайперисти?
	— Не се оглеждайте! — прошепна Стефани. — Искате да ни избият ли? Махайте се оттук! Бягайте, но нека не изглежда все едно бягате!
	Полицаят се отдалечи бързо-бързо, ококорил очи, като преминаваше от скоростно ходене в паникьосано подтичване.
	— Добра работа — похвали я Скълдъгъри.
	— Благодаря — отвърна Стефани. — Та, може ли вече да влизаме?
	Скълдъгъри погледна джобния си часовник.
	— Е, след като си толкова нетърпелива… Не виждам защо не. Хайде идвай.
	Приближиха се към желязната ограда и се огледаха, уверявайки се, че никой не ги гледа.
	— Ти пази — рече Скълдъгъри и се издигна от земята.
	Стефани напъха ръце в джобовете и направи всичко възможно да изглежда нормално. Усещаше успокояващата тежест на Скиптъра в раницата, която приспиваше тревожността във връзка с онова, което предстоеше да направят. Помагаше. Доста.
	Минута по-късно, повей на вятъра я отдели от земята. Тя мина над оградата и се приземи на тревата до Скълдъгъри.
	— Обезвредих камерите и външните детектори за движение — обясни той, докато тя го следваше през градинската част към стената на галерията, където се спотаяваха сенките.
	— Та, как викаш, ще влезем? — попита Стефани. Последния път беше през оберлихта.
	— Ще откъснем страница от книгата на Били Рей Сангуайн — отговори Скълдъгъри, докато прилепяше двете си ръце плътно към стената.
	Стефани се намръщи.
	— Стига бе? Ще се опиташ да…
	Стената се пропука, а хиляди дребни цепнатини се отвориха и се разпръснаха надолу.
	— Така значи — промърмори Скълдъгъри, — това или ще е много яко, или ще е страшно тъпо… Той набута ръката си в стената и продължи, докато не беше вътре до лакътя.
	— Е? — попита Стефани.
	Той я изгледа.
	— Все още съм цял. Хващай се.
	Веждата на Стефани сама се изви.
	— Ъъ, не, не мисля.
	— Нямаме време да спорим.
	— Че кой спори? Задавам логични въпроси. За пръв път ли правиш това?
	— Всъщност от известно време развивам този аспект от Елементалната дисциплина. Умението на Сангуайн е просто съсредоточаване върху земната магия, в крайна сметка, така че си рекох „що пък да не мога и аз да постигна същите резултати с малко работа?“
	— А, да, много интересно, само че това ли е първият път, в който се опитваш да минеш през стена?
	Той се поколеба.
	— Ами всъщност, не.
	— Опитвал си и преди?
	— Да.
	— Успя ли?
	— Стриктно ли да се придържаме към фактите? — Още едно колебание. — Не. Може да се каже, че позаседнах.
	— Позаседнал си в стената? — попита тя. — И за колко време?
	— Ами за няколко минути. Половин час. Абе най-много един час. Може и два да са били. Или един ден. Помниш ли онзи ден, когато се обадих на Валкирия и й казах да си вземе свободен следобед? Да, тогава бях заседнал в стената. Само че излязох, де, и оттогава не спирам да работя по въпроса. Така че, давай, Стефани, хващай се.
	— Аз ще почакам тук, много благодаря.
	— Ако не рискуваш, няма да спечелиш.
	— Бързата работа — срам за майстора.
	— Валкирия щеше да ми се довери.
	Тя го изгледа, докато той стоеше със свободната си ръка, подадена към нея, после въздъхна.
	— Ако ме заклещиш в стената, сериозно ще ме вбесиш.
	— Записано в протокола.
	Тя го хвана за ръката, а той я придърпа към себе си. Тя стисна очи, а в следващия момент минаваше през нещо студено и ръбесто. Острите ръбове я драскаха отвсякъде по цялото тяло. Болката беше непоносима. Тътенът беше силен, сякаш огромни камъни стържеха един в друг.
	И после внезапно се озова навън, залитайки в свободното пространство. Отвори очи, за да види неясните очертания на вътрешността на галерията след работно време.
	— Ето на — прошепна Скълдъгъри, — казах ти, че мога да го направя.
	— Звучиш изненадано — отвърна му и тя шепнешком.
	— Всъщност съм смаян — заяви той и продължи напред.
	Минаха през една зала с картини, а Скълдъгъри обработваше въздуха така, че да заглуши стъпките им. Щом стигнаха до ъгъла, той надникна пръв, после се обърна към нея и вдигна пръст до устните си. Тя кимна.
	Той надникна отново и й направи знак да го последва. Тя тръгна напред. Последва движение в мрака в края на широкото помещение, което беше свързано с това. Тя зърна алабастрова кожа. Някой, нещо, почти на четири крака. Гологлаво. Голо. Големи черни очи. Уста, която не можеше да се затвори заради множеството остри, неправилни зъби в нея.
	Ръката на Скълдъгъри се сключи около китката на Стефани и тя видя още един вампир, и още един. Мястото гъмжеше от вампири. Тя и Скълдъгъри се отдръпнаха на такова разстояние, че да не бъдат чути.
	— Изглежда са наели повече охрана, откакто бяхме тук за последно — рече той меко. — Може и да е малко по-сложно, отколкото очаквах.
	Избраха друг маршрут и се качиха безшумно по едно стълбище, като Скълдъгъри водеше, разчитайки въздуха наоколо. Стигнаха до тъмното кафене, минаха между столовете, които бяха обърнати върху масите в мрака. Отляво на масите имаше балкон, който гледаше към изложените в залата долу картини.
	Надникнаха отгоре. Трезорът беше в дъното на един тесен коридор с табела „Само за служители“. Стефани виждаше знака от мястото, на което бяха застанали. Скълдъгъри й кимна и тя прехвърли единия си крак над парапета на балкона, после и другия и се подпря на място, готова да скочи. Скълдъгъри едва се издигна във въздуха, прелетя над балкона и се спусна надолу до ниво, на което Стефани да може да обгърне врата му с ръце. После се понесоха ниско, току над изложените предмети и кацнаха меко пред знака „Само за служители“.
	В края на този коридор имаше дървена врата подсилена с метал. Скълдъгъри се залови да разбива ключалката, докато Стефани стоеше на стража. Не минаваха никакви вампири. Тя се промъкна до Скълдъгъри, когато падна и последната преграда, и двамата прекрачиха прага. Скълдъгъри затвори вратата зад тях възможно най-леко и щракна с пръсти. Водена от светлината му, тя го последва надолу по стълбите. Беше студено тук долу. Студено и зловещо. Минаха покрай половин дузина врати, всяка от които беше гравирана с уникален герб.
	— Някога ще си върнеш ли отново фамилния герб? — попита тя, като гледаше да не вдига много шум.
	— Сега не му е времето, Стефани.
	— Мисля, че трябва. Да си го върнеш, де. За Бога, нали спаси света. Това би трябвало да плати дълга ти за всички злини, които си сторил.
	— Ето това му е проблемът с изкуплението — отвърна Скълдъгъри. — Ако го търсиш, може и никога да не успееш да го откриеш.
	— Ами аз пък мисля, че семейството ти би се гордяло с теб и смятам, че би се гордяло още повече, ако си върнеш герба.
	— Ето това търсим — прекъсна я Скълдъгъри. Гербът на тази врата беше дърво и падаща светкавица.
	— Сменяш темата.
	— Да, представи си — отвърна той и протегна двете си ръце. Въздухът се задвижи надолу по тесни пролуки, които тя не виждаше, но чуваше леките звуци — като мишки по дървен под. Последва щракване и врата се отвори.
	Влязоха бързо, Скълдъгъри затвори зад тях и светлината лумна. Помещението беше тясно, с две стени покрити с депозитни касети от пода до тавана, а всяка касета беше запечатана със символ върху ключалката. Известно време Скълдъгъри не продума. Когато най-сетне се обади, не прозвуча много окуражаващо.
	— По дяволите.
	Стефани пристъпи напред.
	— Това са много кутии. Десет вертикално и колко са тези, петдесет хоризонтално? Поне петстотин касети от всяка страна. Имаме ли време да отваряме всяка една?
	— Изведнъж въпросът с времето стана крайно нерелевантен — отвърна Скълдъгъри. — Тези ключалки не могат да бъдат разбити. А дори да могат, всяка кутия има аларма, която ще извести вампирите в момента, в който се опитаме да я отворим. Трябва да съм честен в този момент. Това не го очаквах.
	Стефани рече:
	— Наели са повече вампирска охрана след последното ви нахлуване тук. Някак си е разбираемо да са затегнали и _вътрешната_ охрана в Трезора. Всяко действие си носи последствията, нали така? Онова, което си правил, когато за пръв път срещна Валкирия, сега ти се връща, шест години по-късно. Кара те да се замислиш какви ли последици ще предизвикат днешните ти действия след още шест години.
	— Ако не се доберем до гримоара, се съмнявам, че ще има нужда да се тревожим за това. — Скълдъгъри забарабани с кокалчета по една от касетите. — Хубаво, тогава. Искахме да свършим работата тихо, така че никой да не забележи. Това вече не е опция. Така че хващаме мегафона.
	— Какво предлагаш?
	— Предлагам — рече Скълдъгъри — да насочиш Скиптъра към касетите и да взривиш вратичките. Възможно най-много и възможно най-бързо.
	Стефани се нахили и извади Скиптъра от раницата.
	— Само не се цели директно в тях — предупреди я Скълдъгъри. — Цели се леко под ъгъл. Един директен удар вероятно ще изпържи всичко вътре в кутиите, а не само повърхността.
	Стефани кимна.
	— Ще се опитам.
	— Алармите ще привлекат вампирите — каза Скълдъгъри. — Вземем ли гримоара, правиш дупка в далечната стена. Ако не греша, тя трябва да ни отведе до залата с ръкописите. Опитай се да не разрушаваш нищо там, всичко е адски ценно. Вратата от дясно ще ни отведе обратно до главната изложбена площ. Ще трябва да се издигнем нагоре, на покрива.
	— Последния път, когато бяхте тук, Валкирия трябваше да скочи от покрива.
	— Но тогава не можех да летя. Сега мога, така че всичко ще е точно.
	— Сигурен ли си? — попита Стефани. — Вампирите са бързи.
	— Вампирите са надценявани.
	— Веднъж ги нарече най-ефективните машини за убиване на планетата.
	— Е, не са чак толкоз корави. Готова ли си?
	Тя пусна въздишка.
	— Защо не, по дяволите?
	— Така те искам.
	Стефани извади Скиптъра от раницата.
	— Сега — каза Скълдъгъри.
	Черна светкавица превърна групичка стоманени кутии в прах, завиха аларми, а Скълдъгъри замахваше с ръка. Целият прахоляк прелетя в ъгъла на стаята и скелетът провери съдържанието.
	— Продължавай! — извика.
	Стефани стреля отново и отново, поддържайки плитък ъгъл, за да избегне разрушаването на съдържанието на кутиите. Прахът се виеше насред тясното помещение, а отвъд воя на алармите, Стефани чуваше бясното суетене и стъргане пред вратата.
	— Намерих го! — извика Скълдъгъри, изваждайки дебело томче с кожена подвързия от купчинката прах. Стефани се извъртя, за да може той да го пусне в раницата на гърба й, след което стреля по отсрещната стена. Скълдъгъри тръгна пръв, а тя го последва, кашляйки, препъна се в една стъклена витрина, в която бяха изложени три извити старинни страници. Скълдъгъри я хвана за китката и двамата побягнаха, нагоре по някакви стълби обратно в главната зала на галерията.
	Изръмжаване, някъде от дясната им страна. Стефани тъкмо щеше да изкрещи предупреждение, когато я вдигна въздушна струя и я запрати с трясък на балкона. Успя да се задържи на ръба и продължи да се търкаля, като успя да мерне Скълдъгъри, който се обръщаше, за да застане лице в лице с един атакуващ вампир. После се удари в земята лошо и заруга, докато се преобръщаше. Скочи и се изправи. Ако се включеше алармата и ако се разделяха, планът беше Стефани да се качи на покрива.
	Е, добре тогава. Просто трябваше да намери стълбището, което води нагоре и ще е…
	Космите на тила й се изправиха. Зад нея имаше нещо.
	Стефани побягна точно в мига преди вампирът да се хвърли върху нея. Извъртя се тичайки и изстреля със Скиптъра, но вампирът се движеше твърде бързо. Прехвърляше се по сенките, събаряйки маси и столове от пътя си. Стефани спря да се опитва да го вземе на прицел и вместо това взе да се стреля пред себе си, а черната светкавица обърна на прах част от стената отпред. Тя мина през дупката, хвана прекия път през следващата стена, както и през следващата, след което вече препускаше нагоре по някакви стълби, разрушавайки онези, които вече бяха зад гърба й. Успя да стигне върха преди цялото нещо да се сгромоляса и сякаш цялата сграда ревеше срещу й. Надникна зад гърба си, със смелата надежда, че падащите отломки са повлекли и хванали вампира в капана си, но той изскочи от разрастващите се облаци прахоляк, забеляза я и изръмжа.
	Стефани продължи да тича, откри вратата и изскочи на покрива. Вампирът я последва.
	Тя се отдръпваше, пропускаше мишената с всеки изстрел на Скиптъра и вампирът налетя, а тя отскочи назад и пусна изстрел по онази част на покрива, където току-що бе стояла. Вампирът пропадна надолу, изчезна от поглед, а Стефани се тръшна по гръб, позволявайки си миг почивка, за да си поеме дъх и да си събере силите.
	Сетне седна, изправи се и изтръска праха от косата си. Надникна в дупката на покрива и изстина. Ноктите на вампира стискаха ръба.
	Съществото се изстреля нагоре от дупката, а Стефани се обърна и побягна към края на сградата. Скочи и литна към едно дърво, стягайки се да посрещне удара, само че нещо се блъсна в нея, нечии ръце се вкопчиха в тялото й и я понесоха в дива спирала към небето и над града, а улиците под нея се превърнаха в размазани светлинни потоци. Ръцете, които я държаха, бяха топли и силни — ръце от плът и кръв, не кости. Не Скълдъгъри. Тя вдигна поглед, за да срещне ослепителна усмивка.
	— Привет, привет — рече Даркесата и я хвърли.


>	20.
>	Доставка по домовете

	След като Гант и Джеремая напускат магазина, Дани брои до шестдесет, после пристъпва в ледения въздух и поглежда нагоре и надолу по улицата. Не ги вижда. Връща се в топлия магазин и застава зад тезгяха. Дава си половин час да постои така, после пълни две пазарски торби. Надява се Стефани да няма нищо против да си получи покупките в сряда, вместо в четвъртък. Решава, че няма, не и когато й обясни истинската причина да се появи.
	Затваря рано, слага торбите на предната седалка до шофьора и се влива в потока на движението. Ако някой се опита да го проследи, ще се загуби в лудницата на родителските коли, обсадили училището след края на часовете. Поне се надява на това. Започва да вали и той осъзнава колко е студено. Пуска парното до дупка и напуска града, отправяйки се на север, като част от рехава колона от коли и пикапи. Един по един автомобилите свиват по стесняващите се отклонения, докато не остава само Дани и още една кола, която той следи в огледалото за обратно виждане. Вече е тъмно, а Дани бавно взима една извивка на пътя, след което забързва на правата отсечка, но когато светлините отзад изчезват, забавя малко и продължава да кара, докато чистачките размазват снежинките на малки триъгълници по предното стъкло.
	Не знае какво всъщност бе очаквал, когато си представяше някой наистина да попита за нея. Беше очаквал журналисти, може би фотографи или ченгета. Може би ФБР или Маршалската служба, или някой си там. Не беше очаквал старец и дебелак. Не беше очаквал угрозата, която носеха със себе си. Не за пръв път се чуди по отношение на Стефани, за това коя е и какво е направила. Може би днес тя ще му каже. Надява се, че няма да се налага да го убива след това.
	Наближавайки отбивката за нейната ферма, Дани по случайност хвърля един поглед през страничното огледало и зърва нещо, което проблясва в снега зад него — нещо лъскаво и тъмно. Изпсува, еднократно и гръмогласно, задърпва волана, а колата се движи за кратко на зигзаг, преди да си върне контрола върху нея. Подминава завоя към къщата на Стефани с изпотени длани и пресъхнало гърло. Бяха изключили фаровете. Само това бяха направили. Бяха изключили фаровете и той почти ги беше завел право при нея. Почти.
	Дани продължава да кара, а мозъкът му е абсолютно замръзнал. Какво се случва сега? Ще кара докато не му свърши бензинът? Или докато не свърши пътя? Какво ще стане, когато осъзнаят, че кара безцелно? Ще го принудят ли да отбие и да спре? Какво ще му сторят? На какво са способни? Ще го наранят ли?
	Не знае, не може да знае, но го усеща. Усеща се сигурен, че ще го наранят. Един старец и един дебелак. Млад е, в по-добра форма и от двамата, но досега никога не се е бил през живота си. Нито дори в училище. Не е създаден за физическа конфронтация. Няма представа какво да прави. Рови в джоба и изважда телефона си. Няма сигнал. Отново изпсува, но този път тихо, сякаш не иска да го чуят.
	Дали имат оръжия? Дебелият, Джеремая, го беше разпитвал за ловни ножове и пистолети. _Обичам пистолетите._ Дани няма пистолет. Може би има един крик в багажника, но с това като че ли се изчерпват оръжията, с които разполага. В жабката няма нищо, освен карти и празна чаша за кафе в държача за напитки. В торбите има няколко пържоли, пилешки гърди и малко зелении, както и безалкохолни и дузина други безполезни неща. Би могъл да метне пазарските чанти по тях, когато го нападнат, но не му се струва, че ще е особено ефективно.
	Тогава му хрумва една идея.
	Продължава да кара още няколко минути и забавя ход, когато стига до един завой. Хваща по-малкия път от ляво, като се опитва да шофира така, сякаш всичко си е нормално, а колата подскача всеки път, щом пропадне в дупка. След около минута — две, спира пред една стара хижа, излиза и вади пазарските чанти от колата. Не бърза, изчаква да види с крайчеца на окото си как черната кола се приближава бавно през кръжащите облаци сняг и кръпки мрак. Когато е убеден, че го виждат, Дани отива до входната врата и почуква.
	Чука отново.
	О, Боже, моля те, нека си е вкъщи, нека си е вкъщи, нека си е…
	Вратата се отваря. Еди Съливан го гледа подозрително. На стареца му отнема кратък миг да разпознае Дани извън декора на магазина.
	— Здравейте, господин Съливан — поздравява Дани с ярка усмивка. — Реших, че може би имате известни проблеми да стигнете до града с целия този сняг и прочее, та реших да дойда и да ви доставя някои основни продукти.
	Еди надниква в торбите.
	— Нищо не съм поръчвал.
	— Знам — отвръща Дани. — Просто се държа добросъседски.
	Еди дъвче устна.
	— Не съм го поръчвал това, тъй че няма да го плащам.
	Дани кима.
	— Звучи ми справедливо. Може ли да вляза?
	Еди изръмжава, но се отмества и позволява на Дани да влезе, след като изгазва през снега. Той поставя торбите на масата и веднага отива до прозореца, като се уверява, че не докосва пердетата, докато наднича навън. Черната кола бавно преминава покрай хижата с все така изключени фарове. Стар модел е, Кадилак, ако се съди по вида му. За кратко зърва бледото тлъсто лице на Джеремая, притиснато към прозореца на навигаторското място, и вторачено в хижата, преди Кадилакът да направи обратен завой и да се върне там, откъдето е дошъл.
	— Значи туй ще си стане редовна практика, а? — пита Еди. — Да правиш доставки?
	Дани се обръща и го вижда как рови из торбите.
	— Просто изпробвам, да видя как ще потръгне. Засега го приемай като еднократен случай, докато не…
	— Ще го приема — казва Еди. — Служба за доставки. Само че другия път гледай да няма чак толкоз от проклетата зеления или дамски продукти за хигиена.
	— О, да. Вярно.
	— Стой тук. Ще ти направя един списък. И тури още бирички.
	На Еди Съливан му трябват десет минути да надращи нечетлив списък на гърба на смачкана касова бележка, след което Дани се връща в изстиващата с бързи темпове кола. Отново пуска парното, бавно потегля обратно към цивилизацията, но този път кара на изгасени фарове. Нито следа от черния Кадилак. Хваща отбивката за фермата на Стефани, спира при портала, изскача навън и тича към интеркома. Натиска го и чака, застанал на място с добра видимост, за да може камерата, където и да се намира, да го види. След мигове портата се отваря и той влиза вътре с колата.
	Стефани вече го чака, застанала на топлата светлина на входната си врата, когато той спира пред къщата. Носи дънки, ботуши и тежък, няколко размера по-голям пуловер. Косата й е стегната отзад. Дани излиза навън и хуква към нея.
	— Надявам се, ме нямаш нищо против покупките ти да пристигнат ден по-рано — казва.
	— Нямаше да имам — отвръща тя, — ако ги беше донесъл.
	Той свежда поглед към празните си ръце.
	— О, да. Вече ги дадох на друг. На Еди Съливан. Съжалявам.
	— Не се тревожи за това. Сигурна съм, че ще се зарадва на дамските превръзки. Хайде, влез вътре, не стой на снега.
	Той избързва навътре, тя затваря вратата, а Ксена надига глава от мястото си до припукващата камина. Когато вижда, че е просто Дани, отпуска глава и пак си ляга. На фотьойла до нея има захвърлено на една страна одеяло и книга с меки корици, оставена отворена със страниците надолу върху облегалката.
	— Всичко наред ли е? — пита Стефани.
	— Всъщност не съвсем — казва Дани и се обръща към нея. — Двама мъже дойдоха в магазина да разпитват за теб.
	Никакви окръглени зеници, нито увисващи челюсти. Стефани нито пребледнява, нито прави олюляващи се крачки назад. Просто си стои и кима, изчаква един миг, след което пита:
	— Какво казаха?
	— Влязоха, като се преструваха, че не се познават. Имаха си, имаха си… някаква такава изработена схема. Един по-пълен мъж с опашка, който каза, че името му е Джеремая Уолоу и един старец, който се представи като Гант.
	— Не съм ги чувала — казва Стефани. — Продължавай.
	— Влязоха и Джеремая взе да пита дали продавам отрова за мишки, или ловни ножове, или пистолети. Каза нещо от сорта, че вече си имал катинари и вериги. После се приближи Гант и започнаха да коментират откъде са родом и за любимите си акценти и ме попитаха дали не съм чувал наскоро ирландски акцент от някого и дали познавам ирландки, които да са в града. Казах, че не.
	— Благодаря ти.
	— Изглеждаха изненадани. Изчаках малко, после тръгнах насам, но те ме проследиха.
	— Затова си отишъл при Съливан — казва Стефани. — Дал си му моите продукти, за да ги отклониш от следата. Умно.
	— Ако бях умен, изобщо нямаше да ги доведа в тази посока.
	— Сигурен си, че не са те проследили дотук?
	— Доста сигурен.
	Стефани отклонява поглед, обмисляйки ситуацията, после се обръща и влиза в съседната стая. Дани се колебае и бавно тръгва след нея, като прочиства гърлото си, за да я извести за присъствието си. Открива я в помещение, осветено от цял куп охранителни монитори, които показват входните точки по цялото имение. Не само че има камера при портала, както винаги бе предполагал, но има и една при отбивката на пътя. И двата монитора показват леко танцуващия сняг и нито следа от Гант и Уолоу.
	— Бяха с черен Кадилак — казва Дани.
	Стефани не откъсва поглед от мониторите за още един кратък миг.
	— Е, изглежда си се отървал от тях.
	— Кои са те? Ако не възразяваш, че те питам.
	— Не знам — отговаря Стефани. — Не разпознавам нито имената, нито описанията им.
	— Защо те търсят?
	— Боя се, че не мога да ти разкажа това.
	— В беда ли си? Може би трябва да се обадиш на ченгетата или нещо такова. Нищо от това, което тези двамата направиха, не беше _точно_ заплашително, но… някак си добих усещането, че може да са опасни, ако, нали се сещаш…
	Стефани се усмихва, демонстрирайки трапчинката си.
	— Ще се оправя, наистина. Мога да се грижа за себе си. А и Ксена е тук при мен. Ще ме пази.
	Дани поглежда към кучето, което похърква леко насън, а задните й крака ритат, докато преследва някой нещастен заек в съня си.
	— Да — казва той. — Слушай, все пак, ако ти дам номера си, би ли ми звъннала, ако се появят или ако имаш нужда от помощ, или просто, не знам, се почувстваш неспокойна съвсем сама тук?
	— Разбира се — отвръща Стефани. — Дай ми номера си и ще ти се обадя, ако се случи някое от изброените.
	Той записва номера си върху един тефтер, а тя дори не го поглежда.
	— Благодаря ти, че дойде чак до тук — казва. — Оценявам го. Ако отново ги видиш, просто поддържай версията си, че не познаваш други ирландци, които да живеят наоколо. Вероятно вече са на път за следващия град, където ще използват същата схема и ще задават същите въпроси.
	— Не се ли тревожиш, че ще те намерят?
	Стефани го поглежда, а той вижда нещо в усмивката й.
	— Мога да се грижа за себе си — казва тя.


>	21.
>	Изваждането

	Летейки към стъклената стена, Стефани имаше време само да покрие главата си и да затвори очи, преди да почувства удара и да чуе как светът се разпада около нея. Приземи се насред късовете стъкло, търколи се в мрака, накрая забави скоростта и се просна по гръб. Дрехите предпазваха тялото й, но ръцете й отгоре бяха нарязани, целите в открити рани. Кръвта се лееше свободно, стичаше се около дланите й и капеше на пода, докато тя се надигаше на колене.
	Огледа кървавите си ръце и намръщено забеляза колко празни изглеждаха. Трябваше й още миг да осъзнае, че е изгубила Скиптъра, но точно в този момент Даркесата вече влиташе през счупения прозорец.
	— Разхубавяваш се с всеки изминал ден — рече Даркесата, докато се приземяваше. Тялото й всмука сенките наоколо, а катранено черният й силует ярко се открои на фона на обагреното в оранжево нощно небе на града.
	Стефани се изправи, забравила болката в ръцете. Бяха в някакъв магазин, универсален магазин, заобиколени от манекени в замръзнали пози. Не се чу да вие аларма. Никак не беше изненадана. Не много охранителни системи за универсални магазини очакваха хората да нахлуват през прозорците на последния етаж.
	— Какво правехте в Трезора? — попита Даркесата, приближавайки бавно. — Да не би Финбар да е имал видение? Да не би да е знаел, че съм тръгнала подир Хесианския гримоар? Да не сте се опитвали да осуетите хитрия ми план?
	Тя се разсмя. Беше мек и подигравателен смях, изпълнен със заплаха.
	Стефани отстъпи назад. Беше сигурна, че държеше Скиптъра в ръка, когато влиташе през прозореца. Беше убедена, че го е вкарала вътре със себе си. Мислеше. Надяваше се. Значи беше тук. Някъде наоколо, тук. Просто се въргаляше на пода и я чакаше да го намери, да го вземе и да го използва, за да превърне Даркесата в прах.
	— Няма да ме убиеш — каза Стефани. Спря да отстъпва. Изправи се гордо.
	— Ами?
	— Ако ме убиеш, това ще съсипе мама и татко. Не искаш да ги нараниш, нали? Нали това каза? Ако ми сториш нещо, _каквото и да било_, те ще…
	— Те ще го преживеят — прекъсна я Даркесата. — В голямата картина на нещата, малко мое отраженийце, какво може да значи един живот? Какво значат милион живота? Милиард? Не много е отговорът. Всички ние сме просто енергия.
	В този момент Даркесата се изправи точно пред нея. Ботушите на Стефани й даваха леко предимство в ръста пред босите крака на Даркесата.
	Там. Скиптърът, на земята точно зад петата на Даркесата.
	— Хубаво — отвърна Стефани. — Искаш да ме убиеш? Убий ме. Но не и преди да ти разбия носа.
	Даркесата се изсмя.
	— Ама разбира се. Дай най-доброто от себе си.
	Стефани направи гримаса. Това щеше да е доста болезнено.
	Замахна с ръка и юмрукът й направи контакт. Носът на Даркесата се смачка, но главата дори не помръдна, а кокалчетата на Стефани направо се сгърчиха от удара. Докато Даркесата се лекуваше, Стефани извика, хвана се за ръката и падна на колене.
	— Надявам се да смяташ, че си е струвало — изкоментира Даркесата.
	Стефани грабна Скиптъра с лявата си ръка, а Даркесата изруга и се изметна назад, черната светкавица мина покрай лицето й и превърна близкия манекен в облак прах.
	Даркесата се хвърли настрани, когато Стефани стреля отново, а самата Стефани се изправи, като се опитваше да уцели, но беше трудно да различи Даркесата в мрака, докато онази се промъкваше между стойки със сака и изчезваше зад вътрешните прегради на магазина. Стефани улови някакво движение, извъртя се и стреля, а този път Даркесата падна назад, препъна се, обърна се да бяга и се хвърли към стената. Прелетя право през нея, оставяйки след себе си зееща дупка.
	Със Скиптър в ръката, лепкава от пот и кръв, Стефани бавно се завъртя в кръг. Дясната й ръка я болеше и пулсираше толкова силно, че направо й се крещеше. Движение пред прозореца от външната страна и тя отскочи. Нищо. Зърна нещо с крайчеца на окото си и се извъртя. Не видя нищичко.
	Чу смях.
	Зад гърба й се донесе почукване, кокалчета по стъклото — толкова силно и толкова внезапно, че Стефани буквално излая от изненада, докато се обръщаше.
	Отново почукване, по друг прозорец.
	И отново.
	Почукване след почукване, Стефани се извръщаше при всяко, все по-бързо и по-бързо, успяваше само да зърне нещо по-черно от нощта, което минаваше в неясен силует покрай прозорците и онзи смях — онзи жесток, самоуверен смях. Стефани надигна Скиптъра, стреля, отново и отново, като се опитваше да хване Даркесата, докато тя преминаваше отвън, опитваше се да предвиди, да влезе в крак с нейната скорост, а черната светкавица рушеше стени и прозорци, и части от пода и тавана. Цял шкаф витрина с изложени вратовръзки просто се разсипа на прах.
	Стефани се извъртя още веднъж и спря — главата й бучеше, адреналинът беше скочил чак до връхчетата на пръстите й, а страхът разяждаше крайчетата на съзнанието й. Прозорецът пред нея беше цял. Видя собственото си отражение в стъклото. Изглеждаше бледа. Изглеждаше малка и слаба, и ужасена. Изглеждаше като жертва. Като плячка.
	После осъзна, че има още едно лице зад лицето на нейното отражение, а то се усмихваше.
	Даркесата влетя през прозореца, а ръката й се стегна около гърлото на Стефани. Вдигна я във въздуха и Стефани усети как чуждите пръсти се стягат все повече, а тя не може да направи нищо и ще умре. После ръката я освободи и тя падна. Удари се в една витрина, разпилявайки обувки, докато се изтърколваше от нея. Търкаше врата си докато се бореше за въздух и погледна нагоре, тъкмо когато Скълдъгъри и Даркесата се завъртяха във въздуха и се блъснаха в една стена.
	Даркесата понечи да каже нещо, но успя да промълви само едно:
	— Виж сега, наистина ли мислиш, че това беше добра ид… — преди Скълдъгъри да й удари една глава. Нейната се тресна в стената, а Скълдъгъри продължи да я блъска с глава отново и отново, трошейки кости, докато не вдлъбна черепа й.
	Не че един вдлъбнат череп можеше да спре Даркесата, разбира се. Тя се шмугна под мишницата на Скълдъгъри и застана зад него, обвивайки крака около кръста му. Хвана главата му и взе да я извива, за да я изскубне, а Скълдъгъри полетя назад. Още преди да ударят земята и да се разделят, лицето на Даркесата вече се беше излекувало.
	Скълдъгъри щракна с пръсти.
	— Стефани — каза. — Бягай.
	Вдигна ръце и два еднакви лъча от пламъци обгърнаха Даркесата, а смехът й изпълваше въздуха, докато Стефани тичаше към стълбите. Блъсна с рамо вратата и скочи, а стъпалата направо летяха срещу нея. Приземи се тежко, изръмжа, тресна се в стената и стана отново. Хукна към следващото стълбище и пак скочи. Едва не си изкълчи глезена, когато кацна този път, но отскочи, препъна се и се хвърли към третото стълбище. Кракът й уцели последното стъпало, след което се просна. Прехапа си езика, удари си главата и изпусна Скиптъра.
	Стефани полежа така за кратко, зашеметена, преди някакъв _трясък_ изотгоре да не задейства отново мозъка й. Изправи се, мушна Скиптъра под мишница и пое по стълбите, като взимаше по три наведнъж и здраво се държеше с лявата си ръка за парапета.
	Стигна до партера. Черна светкавица превърна вратата в огън и тя излезе на улицата. Натика Скиптъра в раницата при гримоара и хукна напред, подминавайки няколко окъснели купонджии. Внезапно осъзна, че няма никаква представа накъде е тръгнала, затова извади телефона си, отвори на Карти, за да изчисли най-бързия маршрут до галерията. Откри го. На пет минути оттук, бегом. Набута телефона обратно в джоба си, хукна, след което спря при звука на стържещи спирачки. Бавно се обърна.
	Един таксиметров шофьор спря неочаквано, а фаровете му уловиха Даркесата в пълния й блясък, докато тя бавно пресичаше улицата. Той удари с все сила по клаксона и Даркесата обърна глава към него.
	Стефани побягна.
	Чу се трясък и скърцане на метал, после виковете на шофьора, а Стефани тичаше и тичаше, и тичаше. Забрави за болката в счупената си ръка. Забрави за горящите си дробове, за уморените крака, за крещящите мускули, за нарезите и драскотините и за кръвта. Бягаше, защото всичко друго би я убило. Бягаше, докато не остана сама. Бягаше, докато не стигна до една синя врата и после спря пред нея олюлявайки се. Засмука въздух и погледна зад себе си. Никакви викове повече. Но пък сирени. Повече от една.
	Даркесата изникна от сенките до нея.
	— Колко далеч си мислеше, че можеш да стигнеш?
	Стефани залитна и се подпря на вратата. Дишаше тежко, потеше се и беше паникьосана, а Даркесата си стоеше — преспокойна и усмихната.
	— Скълдъгъри? — успя да продума Стефани.
	— Изскубнах му краката — отвърна Даркесата. — Нищо твърде травмиращо. Можех да се позабавлявам, без да бързам, но не ми се щеше да се отдалечаваш прекалено много с малката ми книжка. Чух, че била голяма зарибявка. — Протегна ръка напред. Когато Стефани не помръдна, тя се засмя. — Хайде, сега. Наистина ли искаш да ти я отнема? Няма ли да е по-лесно, ако просто се предадеш и ми я връчиш доброволно?
	— Така или иначе ще ме убиеш.
	— Не спирате, значи, да я използвате тая дума. _Убиваш._ Не ви убивам. Просто ви връщам към естествената ви форма.
	— Както и да му викаш, все ще го направиш, независимо дали ще ти дам гримоара, или не.
	— Вярно — отговори Даркесата. — Но така ще имаш няколко мига повече в съзнание, преди да те издухам. Не си ли струва малкото отстъпление? Може дори да ми се помолиш малко?
	— Искаш… искаш да ти се моля?
	Даркесата се усмихна още по-широко.
	— Искам да си на колене.
	— Не се моля.
	— Това, че не обичаш да се молиш, не значи, че няма да го направиш. Давай гримоара, заставай на колене и моли за милост.
	Стефани посегна с ръка назад, ровейки из раницата.
	— Приятелско предупреждение — обади се Даркесата. — Ако извадиш Скиптъра, смъртта ти ще я удължа с дни.
	Стефани поспря, после продължи да рови, доста по-бавно. Даркесата меко се засмя.
	Стефани сграбчи дръжката на вратата, завъртя я и я отвори зад гърба си. Влезе навътре клатушкайки се, после падна, изправи се, но Даркесата вече влизаше зад нея, тръгваше да казва нещо, без да забелязва окръжността от символи, изобразена на пода.
	Кръгът проблесна в ослепяваща светлина, когато мощта на Даркесата се отрази обратно към нея. Силата я завъртя около оста й, тя се заклатушка с разфокусиран поглед и падна на колене. Подпря се на ръце с тежки движения на тялото. Стефани приклекна до символа в центъра, прокара пръст по него, точно както й бе показал Ен Джей и кръгът спря да свети. Тя се изправи, с лявата ръка рязко извади Скиптъра от раницата и го насочи към главата на Даркесата.
	Една заповед. Това беше всичко, което трябваше да направи. Само да си помисли една дума и кристалът щеше да изстреля черната светкавица, а Даркесата щеше да се превърне в пепел. Нямаше да има връщане назад след това. Даркесата щеше да е мъртва, Валкирия щеше да си е отишла завинаги, а Стефани щеше да си живее нормален живот.
	Само една проста команда.
	Стиснала зъби, Стефани потупа с възглавничката на счупената си ръка върху триъгълното парче метал на колана си и само миг по-късно Флетчър се телепортира с Касандра, Фин бар и Дийкън Мейбъри. Дийкън видя Даркесата и куражът му се изпари, но Касандра го награби и го избута напред. Паникьосан, Дийкън веднага стисна главата на Даркесата между ръцете си, останалите оформиха свой кръг със свързани ръце, а Даркесата си пое рязко въздух и надигна глава.
	Очите й се отвориха широко. Разфокусирани. Не се опита да се надигне.
	— Хванахме я — прошепна Финбар.
	Скълдъгъри влетя в стаята, трясвайки вратата зад себе си. Дори не погледна Стефани. Отиде до мястото, където беше коленичила Даркесата и приклекна пред нея, хвана я за ръцете и ги задържа.
	— Врабчето отлита на юг през зимата — каза. — Врабчето отлита на юг през зимата.
	Флетчър застана до Стефани, а ръката му докосна нейната. В другата ръка държеше Уловителя на души. Кълбото започна да свети, озари се отвътре с въртяща се светлина. Даркесата отметна глава назад и изпищя, а цялото й тяло се затресе. Скълдъгъри я стискаше за ръцете и я държеше изправена.
	— Врабчето отлита на юг през зимата — високо каза той. — Врабчето отлита на юг през зимата.
	Уловителят на души светеше толкова ярко, че Стефани почти се принуди да отклони поглед, но след това, по повърхността му се плъзна нещо тъмно синьо, закривайки светлината вътре, след което Долавящите отстъпиха назад, разкъсвайки връзката помежду си.
	— Хванахме я — рече Касандра, пое Уловителя на души от Флетчър, държейки го като бомба, която щеше да гръмне всеки момент.
	Стефани заобиколи, за да може да огледа по-добре Даркесата. Не, не Даркесата. Вече не. Валкирия.
	Сенките, покриващи тялото на Валкирия, се свиха и тя се отскубна от Скълдъгъри, отдалечи се от всички, свивайки се в ъгъла. Очите й бяха широко отворени, неразбиращи и ужасени.
	Скълдъгъри се изправи с вдигнати ръце.
	— Валкирия — рече. — Аз съм. Скълдъгъри. Добре си. В безопасност си. Слушай ме, слушай гласа ми. Името ти е Валкирия Каин. Сега контролът е у теб.
	Мракът, който покриваше тялото на Валкирия, се заизвива и загърчи, а внезапните му движения сякаш я плашеха повече от всичко останало. Скълдъгъри извади от джоба си една дебела огърлица, на която висеше тежък амулет. Той я метна на земята до Валкирия и сенките се закрепиха за него и започнаха да се вливат вътре. После Скълдъгъри свали якето си и хукна напред, покривайки Валкирия, докато амулетът абсорбираше и последната частичка от некромантската й сила.
	— Валкирия? — обади се нежно Скълдъгъри.
	Валкирия примигна и вдигна очи към него. Дълго време не продума, а накрая:
	— Ти… ти си скелет.
	Скълдъгъри наклони глава.
	— Да, такъв съм. Така съм от години.
	Валкирия кимна.
	— Харесвам скелети — каза и затвори очи, а Скълдъгъри я пое в обятията си.


>	22.
>	Завръщането на Валкирия Каин

	Стефани отиде на пазар.
	Докато всички още се суетяха покрай завръщането на Валкирия предната вечер, тя се разходи из търговската зона на Роърхейвън. Няколко магазина вече бяха започнали да усещат трудности, след като не получиха обещаните тълпи от магьосници, готови да се разделят с парите си, но поне още работеха. Откри един, в който продаваха защитно облекло — не толкова ефективно като това на Гастли Биспоук и със сигурност далеч от неговата фина изработка, но все пак вършеха работата, за която бяха предназначени. Купи си един цял тоалет, плати на касата, а докато чакаше рестото си, продавачката зад щанда определено излъчваше ненавист. Но Стефани беше свикнала.
	Нямаше вина, че изглеждаше като Даркесата.
	Върна се пеш до Убежището, без да бърза, наслаждавайки се на самотата. Слънцето вече беше напекло и беше доста горещо, въпреки ранния час. Подмина няколко човека. Те също я мразеха. Не им обърна внимание.
	Качи се по стъпалата към Убежището. Секачите на пост бяха единствените хора, които игнорираха присъствието й през последните два часа. Тя се подготви за много повече и влезе в лобито. Наоколо се суетяха сума превъзбудени магьосници.
	Даркесата беше победена. Даркесата вече я нямаше. Кризата беше приключила. Нямаше нужда от паника, нямаше нужда от тревога. Нямаше нужда от Стефани.
	Намери една празна стая, където се преоблече. Черното не беше нейният избор. Тя не беше Валкирия Каин. Беше Стефани, а Стефани винаги беше обожавала палтото, което веднъж беше ушил Гастли с ръкави в яркочервено. Обу си панталони и яке в същия цвят — тесен, но доста ласкателен към тялото й тоалет, с който изглеждаше сякаш бе покрита със засъхнала кръв. Усмихна се широко на отражението си, после сложи черните дрехи от Гастли в една чанта и отиде да се разхожда. Озова се в залата с Усилвателя.
	— Здравей, Стефани — каза Инженерът. — Как си днес?
	— Велико — отвърна. — Страхотно, исках да кажа. Или би трябвало да съм страхотно. Не знам защо не съм.
	Инженерът кимна.
	— Човешките емоции са трудни за разбиране.
	— Така е — съгласи се тя. — Та колко време ни остава?
	— Усилвателят ще се претовари след единадесет дни, четири часа и осем минути.
	— Ясно.
	— Би ли желала да използваш душата си, за да го деактивираш?
	— Дори да исках, съмнявам се, че щеше да свърши работа.
	— И защо?
	— Аз съм отражение — отговори Стефани. — Не съм родена. Не съм естествена. Аз съм малфункция. Животът не ми беше даден, взех си го сама. Не мисля, че дори имам душа.
	— В такъв случай, влез в Усилвателя, стъпи върху платформата и аз ще се опитам да извадя душата ти. Ако наистина вярваш, че не притежаваш душа, няма да пострадаш, така че от какво има да се страхуваш?
	— Не се… Не се _страхувам_, аз…
	— Но ако има една част от теб, която се осмелява да се надява, че заедно с живота идва и душата, независимо под каква форма, то тогава бих те посъветвал да отклониш любезното ми предложение.
	Стефани присви очи.
	— Много хитро успяваш да помагаш на хората.
	Инженерът направи някакво движение, което наподобяваше вдигане на рамене.
	— Харесвам хората. Помогнах на мнозина по време на пътешествията ми.
	— А защо напусна поста си въобще? Бил си създаден да наглеждаш Усилвателя. Това е било твоето предназначение. Причината за съществуването ти.
	— Стоях тук десетки години. Отегчих се.
	— Не, разбирам това, просто… По-скоро те питам как? Как така реши да загърбиш първоначалното си предназначение и нали се сещаш, да поемеш по нов път?
	— Беше лесно — отвърна Инженерът. — Хрумна ми мисълта, че съм господар на собствената си съдба. Веднъж осъзнал, че мога да съществувам, и имам предвид на чисто вътрешно ниво, светът се отвори за мен. Сам дефинирах предназначението си.
	— Но ти отново си тук, където започна.
	— Понеже тук имат нужда от мен. Когато вече не съм потребен, отново ще предопределя предназначението си. Защо питаш?
	— Ами… не знам. Предполагам, че самата аз размишлявам над това какво е моето предназначение. Преди дни всичко ми беше толкова ясно. Свърши работата, живей си нормално живота. Но сега съм… сега не знам дали ще го получа.
	Навън се чуха стъпки и Стефани се обърна, когато Флетчър надникна в помещението.
	— Сетих се, че може да те намеря тук — рече. — Здрасти, Инженер.
	— Здравей, Флетчър. Би ли желал да използваш душата си, за да деактивираш Усилвателя?
	— Мерси много, но не — отвърна и влезе вътре. — Всъщност дойдох да видя Стефани.
	Стефани се насили да докара усмивка на лицето си.
	— Е, как е Валкирия?
	— Добре върви — отвърна той. — Доктор Синекдох провежда някои тестове, но освен че е адски гладна, изглежда си е добре. Явно Даркесата е действала отвъд нуждата да консумира храна.
	— Браво на нея — каза Стефани. — Та защо не си със Скълдъгъри, притихнал край постелята на Валкирия, да се благодариш, че се е върнала жива и здрава?
	Флетчър я изгледа.
	— Какво те притеснява?
	— Мен ли? Изобщо нищо не ме притеснява. Добре съм си. Супер. Направо съм…
	— Стеф…
	— Трябваше да я убием! — избълва Стефани. Веднага почервеня. — Имам предвид… не Валкирия. Даркесата. Такъв беше планът. Затова се съгласих да участвам изобщо. Ще убием Даркесата и се прибираме вкъщи. А какво си имаме вместо това? Даркесата в преспапие, Валкирия на болничното легло и къде съм аз в цялата тази работа? Къде е моето място сега? Просто ей така — тя щракна с пръсти — вече не съм партньор на Скълдъгъри. Просто ей така се върна оригиналът, истинската и за пореден път аз съм страшното отражение, на което никой не може да има доверие.
	— Аз ти имам доверие — каза Флетчър.
	— Ти? В момента, в който Валкирия ти запърха с мигли насреща, ще забравиш за…
	Той протегна ръка към лицето й, обърна главата й, целуна я и заглуши последните думи.
	Когато се откъснаха един от друг, я погледна в очите.
	— Ти си моята приятелка — каза. — Ти. Не тя.
	— Но тя е…
	— Ти, Стеф. Разбра ли?
	Стефани кимна.
	Флетчър се усмихна.
	— Тоалетът кърти, между другото.


	Качиха се по стълбите до Медицинското крило.
	Валкирия си имаше собствена стая. Разбира се. Само най-доброто за Валкирия Каин. Стефани и Флетчър влязоха вътре, а Скълдъгъри и Валкирия вдигнаха очи.
	— Здрасти — рече Стефани.
	— Здрасти — отвърна Валкирия.
	Мина един миг.
	— Е, поне не е неловко — весело се обади Флетчър.
	По лъскавия под затракаха токчета и Стефани отстъпи настрани, тъкмо навреме, когато влетя Чайна и се спусна право към пациентката. Черния секач остана на вратата.
	— Добре дошла обратно, мила моя — каза Чайна и разцелува Валкирия по бузите. — От всички възможни изходи от ситуацията, да не умреш снощи беше може би най-добрият.
	— Това значи много за мен — отвърна Валкирия, — особено от устата на Върховния маг. Как успя да извъртиш тази малка маневра?
	Чайна махна нехайно с ръка.
	— Уплашените и отчаяни хора правят уплашени и отчаяни неща. Но стига за изборния процес. Къде е Даркесата?
	Скълдъгъри извади Уловителя на души и го приближи към Чайна, за да надникне вътре.
	— И това ще я удържи? — попита тя.
	— Няма причина да смятаме противното — отговори Скълдъгъри. — Ще го подсилим още. Ще се уверим, че няма шанс да се измъкне, никога.
	Чайна почука по стъклото.
	— Значи приключи. Свърши се. Нали се _свърши_?
	Скълдъгъри кимна.
	— Свърши се.
	Чайна се поизправи.
	— Време е за празненство, тогава. Това можеше да свърши страшно зле, но вижте ни сега. Заплахата е предотвратена, злодеят е в капан, а дори и Валкирия е отново сред нас. Типстаф!
	Типстаф се появи на вратата.
	— Да, Върховен маг?
	— Организирайте парти, моля. Нещо празнично — екстравагантно, без да е твърде разточително.
	— Разбира се, екстравагантно, но не разточително — кимна Типстаф. — Ще има ли още нещо?
	Чайна огледа останалите.
	— Някакви поръчки? Нещо, което бихте искали да видите на партито? Балони? Изпълнение на трапец? Слонове? Трябва да е нещо грандиозно. Хората имат нужда от уверения, че нещата се връщат в руслото си. Ще поканим всички Съвети от всяко Убежище по света. Ще бъде чудно. Ще бъде разкошно — очите й се спряха върху Скълдъгъри. — А ти ще връчиш поканата на Зафира Кериас лично.
	Главата на Скълдъгъри се килна под ъгъл.
	— Чудех се колко дълго ще продължи тази почивчица.
	Чайна отново махна с ръка и Типстаф се отдалечи.
	— Имахме три проблема — каза тя. — Даркесата беше първият, но вече не е заплаха. Ти спаси всички ни и имаш благодарностите ни. Но остават още два проблема — избягалите магьосници и Останките. За наш късмет, си държах ушите отворени и последните ми сведения говорят за това, че Американското убежище укрива ренегати. Реши първия проблем — сега искам да вземеш Векс, Ру и Ловците на чудовища и да решиш втория проблем. Когато бегълците се завърнат в белезници, ще се захванеш и с третия.
	— Като казваш, че си си държала ушите отворени…
	Чайна се усмихна.
	— Тази информация дойде от поверителен източник.
	— Някой от старите ти шпиони?
	— Именно. Винаги разполагат с точна информация и не виждам причина да не е така и този път.
	— Флетчър — рече Скълдъгъри, — след малко ще се телепортираш обратно при Декстър, нали така?
	— Сега, всъщност — отвърна Флетчър. — Искам да им помогна да претърсят следващия град в списъка ни. Няма да ни отнеме повече от час, час и нещо.
	Скълдъгъри кимна.
	— Хубаво. Щом приключите, ще навестим Върховен маг Кериас.
	— Ще им предам — отговори Флетчър. Стисна Стефани за ръката, преди да я пусне и да изчезне.
	Чайна се обърна към Валкирия.
	— Сега, след като приключи цялата тази шантава работа, наистина е страхотно, че пак си сред нас. Как се чувстваш?
	Валкирия се усмихна мрачно.
	— Уморена. Не съм съвсем сигурна какво стана, но… но съм добре. Обаче съм изненадана, че правиш лични посещения. Не мислех, че е в твой стил.
	— Реших, че бих могла да наруша това правило заради теб. Ти спаси живота ми, все пак. Спомняш ли си?
	— Помня, че гореше.
	Чайна кимна.
	— Можеше да ме оставиш да умра. Даркесата можеше да ме остави да умра. Но не го направи. В нея беше останало достатъчно от теб, за да ме спаси. Няма да го забравя.
	— Просто се радвам, че ме спряхте преди да нараня още някого.
	— Всички сме правили неща, с които не се гордеем. Някои от нас дори ужасяващи неща. Но сега си отново при нас, в безопасност си и си добре, а ще ставаш и по-добре. — Тя се обърна, когато Синекдох влезе в стаята. — Нали така, докторе?
	Синекдох огледа мониторите.
	— Абсолютно — промърмори. После вдигна поглед. — Да. Идеално здраве. Няма причина Валкирия да не може да стане и да си излезе оттук в следващите няколко минути. Може ли да погледна Уловителя на души, моля?
	Скълдъгъри протегна ръка, а Синекдох прокара длан по стъклото. Ръката й засвети. Дори от мястото, на което беше застанала, Стефани можеше да почувства излъчваната топлина и приятното облекчение.
	— Какво търсиш? — попита Скълдъгъри.
	— Опитвам се да разчета енергията — отвърна лекарката. — Ърскин Ревъл все още е изтезаван. При положение че Даркесата е затворена по този начин, връзката би трябвало да е прекъсната. Не разбирам защо той все още страда.
	— Мислиш, че връзката е още активна? — попита Чайна.
	— Така изглежда — отвърна Синекдох. — Макар да не мога да открия никакви следи от нея тук.
	— Може би ще трябва да подсилим Уловителя преди връзката да се разруши.
	Синекдох измърмори нещо, после кимна.
	— Да. Може би. Ще трябва да изолираме Уловителя, обаче. Ако връзката е все още активна, Даркесата може да има още някой друг коз в ръкава. Мога ли да го взема?
	Скълдъгъри й го подаде.
	— Опитай се да не го изпускаш. Съдържа бог.
	— Ще се постарая.
	Чайна гледаше как Синекдох излиза, понесла Уловителя с две ръце и рече с лек намек на злоба:
	— Надявам се, че Танит не е твърде депресирана от загубата на месията си. Докъде сме стигнали с нейното издирване?
	— Изпратихме Секачи до скривалището, за което ни каза Валкирия — отговори Скълдъгъри, — но нямаше и следа от нея.
	Чайна погледна към Валкирия.
	— Имаш ли някаква представа накъде може да е тръгнала?
	— Не знам — отвърна Валкирия. — Сега, когато Даркесата я няма, тя ще бъде отчаяна. Може би… — поколеба се тя.
	— Да?
	— Може да е тръгнала да търси Аргедион — рече Валкирия, като се поизправи. — Даркесата искаше да използва гримоара, за да го проследи — беше решила, че ако надникне в мозъка му, ще получи най-краткия път до това да разгърне пълния си потенциал. Ако Танит го открие, ще може да го използва за заложник и да го накара да си спомни кой е, ако не предадем Даркесата обратно.
	— Няма да разменяме Даркесата за нищо на света — заяви Чайна. — Дори и така да е, Аргедион е в твърде крехко състояние, за да издържи някой толкова дразнещ като Танит Лоу. Само една дума от нейна страна може да го извади от илюзията, под чиято власт се намира, а последиците от това биха били… гибелни.
	— Значи трябва да се погрижим Танит никога да не се добере до него — рече Скълдъгъри. — Кой знае къде се намира той?
	— Доколкото съм наясно — каза Чайна, — само Ърскин Ревъл и Дийкън Мейбъри знаят нещо за новия живот на Аргедион. Ще пазим Мейбъри, а Ревъл е твърде зает с агонията си, за да каже нещо по въпроса, така че смятам, че сме сравнително спокойни по този въпрос засега. Междувременно, искам да се погрижите за проблема с ренегатите.
	— Ще се обадя на Декстър за новини — каза Скълдъгъри. Погледна към Стефани. — Какви са твоите планове?
	Стефани примигна.
	— Какво искаш да кажеш?
	— Ти изпълни твоята част от сделката. Помогна ни да спрем Даркесата. Може да пратим някой да те закара до вкъщи.
	Да. Искаше да каже „да“. Искаше да каже „да“, да излезе оттук и повече да не се обръща назад. Само че…
	Само че Валкирия си седеше точно там, а Стефани усети как нещо се гърчи в стомаха й само при мисълта да излезе от ситуацията, в която Валкирия с радост ще влезе. Его. Това беше. Гордост и его.
	— Ще остана докато се погрижите за ренегатите — рече. — Разполагам с най-мощното оръжие, в крайна сметка. Ще ви помогна един последен път и си тръгвам.
	— Помощта ти се оценява — отвърна Скълдъгъри и се обърна да излиза от стаята. Стефани тръгна подире му, а Валкирия понечи да стане от леглото, но той ги изгледа и двете и каза: — Вие двете оставате тук.
	— Какво? — извика Стефани. — Казах, че ще помогна.
	— Не може да ме оставите тук и да не участвам — запротестира и Валкирия.
	— Нямам такова намерение — отвърна Скълдъгъри, — но не искам да ми се дърляте през цялото време.
	Стефани се намръщи.
	— Разменили сме си само по две думи!
	— Именно. Искам да поговорите. Имате много неща да изясните и колкото по-бързо го направите, толкова по-полезни ще бъдете и двете. Ще се телепортираме в Америка след час и нещо. Очаквам топлата ви дружба да разцъфти дотогава.
	Излезе рамо до рамо с Чайна. Черния секач ги последва.
	Стефани погледна Валкирия. Секундите се влачеха.
	— И какво ще стане сега? — попита.
	— Не знам — отвърна Валкирия. — Може би…
	— Ще ти кажа какво ще стане сега. Ти си тръгна. Предаде се, предаде всичко, за което беше родена. Сега те са моето семейство.
	Валкирия присви очи.
	— Можем да уредим това, да ти кажа. Нямаше нужда да ме нападаш. Нямаше нужда да се опитваш да ме убиваш. Можехме да _поговорим_.
	— Ти нямаше да говориш с мен — възрази Стефани. — Дори нямаше и да помислиш за някакъв компромис.
	— Добре, нека да помислим за компромис. Отново ще имам нужда от отражение, което да…
	— Аз не съм твоето отражение.
	Валкирия вдигна ръце.
	— Извинявай, извинявай, не исках да прозвучи така. Исках да кажа, че сега, когато отново съм тук, пак ще трябва да излизам със Скълдъгъри всеки ден, така че не мога да се справя без теб. Искам да продължиш да правиш това, което правиш. Мисля, че бихме могли да си делим моето… нашето семейство. Когато съм вкъщи, ти ще прекарваш нощта някъде другаде, а през останалото време ще си си там.
	Стефани поклати глава.
	— Това никога няма да сработи, не и без огледалото. Ами ако си сменим прическите? Ако на някоя от нас й излезе пъпка? Ако напълнееш?
	Валкирия се намръщи.
	— Защо аз трябва да напълнявам в този сценарий?
	— Без огледалото, това няма да работи. А огледалото вече го няма. А дори и да беше тук, нямаше да се върна отново в него.
	— Ще бъде процес на учене — каза Валкирия. — Ще си изградим някаква рутина. Ще измислим начин да изглаждаме проблемите. Това звучи ли ти разумно?
	Стефани изръмжа.
	— Може би.
	— Можем да съществуваме заедно, да знаеш.
	Стефани отново изръмжа и сложи чантата, която държеше, на леглото.
	— Ето ти дрехите.
	Валкирия изглеждаше изненадана. Отвори чантата и надникна.
	— Не ги ли искаш?
	— Не искам хората да ме бъркат с теб. Сега и без това си имам мой тоалет. Шоковата палка също е вътре. Можеш да я задържиш. При мен не се презарежда, а пък и аз си имам Скиптъра.
	— Добре. Е… май трябва да ти благодаря.
	— Е, приятелки ли сме сега? Мога ли да те оставя сама, без Скълдъгъри да ми пили на главата за това, като се върне?
	— Аз няма да му кажа, ако и ти не му кажеш.


>	23.

	Стефани вдигна рамене.
	— Става — отвърна, крачейки към вратата, след това излезе и в стаята настана тишина. Всички тестове бяха проведени, Долавящите си бяха свършили работата, въпросите бяха зададени, а Даркесата беше успяла да ги измами всичките.
	Стана от леглото и се облече. Черните панталони — тесни. Черното яке — закопчано. Черните ботуши — страшни. Бяха й липсвали, дрехите на Гастли, ушити специално за нея. Е, всъщност за Валкирия, но каква разлика имаше?
	Хвана се за тази мисъл и се разсмя. Всъщност вече _имаше_ разлика. Сега, когато Валкирия беше в капана на Уловителя на души, Даркесата най-сетне беше сама в главата си.
	Беше хубаво.
	Само трябваше да не забравя как се държи Валкирия. Трябваше да се сеща за нещата, които бяха важни за Валкирия. Семейството. Приятелите. Да удря хората. Не знаеше колко време ще успее да поддържа този театър, но така или иначе нямаше нужда да е твърде дълго. Само колкото да разбере кой и къде е Аргедион, да вземе Хесианския гримоар и може би да попалува малко, ей така за забавление, докато свърши тези неща.
	Излезе от Медицинското крило и тръгна на разходка.
	Убежището се беше променило от последния път, когато беше тук. Напомняше й за палата на Меволент в алтернативната реалност. Всъщност, самият Роърхейвън доста наподобяваше целия град, та чак до предпазната стена, която защитаваше границите му. Чудеше се дали това малко съвпадение притеснява Скълдъгъри. Вероятно да.
	Меволент. Е, това беше веселба. Той беше предизвикателство. Не беше открил истинското си име, а при все това можеше да се мери с нея и едва не я победи.
	Очакваше с нетърпение реванша.
	Мотаеше се из коридорите, усмихваше се на всички, които подминаваше, докато не мерна Дийкън Мейбъри да се скрива зад ъгъла. Последва го, като се отдръпваше всеки път, щом се появяха хора наоколо. Когато най-сетне остана сам, тя пристъпи в стаята зад него.
	— Здрасти — рече му.
	Дийкън вдигна очи. Тя забеляза изненадата по лицето му. Беше свикнал да го презират — особено Валкирия. Не беше очаквал усмивка.
	Даркесата влезе вътре, самата небрежност.
	— Май трябва да ти благодаря, задето извади Даркесата от главата ми.
	Дийкън примига няколко пъти, преди да отговори.
	— Предполагам, че да — отвърна. — Искам да кажа… бяхме цял екип…
	— Но ти беше ключовият елемент, нали така? Никой друг не би могъл да раздели личностите ни така добре? Никой друг не разполага с това умение? Е, поне така каза Чайна.
	— Така ли каза? Е, да, така де…
	Даркесата се засмя.
	— Просто скромничиш.
	Той се засмя с нея.
	— Не е нещо, с което съм свикнал.
	Тя се остави смехът й да избухне до искрено забавление по повод шегата му и забеляза как той светна от тази нейна реакция. Лъчезарната му усмивка й каза всичко, което трябваше да знае. Горкият малък Дийкън Мейбъри — всичко, което бе искал някога, бе да получи от някой знак на обич и привързаност.
	— Благодаря ти — каза тя. — Съвсем искрено ти го казвам. Не знаеш какво беше, да си вътре и да не можеш да контролираш нищо, нито дори да можеш да говориш. После почувствах ръцете ти на главата си и чух гласа на Скълдъгъри и се концентрирах, както ми казаха да направя. И трябваше да изтърпя малко, докато я изтеглите, ритаща и пищяща…
	— Сигурно е било ужасно.
	— Но си заслужаваше. Сега вече съм свободна, и това — благодарение на теб.
	— Е, както казах, бяхме цял екип, но…
	— Но най-вече ти — завърши тя изречението и отново се засмя. — Та кое беше по-трудно — попита, сякаш между другото, — да ме разделиш от Даркесата или да пренапишеш личността на Аргедион?
	Дийкън заклати глава, обмисляйки отговора си.
	— Всяко си имаше своите предизвикателства — каза най-сетне. — При теб проблемът беше, че трябваше да изолирам два набора от мисли и да ги подредя така, че другите Долавящи да могат да изтеглят единия набор. Това не го бях правил преди. Никой не беше. Проблемът, с който се сблъскахме, не беше точно обичайната трудност. С Аргедион трябваше напълно да потиснем личността, да я пренапишем с фалшиви спомени и различна идентичност. И въпреки че съм много по-запознат с този тип работа, пак ми отне доста усилия.
	— Даде ли му поне готина идентичност? Като рок звезда или милиардер, или нещо такова? — попита тя.
	— И аз това исках! Обаче не ми позволиха. И бяха прави, разбира се. Ако имаме късмет, това пренаписване може да стигне до края на живота му. Ключът към това да сме сигурни, че Аргедион никога няма да се покаже отново, бе да го заклещим в едно скучно съществуване. Не включвай нищо, което би могло да го отключи.
	— И какъв е тогава?
	— Гимназиален учител.
	Даркесата се разсмя.
	— Ама наистина ли мислиш, че това е най-добрата професия за него? Всеки учител, когото съм срещала, е бил или стресиран, или се преработва! Ако нещо може да го отключи, то това със сигурност е цял клас нагли тийнейджъри!
	Дийкън се ухили.
	— Никога не бях се замислял за това. Изборът беше между учител и библиотекар, обаче при скоростта, с която се закриват библиотеките, досега щеше да е изхвърчал от работа и със сигурност щеше да се е забъркал в нещо.
	— А защо учител или библиотекар?
	Той примига насреща.
	— Ами защото това са най-скучните професии, за които успях да се сетя. Нямаше как да го превърна в ченге или в пожарникар, или пилот на самолет, или…
	— Е, да. Така си е. Ами защо не, например, чиновник в служба или нещо такова?
	— Каква служба?
	— На кой му дреме? Слагаш го на едно бюро, даваш му един телбод и невзрачна кариера без изгледи за развитие с нулеви отговорности и без стрес и готово.
	— Е, да — отвърна Дийкън. — Виж, изобщо не съм се сетил за такава работа. А може би трябваше.
	Даркесата поклати глава изумено.
	— Моля те, кажи ми поне, че работи в някое добро училище.
	— Всъщност не знам — рече Дийкън. — Подробностите ги довърши после Върховният маг… ъъъ, бившият Върховен маг — Ревъл. Той избра мястото, където да работи и да живее Аргедион. Не мисля, че е казал на някой друг. То е като „Защита на свидетеля“, нали се сещаш? Колкото по-малко хора знаят, толкова по-безопасно.
	Даркесата кимна.
	— Значи не знаеш дори приблизително къде може да е?
	Дийкън се изкикоти.
	— Дори не знам фамилията му!
	— Аха. Добре тогава. Сега май трябва да те убия, така че…
	Смехът секна.
	— Моля?
	— Е, не точно да те _убия_. Искам да кажа, да, ще сложа край на живота ти и, такова де, _личността_, която виждам пред себе си, вече няма да съществува, но не бих се тревожила за това. Физическата смърт не значи нищо. Всички ние сме просто енергия, в крайна сметка, не е ли така? Горкият, малък Дийкън Мейбъри. Един от шестима еднояйчни близнаци, от които само двама са все още живи. Как умряха останалите, Дийкън? Я, ми припомни?
	— Аз не… Валкирия, какво става? Защо си…
	— Давит се заключил в стаята, но забравил да си подсигури вентилация, толкова знам. Дафид паднал в чукова мелница. Ето този ми е любимият. Как умряха другите двама?
	Дийкън бавно отстъпи назад.
	— Гастроинтестинални нарушения и козел с бяс.
	Даркесата плесна с ръце.
	— Изяден от козел, болен от бяс, точно така! Мисля, че този май ще ми стане вече любимият, ако трябва да съм честна. Та значи, сега само Дай и ти сте останали сред живите.
	— Ти не си… Ти не си Валкирия…
	Даркесата му се усмихна.
	— Не, не съм. Та значи, как ще те убия, Дийкън? Кой да бъде необичайният почин на твоята смърт? Все пак става дума за семейни традиции.
	— Ти… няма нужда да ме убиваш. Защо се налага това? Аз не съм заплаха за теб.
	— Ти си единственият човек, който може да прави каквото прави със съзнанията на хората, Дийкън. Ако му падне възможност, съм сигурна, че Скълдъгъри ще намери начин да използва уменията ти срещу мен, преди да успея да си изградя защитата.
	Сълзи се стичаха по лицето на Дийкън и той събра длани пред себе си в молба.
	— Моля те… Не искам да умирам…
	— Няма нищо — отвърна Даркесата. — Няма да усетиш нищо.
	Тя махна с ръка и той експлодира на атоми.
	Сега идваше пиперливата част. Тя все още имаше контрол върху тези атоми, завъртя няколко около оста им, обработи ги, промени ги, доколкото беше способна и доколкото позволяваше ограниченото й познание, а после ги взе и ги събра отново, след което във въздуха се появи едно малко жълто гумено патенце и падна на пода.
	Тупна с леко изписукване.
	Даркесата се ухили и излезе.


>	24.
>	Двойка чудесни екземпляри

	Кларабел им подаде сигнал и Скейпгрейс и Бияча бързешком нахлуха в Медицинското крило.
	Бяха на минути от това да разкрият малката тъмна тайна на Убежището. Ако онова, което Кларабел беше казала, се окажеше вярно, ако старите им тела все още бяха там, значи имаше въпроси, които чакаха отговор. Въпроси като „защо“? „С каква цел“? „Кога“? „Къде“? Вярно, последните два въпроса вероятно нямаха особено значение, а първите два означаваха едно и също нещо, но Скейпгрейс щеше да търси отговорите на този на практика един въпрос и щеше да ги намери днес.
	Когато се увериха, че никой от така заетите доктори и медицински персонал не гледат, Скейпгрейс и Бияча се покачиха на една носилка на колела и залегнаха. Кларабел моментално ги заметна с бял чаршаф. Лежаха неподвижно, а тя ги забута нанякъде.
	Това беше опасната част. Все още бяха на открито. Ако някой забележеше, че Кларабел се държи странно, всичко свършваше. Какво ли щеше да им се случи тогава? Дали Чайна Сороуз щеше да поръча „изчезването“ им? Дали тримата щяха да се изпарят мистериозно? Колко дълбоко стигаше тази тайна? Колко навътре беше плъзнала пипала тази конспирация?
	Докато ги возеше, Кларабел си тананикаше онази песен от „Замръзналото кралство“. Бияча взе да припява и Скейпгрейс го изгледа кръвнишки. Странно — сега, когато отново имаше цел, установи, че дразнението му към Бияча нараства. Седмици наред му беше липсвала енергията да му заповяда да млъкне. Чувстваше, че това е на път да се промени.
	Кларабел спря да тананика. С това, за щастие, и Бияча. След което спря и носилката.
	— Кларабел — чу се женски глас.
	— Здравейте, доктор Синекдох — отвърна Кларабел.
	Скейпгрейс спря да диша. Щяха да ги разкрият. О, мили Боже, щяха да ги разкрият.
	— Какво возиш тук? — попита Синекдох.
	— Телесни части — отговори Кларабел.
	— Моля?
	— Телесни части. Части от тяло. Гадни и противни. Сложих им един чаршаф отгоре, че са толкова гнусни на вид, че не се издържа.
	Синекдох помълча за миг.
	— И къде ги караш?
	— Насам.
	— Ясно. А откъде ги взе?
	Скейпгрейс погледна към Бияча с крайчеца на окото си. Бияча се потеше. И той го усещаше. Това беше краят.
	— Скълдъгъри Плезънт ми каза да ги прибера на сигурно място — заяви Кларабел. — Каза ми, че са части от някакъв много важен случай, върху който работи. Това са останките на Луис Холмс.
	Кларабел каза името така, сякаш се предполагаше да означава нещо.
	— Кой? — попита Синекдох.
	— Луис Холмс. Не сте ли чували за него?
	— Боя се, че не.
	— Луис Холмс умрял с ужасна смърт, докато спасявал света — обясни Кларабел. — Изправил се срещу един зъл Уорлок и Уорлокът го измамил, упоил го и го разчленил. Това означава, че са му отрязали всички крайници.
	— Знам какво означава разчленил, Кларабел.
	— Злият Уорлок го оставил мъртъв — продължи Кларабел, — но Луис оцелял. Според Скълдъгъри, Луис събрал и вързал четири турникета само със зъби, после се изправил атлетично на задни части и проследил Уорлока с отличен нюх. Сгащен в ъгъла, Уорлокът се метнал да вземе оръжието си, като възнамерявал да го използва, за да унищожи този свят. Но Луис смело се търкулнал на пътя му.
	— Има ли поне нещо вярно във всичко това?
	— Скълдъгъри каза, че се били осем дни и осем нощи. Острието на Уорлока лишило Луис от няколко части на тялото му, включително и любимото му ухо, но Луис не се давал.
	— Кларабел, наистина съм доста заета.
	— И те продължавали да се бият още и още. Уорлокът може и да си е мислел, че това ще е лесна битка, но не знаел, че Луис е бил обучаван на повече бойни изкуства, отколкото той някога бил чувал. И колкото повече ранявания получавал Луис, толкова по-опасен ставал. Би било правилно да се каже, че след разчленяването си, Луис Холмс станал истински майстор на невъоръжения бой.
	— О, мили Боже, Кларабел.
	— Уорлокът паднал назад и се набучил на собственото си оръжие, а Луис Холмс лежал там, пъшкал и се взирал в нощното небе. Триумфално.
	Скейпгрейс чакаше. Не изглеждаше правдоподобно някой на този свят да повярва на такава история, особено някой толкова интелигентен като доктора, но пък и Кларабел я разказа доста убедително. Самият той почти беше повярвал.
	— И как така Луис свърши тук? — попита Синекдох.
	По дяволите.
	— Ммм? — се чу от Кларабел.
	— Щом е оцелял след осем дни битка и загуба на кръв, без крака и ръце, какво го е убило в крайна сметка?
	— О — отвърна Кларабел. — А, да. Е, ами лежал си там, триумфиращ и бездиханен и глутница вълци го намерили и го изяли.
	— Вълци.
	— Да.
	— И къде се е случило всичко това?
	— В една земя далеч, далеч оттук. В Британия.
	— Кларабел… измисли си цялата тази история, нали?
	Скейпгрейс очакваше ловък отговор от страна на Кларабел.
	— Нннне — бавно отговори тя.
	— Няма Луис Холмс, права ли съм?
	— Има — настоя Кларабел. — Останките му се намират под този чаршаф. Мога да ви ги покажа, ако искате, но са толкова отвратителни, че мозъкът ви сигурно ще експлодира от ужас.
	— Луис Холмс не съществува, нали?
	Чаршафът, който покриваше Скейпгрейс, внезапно се събра, когато Кларабел го сграбчи.
	— Съществува. Той е точно тук. Ще ви го покажа, щом не ми вярвате.
	О, мили Боже, тя щеше да вдигне покривалото. Тя вярваше на собствената си история. Щеше да дръпне чаршафа и всичко щеше да свърши.
	— Кларабел, чакай — каза Синекдох. — Не се налага да го правиш. Всичко е наред. Стараеш се много да се впишеш в обстановката и… вярвам ти. Наистина. Хайде, продължавай, по-добре прибери тези останки на сигурно място.
	— Ще го направя — отвърна Кларабел.
	Скейпгрейс чу как Синекдох се отдалечава и изведнъж носилката потегли отново.
	— Тя ми повярва! — прошепна Кларабел.
	На Скейпгрейс му беше олекнало толкова, че не успя да отговори.
	Приглушената шумотевица на Медицинското крило утихна, а светлината отвъд чаршафа се промени. Бяха в ново помещение. Колелата на носилката изскърцаха. Кларабел ги завъртя и ги вкара в друга стая и светлината отново се промени.
	— Хубаво — рече Кларабел, издърпвайки чаршафа настрани, — стигнахме.
	Скейпгрейс и Бияча седнаха. Беше голямо помещение, пълно с електронно оборудване, което пиукаше и тракаше. Средата на стаята беше заета от контейнер, пълен с течност, в която се носеше старото тяло на Скейпгрейс. До него беше трупът на Бияча.
	Скейпгрейс слезе от носилката и се приближи до контейнера. Беше сюрреалистично да вижда старото си аз така. Тялото беше прогнило и изгорено, макар и не толкова прогнило и изгорено, колкото си го спомняше. Всъщност не изглеждаше и наполовина толкова зле, предвид всичко, което беше ставало. Очите му се префокусираха върху отражението му на стъклото. Вътре в контейнера Скейпгрейс беше мъртъв и похабен, и разлагащ се. Извън контейнера беше висок, силен и красив. Но докато местеше поглед от новото си лице към старото, осъзна, че старото е неговият дом и винаги щеше да бъде такъв.
	— Та значи това са Луис Холмс, така ли?
	Обърнаха се. Доктор Синекдох се приближи с въздишка.
	— Кларабел, за последен път — това е зона с ограничен достъп. Това означава, че хора без разрешение нямат право просто да си влизат тук. Имаме много чувствителни проекти, които разработваме и трябва да сме много стриктни в това отношение. И друг път съм ти говорила за тези неща.
	— Но те са мои приятели — отвърна Кларабел, поруменяла. — Липсват им старите им тела.
	— Не е там въпросът, просто… — Синекдох поклати глава. — О, Кларабел, какво ще те правя?
	Кларабел увеси глава.
	Скейпгрейс пристъпи напред, присвивайки очи.
	— Не я обвинявайте. Ние разбрахме за това нещо и я накарахме да ни доведе. Време е да отговорите на няколко въпроса, докторе. Какво правите с телата ни? Най ни каза, че щом веднъж мозъците ни бъдат извадени от тях, те ще бъдат унищожени. Ще бъдат изгорени.
	Синекдох кимна.
	— Такъв беше планът, но един от другите лекари помоли да ги запазим, за да може да изучи ефекта от определени процедури върху невротична тъкан.
	Скейпгрейс я бодна с пръст.
	— Значи _това_ е малката ви мрачна тайна!
	— Моля?
	— Тайната, която пазите! Конспирацията!
	Тя изглеждаше искрено озадачена.
	— Ъъ, няма никаква конспирация и това не е малка мрачна тайна. Вероятно е трябвало да ви уведомят, че старите ви тела са все още в пълна цялост, но освен административния пропуск, всичко останало си е напълно официално.
	— О.
	Бияча се вторачи по-отблизо в стъклото.
	— Не изглеждат толкова прогнили, колкото бяха.
	— Не са — отговори Синекдох, извръщайки се от Скейпгрейс. — Всъщност успяхме да възстановим голяма част от вредите, причинени от простичкото ежедневно изхабяване. Беше невероятно плодотворно да се работи с двойка толкова чудесни зомби екземпляри като тези. Обикновено подобни изследвания се провеждат върху парчета месо. Работата, която вършим тук, би имала огромно разностранно значение за редица медицински и научни области.
	Бияча надигна вежда.
	— Наистина ли?
	— О, да — отвърна Синекдох. — Вие двамата би трябвало да се гордеете със себе си. Вие наистина променяте нещата.
	Това ли беше? Това ли беше търсил Скейпгрейс толкова време? Възможността да направи нещо важно, възможността да промени нещо… Вярно, не това беше имал предвид. Истината беше, че това нямаше нищо общо с него. Беше просто старото му тяло, което беше свършило цялата работа. Но все пак… беше нещо. _Той_ беше нещо. Той имаше значение. Може би това беше. Може би това беше пътят му към задоволството от постигнатото. Нямаше да спаси света, но щеше да даде своя принос за световната наука, е… Това беше нещо, с което да се гордее. Най-сетне.
	С лицето му се случи нещо странно. Лицевите му мускули се свиха и се дръпнаха, а устата му се изви.
	— Господарю! — възкликна Бияча. — Вие се усмихвате! И това е толкова красиво!


>	25.
>	Към Америка

	Декстър Векс говореше със Сарацен Ру, когато тя влезе, и двамата се обърнаха, а Векс се усмихна, приближи се с протегнати ръце да я прегърне.
	— Добре дошла отново — каза, а Даркесата го прегърна. Ухаеше на борови иглички и свеж въздух. Можеше да стегне прегръдката си и да пречупи гръбнака му, и всичките тези здрави и стегнати мускули под ризата му нямаше да имат значение. Но тя не го направи. Държеше се прилично.
	Сарацен Ру, обаче. Беше любопитна как ще реагира спрямо нея. _Сарацен Ру знае разни неща_, това казваха хората, в крайна сметка. Чудеше се дали ще успее да прозре целия театър. Но той просто се доближи, обгърна я в поредната голяма прегръдка, каза няколко хубави неща и й се усмихна с хубава, щастлива усмивка.
	И неговия гръбнак не пречупи.
	Получи прегръдки от Грейшъс О’Калахан, облечен в тениска с Капитан Америка, от Донегън Бейн, облечен в адски тесни дънки и приятелско кимване от страна на Дей Мейбъри. Горкият Дей. Толкова хладнокръвен, толкова обран и толкова отскоро единствено дете. Чудеше се как би реагирал, ако му беше казала, че току-що е видяла сметката на брат му. Вероятно не много добре, предположи тя.
	Скълдъгъри влезе, следван от Стефани и Флетчър.
	— Шестима магьосници ренегати се крият в Нюйоркското Убежище — заяви, оправяйки ръкавелите си. Малки черни черепчета, които му беше подарила Валкирия за Коледа. — Ако тези бегълци са под наблюдение, ако са подсигурени, ги оставяме на мира. Но ако са оставени да се движат свободно, представляват ясна и непосредствена заплаха за всички магьосници около тях и за обществеността като цяло, и затова _ще_ ги сразим. Въпроси?
	— Какво ще правим със Зафира? — попита Векс.
	— Ако Върховен маг Кериас подслонява бегълците, понеже смята, че няма да получат справедливо отношение от наша страна — добре. Ако има някакви други планове, ще вземем това предвид. Не забравяйте, че Кериас беше една от най-върлите последователки на Ревъл. И за миг няма да намаляваме бдителността си към нея.
	Всички закимаха. Дори Даркесата.
	— Всички да се хванат за ръце — нареди Скълдъгъри. — Флетчър, телепортирай ни право в лобито, моля.
	Даркесата хвана за ръцете Векс и Донегън и успя само да мигне, преди да се озове в Ню Йорк.
	Магьосниците там отскочиха изненадани, а двама Секачи тръгнаха напред. Скълдъгъри обърна глава към тях, а те спряха и се върнаха по местата си при вратата.
	— Какво, по дяволите, искате?
	Обърнаха се към млада жена със злобно изражение на лицето.
	— Адрасдос — обади се Векс. — Мина време.
	Адрасдос. Некромантка. Даркесата я огледа отгоре до долу. На бедрото й се виждаше дръжката на меч в ножница, който пулсираше със студена мощ в очите на Даркесата. Това беше нейният предмет, явно, какъвто беше пръстенът за Валкирия и бастунът за Соломон Рийт. Тази дръжка съдържаше силата й. Приятничко.
	Адрасдос гледаше Векс с объркваща смесица от емоции по лицето си. Ярост от присъствието на всички, но и както изглеждаше — прикрито удоволствие да види точно него. Дали бяха имали нещо някога? Сигурно бяха.
	— Декстър — рече Адрасдос. — Хубаво е… да те видя. Приятно е. Но не може просто така да се телепортирате в лобито ни.
	— Щяхме да ви се обадим предварително — поде Скълдъгъри, — обаче решихме, че Върховен маг Кериас ще се зарадва на едно посещение изненада. Тук ли е? Трябва да поговоря с нея. Тук съм, за да предам Покана за празненство.
	— Лично ще се уверя, че ще я получи.
	— Моите извинения — отвърна Скълдъгъри. — Върховен маг Сороуз настоя да го предам лично.
	Адрасдос премисли казаното.
	— Разбира се — отвърна, — последвайте ме.
	Навлязоха навътре в сградата. Даркесата остана последна, крачеше, без да бърза. Усмихваше се на всички, които минаваха покрай нея. Не я беше грижа дали изглежда приятелски настроена, просто трябваше да се упражнява да се усмихва без заплашителната нотка.
	— Валкирия!
	Обърна се. Някакво тъмнокосо момиче изтича към нея, а в очите й бушуваше вълнение. Даркесата я беше виждала само веднъж, когато Валкирия се би с нея в Лондон.
	— Привет, Айви — рече.
	Айви се ококори.
	— Знаеш името ми? _Сериозно?_
	— Разбира се — отвърна Даркесата. — Не всеки ден някой ме побеждава в честна битка.
	Айви се изкикоти.
	— Ау, ама аз не те победих! Ти ме нокаутира, не помниш ли?
	— Само защото приказваше твърде много.
	Айви се изкикоти отново.
	— Звучи точно като в мой стил, вярно! Ей, чух, че си била Даркесата през цялото това време. Какво беше? Обзалагам се, че е било страхотно. Така де, в смисъл — страшно и проникновено, и сещаш се де, неспокойно, очевидно, но и бас държа, че е било просто… уау. Беше ли уау?
	— Беше уау.
	— Знаех си! Знаех си! Обаче се радвам, че се върна. Искам да кажа, чух за това снощи и бяха направо, леле, яко! Знам, че и преди съм го казвала, обаче, наистина, аз съм най-голямата ти фенка! Та, какво правиш тук? За дълго ли ще останеш? Може ли да те запозная с някои мои приятели?
	— Кратко посещение — отвърна Даркесата, устоявайки на желанието да я перне през врата.
	— Е-е, жалко. Ей, мислиш ли, нали се сещаш, може би някой ден, когато не си много заета…
	— Много съм заета.
	— Ясно, да, хубаво, схванах. Сега сигурно ще си тръгнеш, нали? Може ли да ми направиш една услуга? Само една, кълна се, и после се махам!
	— Каква услуга?
	Айви бръкна в джоба си и извади дебел черен маркер.
	— Може ли да ми дадеш автограф?
	— Ъъ… добре.
	— Оо, ти си върхът! — викна Айви. — Може ли да се подпишеш на лицето ми? Ей така, напряко. От единия до другия край. _Толкова_, толкова ти благодаря!
	Даркесата се поколеба.
	— Хубаво — рече. Айви се постара да стои неподвижно, а Даркесата изписа Валкирия Каин от лявата до дясната буза. Минаването през носа беше трудничко, но тя успя и върна маркера.
	— Леле, Боже, това е толкова яко — издиша Айви, кръстосвайки очи в опит да погледне надолу към лицето си.
	Стефани се появи иззад ъгъла.
	— Ей — подвикна, — чакаме те.
	Очите на Айви щяха да изскочат.
	— Ама вие сте две? Две ли сте?
	— Това е дълга история — каза Стефани.
	— Може да сме тризначки! Леле, Боже, това е най-якото нещо на света!
	Даркесата кимна.
	— Сега трябва да тръгваме.
	— Благодаря, Валкирия! — изпищя Айви. — Благодаря, друга Валкирия! Обичам ви и двете!
	— Моля — отвърна Даркесата, присъедини се към Стефани и бързо се отдалечиха.
	Продължиха мълчаливо и настигнаха останалите, тъкмо когато влизаха в Залата на старейшините. Адрасдос ги гледаше лошо, но Стефани я игнорира, а Даркесата изобщо не го прие лично. Адрасдос гледаше лошо практически всички, с изключение на Векс.
	Върховен маг Зафира Кериас седеше сама в средния от три стола, а отгоре я огряваше светлина. Беше много впечатляващо.
	— Това действително е рядка чест — каза Зафира с благосклонна усмивка. — Достатъчно, че да те накара да се замислиш с какво си заслужил подобно високо внимание. Едва ли е само заради покана за парти, както ми предаде Адрасдос по повод вашите твърдения.
	— Боя се, че я подведохме леко, за да си уредим аудиенция при вас — отвърна Скълдъгъри.
	— Колко подло, детектив Плезънт.
	— Така е. И разбира се, поднасяме нашите извинения. Истинската причина да сме тук са магьосниците бегълци, които издирваме. Шестима. Вярвам, че разполагате със списъка с имената им?
	Зафира кимна.
	— Получих списъка, да. Не помня кой беше вътре, но съм сигурна, че бих…
	— Знаем, че са тук — обади се Стефани, а очите на Зафира се присвиха при това прекъсване. — Знаем, че ги укривате. Само ни кажете истината, за да можем да си тръгнем.
	— А вие коя сте, се чудя? — рече Зафира, местейки поглед от Даркесата на Стефани и обратно. — Вие отражението ли сте, или истинската? Много е объркващо. Трябва да призная, озадачена съм. Направо смутена. Детектив Плезънт, моля да ми окажете някаква помощ.
	— Това е Стефани — отвърна Скълдъгъри. Обърна се. — А това е Валкирия.
	Даркесата се усмихна вътрешно.
	— Значи докладите ни са достоверни — заяви Зафира. — Почти може да мине за човек, нали? Ако не знаех коя от двете е фалшивата, дори и аз щях да се заблудя. Както и да е, моля да напомните на отражението как трябва да се държи. Не е учтиво да прекъсва, когато истинските хора…
	— Стефани е достатъчно учтива — каза Скълдъгъри. — Просто има много ниско ниво на търпимост към игричките на хората.
	Зафира ги погледа известно време, без да каже нищо.
	— Магьосниците от списъка ви действително дойдоха тук, в търсене на подслон — каза. — Бояха се за живота си, след като Върховен маг Сороуз изпрати смъртоносните отряди подире им.
	Донегън вдигна ръка.
	— Аз не съм смъртоносен отряд.
	— Нито пък аз — увери и Грейшъс.
	— Тези магьосници не са имигранти — продължи Скълдъгъри. — Силите им са нестабилни. Трябва да бъдат изолирани и наблюдавани отблизо, докато ефектът от Усилвателя не се изхаби.
	— Значи твърдите, че не сте пратени тук да ги убиете? Как мога да вярвам, че онова, което казвате, е истина?
	— Съвсем искрено не ме засяга какво мислите вие — отвърна Скълдъгъри. — Ако са се предали на вас, ако поемате отговорност за тях, значи работата ни тук е приключила. Оправяйте се с тях, както намерите за добре.
	Обърна се да си тръгне, а Зафира се протегна напред.
	— Мога да ви ги предам.
	Скълдъгъри се завъртя.
	— Защо бихте го сторили?
	— Чух, че някои от тях са убивали и магьосници, наред с Уорлоките, когато са били извън контрол. Може би ще им отправите някакви обвинения за углавни престъпления? Ако успеете да ми гарантирате тяхната безопасност, ще ви ги предадем, разбира се. В случай че предложите подобаващ реверанс насреща.
	— И какво искате?
	— Държите Ърскин Ревъл в килия, нали така? Ърскин и аз си имаме… история. Наистина бих оценила прехвърлянето му в един от нашите затвори тук, където ще можем да следим състоянието му.
	— Състоянието му? — попита Векс. — Състоянието му е двадесет и три часа на ден неописуема агония, последвана от един час почивка, когато може да яде, да пие и да чака следващите двадесет и три часа.
	Зафира кимна.
	— А какво направихте вие, за да облекчите страданията му?
	— Болката на Ревъл е резултат от директната му връзка с Даркесата — рече Ру. — Тя не подлежи на облекчаване.
	— Но кажете честно — отвърна му Зафира, — колко старание положихте? Та той уби приятелите ви, в крайна сметка. Едва ли се чувствате безкрайно загрижени за доброто му състояние, не съм ли права? Проведохте ли допълнителни тестове сега, когато Даркесата е в плен? Установихте ли защо връзката е все още активна, при положение че тя е хваната в Уловителя на души? Не би трябвало да действа, нали? Моите експерти смятат така. Моментът, в който Даркесата се е озовала в Уловителя, пръчката е трябвало да прекъсне и болките на Ърскин да спрат. Тачи мистерия остава да бъде разкрита. Нека я решим вместо нас.
	Главата на Скълдъгъри се наклони.
	— Колко близки бяхте? Имам предвид в организирането на войната. Бяхте ли до него, когато кроеше плановете си? Бяхте ли там, когато реши да предаде и да избие приятелите си и да отхвърли управлението на смъртните на земята?
	— Разбира се, че не — отвърна Зафира. — Не знаех нищо за…
	— Не обиждайте интелигентността ни, за да не обиждаме и ние вашата. Единствената причина да не сте окована в белезници в този момент е само защото Върховен маг Сороуз сметна за благоразумно да не издава заповеди за арест на _всички_ едновременно. Знаем какво сте направили, но докато правите онова, което ви казваме, ще се преструваме, че не знаем. Ясен ли съм?
	Зафира почервеня.
	— Не можете да ми говорите по този начин. Аз съм Върховен маг на…
	— Ясен ли съм? — повтори Скълдъгъри, този път по-високо.
	Зафира го зяпна злобно.
	— Ще приема това за „да“ — заяви той.
	— Надявах се този разговор да протече малко по-дружески — отвърна Зафира, — но каквото — такова. Сега и двамата сме наясно с позициите си. И това е нещо.
	— Радвам се, че смятате така. Сега си тръгваме.
	Зафира махна презрително с ръка.
	— Предайте цялата ми любов на Чайна, разчитам на вас. Знаете ли, когато си помисля колко далеч бяхме стигнали, не мога да не изпитвам гордост от отношението ни към хората, които са постъпили нечестно към нас. Ето, една от най-фанатичните последователки на Меволент сега ръководи Ирландското убежище и си позволява да си играе с всяко Убежище, с което си пожелае. Наистина, велико е времето, в което живеем…
	Вратата се отвори със сила и вътре влетя една магьосница, която Даркесата бе срещала някога. Как й беше името? Винет или нещо подобно?
	— Върховен маг — започна Винет, а лицето й гореше от тревога. — Имаме ситуация.


>	26.
>	Странни чувства

	Хаосът завладя всичко, а Даркесата се наслаждаваше на всяка минута.
	Засвириха аларми. Завиха сирени. Екипи магьосници бяха изпратени до различни части на Убежището. Други екипи се връщаха окървавени, понесли ранените си другари. Ренегатите бяха полудели и изглеждаше невъзможно да се разбере къде се намират. Даркесата седеше със Скълдъгъри и останалите в лобито, а те се чувстваха като у дома си. Едва когато Зафира Кериас отиде при тях, положението се промени.
	— Детектив Плезънт — започна тя, а паниката беше завладяла всяка дума, — изглежда имаме спешен случай.
	Скълдъгъри се огледа, после кимна.
	— Мда.
	Зафира се намръщи.
	— Бих била благодарна за… каквато и да било помощ от ваша страна. Повечето от оперативните ми работници липсват вече поне от двайсет минути.
	— Значи официално се обръщате за помощ?
	— Да, да, както искате го наричайте. Ще помогнете ли?
	Скълдъгъри се изправи.
	— За нас ще бъде удоволствие. Къде бихте желали да отидем?
	— На по-долните нива — отвърна Зафира. — Изпратихме два екипа натам, а нямаме никаква обратна връзка.
	— Значи тъкмо това е мястото, където искаме да бъдем — рече Скълдъгъри. — Ще ви уведомим, щом ги намерим.
	Даркесата тръгна с всички останали, вътрешно ухилена. Това беше весело.
	Хванаха асансьороподобното нещо до долните нива. Тук долу воят на сирените беше като далечен вик.
	— Стойте плътно — нареди Скълдъгъри, с пистолет в ръка, докато ги водеше по коридора. — Не знаем на какво точно са способни конкретно тези ренегати и не сме наясно дали силите им отслабват, или се усилват. Във всеки един миг, всеки един от тях може да ни убие с поглед или сам да падне от лоша дума. Не бива да ги подценяваме.
	Нямаше нужда да го казва на Векс и Ру, а Ловците на чудовища изобщо нямаха нужда да го чуват. Думите бяха предназначени за Стефани, Флетчър и Даркесата. Да ги предпазят. Подобни малки жестове караха Даркесата да се усмихва.
	Отпред имаше тела.
	Две мъртви. Едно в безсъзнание. Тя разпозна раненото момиче. Тиа. От раната над окото й течеше кръв. Продължиха тихо напред. Даркесата усещаше мощта пред тях, която чакаше в засада, но не каза нищо. Беше виждала списъка с ренегатите. Знаеше кой точно беше пред тях. Името й беше Стар*. Красиво име. Беше англичанка, а силата й беше да скача и да се движи бързо с нервите си.
	[* От английски Star — звезда. — Бел.пр.]
	Стар изскочи от прикритието си, щом се приближиха. Изненада ги всички, с изключение на Даркесата, която наблюдаваше как Дей полита, а Флетчър залита. Стар удари Грейшъс и той отлетя. О, тази величествена мощ я правеше силна! Даркесата едва не се изсмя, докато я гледаше. Скълдъгъри сграбчи Стар, а тя — него и двамата се свлякоха долу. Стефани и Сарацен се хвърлиха и се опитаха да я отскубнат от хватката. Векс и Донегън също се намесиха и успяха да дръпнат Стар от Скълдъгъри. Стар се усука и се освободи, а ръцете й светнаха. Преди да осъзнае какво прави, Даркесата пристъпи напред и използва магията си да запрати струя въздух, който се удари в лицето на Стар. Стар се завъртя, сякаш я беше ударил чук.
	Странна, странна нужда да помогнеш.
	Даркесата наблюдаваше как Стар се втурна измежду останалите, тръгнала право към нея, замахвайки за удар. Даркесата можеше да увеличи плътността на тялото си в миг и да гледа как юмрукът на Стар се раздробява. Но не го направи. Остави се на удара, остави го да я хвърли назад. Падна на земята и се претърколи, и преди дори да успее да се просне по гръб, Скълдъгъри и останалите вече бяха до нея, за да я защитят. Гледаше ги как се бият, гледаше как Стар се отбранява от яростната атака. Тя се метна наляво и се нахвърли върху Сарацен. Свлякоха се на пода, Сарацен се мяташе под нея, докато се търкаляха, а после Стар изкрещя, когато ръката й изхрущя. Успя да се изправи, но Скълдъгъри я срита странично в коляното и Даркесата чу как то _изпука_. Пореден рев от устата на Стар, докато се олюляваше, а магията вреше и кипеше в нея.
	Даркесата можеше да я убие дори от мястото, на което лежеше. Можеше да я пръсне като балон или да й откъсне главата с енергиен лъч. Можеше да стане и да изскубне сърцето й от гърдите. Не направи нито едно от всичките. Това, което направи, беше да се пресегне с магията си и да потуши тази на Стар, да я предпази от прекипяване. Забеляза объркването върху лицето на момичето ренегат, когато нещото, което трябваше да се случи, не се случи. Грейшъс довърши битката с десен лакътен удар, кой то изтри объркването и го замести с поглед на спокойна отпуснатост, докато Стар се свличаше на пода. Донегън сложи белезниците на китките й.
	Стефани се надвеси над Даркесата. С едната ръка държеше Скиптъра. С другата се протягаше към нея.
	Даркесата се поколеба за миг, после хвана ръката на Стефани и се остави да я издърпа.
	— Добре ли си? — попита Стефани.
	— Да — отвърна Даркесата. — Май съм отвикнала малко.
	Стефани вдигна рамене.
	— Всичко ще си дойде на мястото.
	Това беше. Това беше всичко, което получи. Стефани се отдалечи, плъзвайки Скиптъра в раницата. Даркесата я гледаше как върви. Намръщи се. Какво беше това чувство? Това странно усещане?
	Беше ли… топлина?
	Разтръска глава в опит да се отърве от него. Беше едновременно странно приятно и неприятно странно.
	Разбра, че се суетят около Флетчър. Седеше опрян на стената и се държеше за главата.
	— Добре съм — мърмореше.
	Сарацен приклекна пред него с разперена длан.
	— Колко пръста виждаш?
	Флетчър преброи, намръщи се и пак преброи. После удовлетворен кимна и заяви:
	— Шест.
	— Божке — промърмори Стефани. — Увредила му е мозъка.
	Сарацен помогна на Флетчър да се изправи.
	— Добре си е, само има нужда от доктор.
	— Ей сега се връщам — рече Флетчър и продължи да си стои. Мигна към Сарацен. — Здравейте, докторе.
	— Не се телепортира — съобщи му Стефани.
	— О.
	— Има нужда от някой, който да го придружи — рече Скълдъгъри. — Валкирия, ще свършиш ли тази работа?
	Стефани се намръщи.
	— Тя ли?
	— Валкирия може да го защити, ако срещнат някое от приятелчетата на Стар и, ако трябва да съм честен, ти и Скиптъра ни трябвате.
	— Хубаво — отговори Стефани, не напълно убедена. На Даркесата й се щеше да беше поспорила повечко. Не искаше да пропуска веселбата.
	Докато другите продължаваха напред, Флетчър се приближи до нея с треперещи крака. Изглеждаше пребледнял.
	— Може да се наложи да ме носиш.
	— Няма да те нося.
	— Ами ако падна?
	— Ще те влача.
	— Това звучи болезнено.
	Тръгнаха обратно по пътя, откъдето бяха дошли. Влачеха се толкова бавно.
	— Вече можеш ли да се телепортираш? — попита тя.
	— Ще се пробвам — каза той и след малко попита: — Телепортирах ли се?
	— Не.
	— А сега?
	— Не.
	— Не мисля, че мога да се телепортирам — призна той. — Главата ми трябва да е ясна. В момента не е ясна. В момента е леле-мале.
	— Може би _наистина_ ще те понося.
	— Наистина? Това ще е яко. Не ми харесва да вървя. Скучно е и направо безкрайно.
	Продължи да дрънка, но Даркесата не го слушаше. Отпред имаше някой. Някой с кипяща, бълбукаща мощ. Мъж. Грамаден. Силен. Дариан Вектор, може би. Даркесата си позволи да се усмихне. Изглежда нямаше да пропусне веселбата, все пак.
	Стигнаха до странното нещо, което приличаше на асансьор.
	— Качвай се горе — нареди Даркесата.
	Флетчър изглеждаше объркан.
	— Нали трябваше да ме водиш на доктор?
	— Не. Трябваше да те доведа до тук и да продължа сама. Ти се качвай сега. Ще ни трябваш, за да ни телепортираш у дома, когато приключи всичко.
	— Мисля, че Скълдъгъри имаше предвид да останеш с мен.
	Даркесата хвана Флетчър за ръката, въведе го в асансьора и излезе.
	— Ето — рече. — Оправяй се бързо.
	Вратите се затвориха, преди той да успее да отговори.
	Даркесата продължи по коридора. Беше тъмно. Тихо. Празно. Идеално.
	Зад гърба й се чу лек звук и тя се обърна.
	Дариан Вектор надвисна над нея. Хубавец. Небръснат. С блясък в очите, който граничеше с лудост.
	— Виж ти, кой е тук — рече той. — Или си отражението, или си истинската. Няма значение коя си. Единственото, което има значение е, че не си _нея_.
	— Даркесата — каза Даркесата.
	— Какво е — попита Вектор — да се върнеш от онази мощ към това да си… ти? Как е да си убивала всичко, което ти се изпречи пред погледа и да стигнеш до това да трепериш от ужас?
	— Ще ти кажа, като започна да треперя.
	— Ама още си устата, а? Я да видим как ще дрънкаш, когато ти откъсна ръцете и краката. Ти уби някои мои приятели.
	— Да ти изглеждам изплашена? Дали ти изглеждам дори съвсем малко притеснена? Дори някой като теб, Вектор, дори някой толкова очевидно глупав и интелектуално осакатен, би трябвало да се позачуди защо така. Дали блъфирам? Дали не очаквам подкрепление всеки момент? Дали съм глупава, колкото тебе?
	— Спри да ме наричаш глупав.
	— Или — продължи Даркесата — наистина съм толкова уверена, колкото изглеждам? И ако е така… защо? Защо съм толкова уверена? Каква тайна държа в ръцете си? Какво знам, което ти не подозираш? Или, ако трябва да сме съвсем точни, какво _друго_?
	Вектор изви устна.
	— Ти пак ли ме нарече глупав, току-що?
	— Изпускаш същината. Позволяваш на гордостта ти да пречи на мислите. Стоя си тук и те обиждам, бъзикам те съвсем откровено и същевременно не се чувствам застрашена от ужасната смърт, с която ме заплашваш. Така че пак ще те питам — защо, мислиш, става така?
	Вектор присви очи.
	— Опитваш се да ме убедиш, че си все още нея.
	— Да.
	— Но не си.
	— Можеш ли да си сигурен?
	— Детективът-скелет нямаше да се размотава с теб, ако беше още нея.
	— Не смяташ, че бих могла да заблудя Скълдъгъри? Наистина ли? Особено, когато той тайничко иска да бъде заблуден?
	Видя целия процес. Видя как раменете му се отпускат леко надолу. Забеляза как юмруците му се разтварят едва-едва. Забеляза как преглътна и как очите му се разшириха. Видя как кръвта се отдръпва от лицето му.
	Отстъпи назад.
	— Моля те…
	— Та разправяше нещо за откъсване на ръцете и краката ми?
	— Моля те, не ме убивай.
	— Говореше нещо за това да ме накараш да треперя от ужас?
	— Предавам се. Моля те, предавам се.
	— И изглеждаше обиден, когато намекнах, че си глупав. За малко да почнеш да спориш по въпроса. Я ми кажи, Вектор… ще спориш ли?
	— Нне.
	— Значи си глупав?
	— Да. Ще ме убиеш ли?
	Даркесата се поколеба.
	— Би трябвало. Искам да кажа… желая го. Мисля. Много си досаден, така че… — Тя вдигна ръка и Вектор подскочи. Тя отново се поколеба. — Нещо не е наред — каза тя.
	Вектор видя нещо, което му се стори като възможност и юмрукът му полетя и се стовари върху челюстта на Даркесата. Изрева и се олюля.
	— Знаеш ли какво е това? — попита Даркесата. — Това е човечност. Това е то. Човечността е заразна. Пет минути се размотавам с хора, които правят добро, и вече и аз обмислям да направя някоя добрина. Не е ли нелепо? Сякаш има нещо в мен, което иска да е част от групата или иска те да ме харесват, или… или нещо такова. Необичайно нелепо. И безсмислено. Без значение колко ми се иска да изглеждам като една от тях точно в този момент, само въпрос на време е да се върна към това да бъда себе си.
	— Би трябвало да опиташ да бъдеш добра за по-дълго време — заяви Вектор, стискайки счупената си ръка.
	— А, казваш го само, защото си мислиш, че ще те убия след минутка.
	— Ще… ще го направиш ли?
	Даркесата вдигна рамене. Мразеше спойлерите.
	— Не бива да прекарвам толкова много време с тях — рече. — Трябва да се върна при Танит и при Сангуайн, и при Останките. Никой от тях няма съвест и никой от тях не иска да прави добрини на никого. Скълдъгъри и останалите ме заразяват с нещо като…
	— Етичност?
	Тя щракна с пръсти.
	— Да. Това е. Точно. Май не си толкова глупав в крайна сметка, а?
	— Моля те.
	— Спри да се молиш. Скучно е, когато нямам личен интерес в това да те гледам как се молиш.
	— Мога… да ти помогна.
	— И как би могъл да ми помогнеш?
	— Има… има едно нещо. Едно създание. В Пещерите на празнотата.
	На Даркесата й беше нужен миг да стигне до този спомен. Хората наричаха пещерите под къщата на Гордън Пещерите на празнотата.
	— Резистентно е на магия — продължи Вектор. — Група учени успяха да го заловят, когато беше малко и го докараха тук, за да го изучават. Казват му Гнарл. Чака приятелите ти.
	— На свобода ли е?
	— Мисля, че да. Искам да кажа, такъв беше планът. Хванах само част от него, а не трябваше да чувам и тази част. Но разбрах и доста други работи. Подслушвах, когато Кериас се опитваше да се договори с вас. Щеше да ни предаде. Обеща ни убежище, а после предложи да ни предаде. Не може да й се има доверие на тази жена. Вие не се съгласихте на сделката, затова ви прати тук долу, където ви чака Гнарлът. Ще каже, че е било нещастен случай, но всъщност е урок за Чайна Сороуз.
	— Зафира смята, че едно същество ще е напълно достатъчно да убие всички, с които дойдох?
	Вектор преглътна.
	— От това, което съм чувал? Да.
	Даркесата изсумтя.
	— Трябва да е доста впечатляващо същество. — Загриза устата. — Чудя се какво ли представлява.


>	27.
>	Гнарлът

	Тя тръгна по стълбището надолу. Бетонните стени станаха каменни. Електрическата светлина отстъпи път на лампи, висящи тук-таме от тавана. Стигна до края на стълбите и вървя, докато не стигна до голяма кухина. В каменната стена беше изрязано прозорче за наблюдение. Зад него имаше тесен тунел, широк точно колкото да се провреш през него. От време на време подухваше слаб бриз, но не идваше от тунела. И беше горещ. Горещ като дихание.
	Даркесата се осмели да се придвижи напред. Чуваше дишането на създанието, но още не успяваше да го види, дори когато прегледа визуалния спектър, видим само за нея. Всяко живо същество имаше собствен енергиен подпис. Виждаше магьосници през стените, като се концентрираше върху магията им, но не виждаше това нещо Гнарл. Беше… тревожно.
	Нещо се размърда в мрака и очите й се върнаха на нормален режим точно навреме, за да зърне огромната глава, която забърса върха на арката. Отдръпна се бързо и се прикри. Погледна отново натам. Създанието — четириного, с височина поне десет пъти по-голяма от нейната, прекрачи в обширното помещение. Имаше крака като каменни колони, люспеста броня около тялото и главата и две остро извити бивни. Нямаше и намек от магия, която да идва от него. Ама че любопитен звяр.
	Даркесата излезе и застана на средата на помещението. То проследи движенията й, ръмжейки дълбоко и гърлено. Нямаше очебийни слаби места, но тепърва й предстоеше да се изправи срещу противник, който може да надвие на силата й, затова остави магията да се излива от очите й на два еднакви лъча. Взривът удари Гнарла по рамото и би трябвало да го беше пробило. Вместо това, раната поцвърча за кратко, като мехур.
	Гнарлът нападна.
	Даркесата се изправи да го посрещне. Полетя право към главата му, удари се в бронираните плочи и отскочи, като се завъртя във въздуха. Опашката му — имаше опашка, плющеше насам и натам и я сграбчи през кръста, точно между специалните дрехи. Натрошиха се кости. Тя се пльосна на земята и остана да лежи с разперени ръце и крака.
	Костите й се излекуваха, вътрешните органи се наместиха и тя се изправи. Гнарлът се обърна, а земята се тресеше при всяка негова стъпка.
	Не разбираше защо съществата от Пещерите под къщата на Гордън бяха недосегаеми за магически атаки. Никой не разбираше. Хората развиваха разни теории. Правеха разни тестове. Но пък и никой не разбираше магията, също така. Не и наистина. Правеха всичко възможно да я затворят в дисциплини и да я ограничат с правила, но никой не знаеше какво всъщност е магията, откъде идва или как работи. Не съвсем.
	Някой, който разбира магията, обаче… Някой, който действително разбира магията, може да преобрази вселената.
	И следващата й стъпка беше Хесианския гримоар.
	Но първо трябваше да оцелее след този двубой.
	Даркесата вдигна ръка, докато размишляваше дали може да разпадне съществото атом по атом, но просто нещо не беше както трябва. Не можеше да го види по начина, по който виждаше всичко останало. Не можеше да го разбере. Не можеше дори да види как да го разбере. Опита да го изпепели с черни пламъци, но не откри нищо, което да може да гори в тези пламъци, сякаш Гнарлът изобщо го нямаше там.
	— Тези дрехи трябва да са изключителни.
	Обърна се. Върховен маг Зафира Кериас стоеше при прозорчето за наблюдение.
	— Не знам как оцеляхте след това, госпожице Каин — каза тя, — но късметът няма да ви се усмихне така втори път.
	Държейки Гнарла под око, Даркесата пристъпи към магьосницата. Беше на три крачки, когато от прозорчето се разпръсна енергиен щит, запечатвайки Зафира на сигурно място.
	— Мислиш, че си победила — заяви Зафира. — Мислиш, че плановете на Ревъл бяха дотук. Е, не е така. Все още има хора като мен, хора, които оценяват онова, което той се опитва да постигне. И ние няма да спрем, чуваш ли ме? Не ми пука, дори да трябва да убия всеки един от вас. Ние ще поемем контрола над този свят и всеки смъртен ще…
	Даркесата притисна ръка към енергийния щит и бързо установи честотата му. Щитът се пропука, а очите на Зафира се разшириха.
	— Какво? Как успя да…?
	Даркесата я хвана и я издърпа рязко през прозореца. Задържа я за малко, както висеше като парцалена кукла.
	— О, Боже мой — викна Зафира, а очите й се изпълниха с ужас. — Ти не си Валкирия Каин. Ти си…
	— Да — отвърна Даркесата.
	После метна Зафира високо във въздуха.
	Гнарлът я лапна. Виковете на Зафира секнаха внезапно, когато кучешките му зъби смачкаха главата й като току-що снесено яйце.
	Беше пленително да наблюдава създанието как яде. Гледката не беше красива, но беше пленяваща. Дъвчеше с отворена уста. Зафира се оказа едновременно хрупкава и жилава, но явно беше недостатъчно угощение. Изчезна за секунди, а Гнарлът обърна мънистения си поглед обратно към Даркесата.
	Снижи глава и атакува. Тя се помести в последния момент и едва се спаси да не бъде прободена. И все пак, ударът я вдигна, подхвърли я във въздуха, а Гнарлът я улови между челюстите си. Едва успя да регистрира, че е в устата на чудовището, преди зъбите му да се затворят върху нея, да пробият лявата й ръка и левия крак, разкъсвайки защитните дрехи, сякаш не представляваха нищо.
	Тя блокира болката и осъзна няколко неща едновременно. Първо — зловонието, което беше противно. Второто беше, че от Зафира не беше останала и следа. Третото беше плоският език на Гнарла, които я притискаше — влажен и лепкав. Беше тъмно там вътре, но тя видя как зъбите започват да се раздалечават, докато Гнарлът се приготвяше да дъвче.
	Дойде й мисълта, че да бъде изядена жива може би не е най-страхотният избор в живота, така че протегна свободната си ръка и енергията изригна от връхчетата на пръстите. Обгори небцето на Гнарла. Беше се надявала да стигне чак до мозъка му, но се оказа, че вътрешността на създанието беше също толкова неподатлива, както и бронираната външна обвивка.
	Ръката и кракът й внезапно се освободиха и тя ги дръпна бързо, лекувайки ги същевременно, но преди да успее да отлети през празнините между зъбите, езикът под нея се размърда, а тя взе да ругае, докато се пързаляше надолу по тресящото се от конвулсии гърло. Полетя сред мрак и студ, а всичко, за което се улавяше с алчни ръце, беше влажно, хлъзгаво и подвижно. Стените на хранопровода му се стесниха, но тя успя да се спре, преди да я хванат в капан, извъртя се на място и полетя обратно нагоре. След като рикошира няколко пъти из гърлото му, полетя обратно към светлината и миг по-късно изхвръкна от устата му. Продължи да лети, докато не стигна до другия край на помещението и чак тогава се обърна.
	Даркесата беше бясна, недоволна и подгизнала в лига. Косата й беше покрита със слюнка. Дрехите имаха две кървави дупки по тях. Искаше да иде някъде, да си удари един душ и да зарови глава в кофа с розови листа в опит да се отърве от вонята.
	Но ако си тръгнеше, този Гнарл щеше да тръгне на лов и в крайна сметка да открие Скълдъгъри и останалите.
	— И какво от това? — промърмори си тя.
	Ето пак — тази зараза на порядъчността. Нека Гнарлът да ги убие. Какво, по дяволите, й пукаше на нея? В крайна сметка те се опитваха да я убият. Единствената причина да се държат добре с нея в този момент беше, понеже я смятаха за Валкирия. Ако знаеха истината, последната й гледка щеше да е Стефани с насочен срещу й Скиптър.
	Ммне, най-разумното нещо щеше да е да си отлети към онзи мъничък тунел и да си излезе тихо и мирно.
	Само че като погледна Гнарла, разбра, че няма да може да си тръгне. Не можеше да позволи на това нещо да я победи.
	Полетя към него, като се измяташе, за да избегне зъбите. Кацна на гърба му и заудря надолу, без да нанесе и най-малка драскотина по защитното му покритие. Опашката му замахваше към нея, но тя вече летеше далеч от обхвата й. Да отблъсква енергийните изстрели беше едно — Даркесата някак можеше да го проумее, макар и да не схващаше още как става. Но да отблъсква усилена с магия физическа сила? Да игнорира чистата физическа мощ, само защото е с магически произход?
	Тя полетя към каменната стена, удари я с юмрук и хвана един камък с размера на главата й, преди да успее да падне на земята. Метна го по Гнарла. Уцели го между люспестите плочи като куршум. Гнарлът изврещя от ярост и болка.
	Даркесата закръжа над него. Значи _можеше_ да бъде ранен, само че не от магически предмет.
	Гнарлът се изправи на задните си крака и почти успя да откъсне крака й със зъби. Тя полетя нагоре, криейки се сред тавана на пещерата. Смени посоката, издълбавайки огромен кръг в камъка. Продължи да го прави, а кръговете ставаха все по-малки и по-малки, докато тя набираше скорост, след което се чу тътен и рев и таванът падна, събори Гнарла на земята и смачка черепа му, докато го погребваше под натрошените камъни.
	Беше почти разочароващо.
	Даркесата се взря сърдито в мъртвото създание, докато се приземяваше, после се обърна и се провря през тунела. Той се разшири и можеше да се движи по-бързо. Вече се виждаха светлини. И стъпки. Тя ги проследи до една платформа, която я качи горе. Когато спря, с плъзгане се отвори една врата и тя пристъпи в личните покои на Зафира Кериас.
	Взе си душ, изми се и изпра дрехите си. Докато се сушеше, вдигна якето си и провери как трябва да се зашие подсилената тъкан. Не беше никак лесно. Дрехите на Гастли бяха феноменално сложни, на фона на всякакви защитни дрехи, но тя все пак беше събирала хора атом по атом. Би могла да се справи с едно яке и чифт панталони.
	Когато приключи, се облече, увери се, че е в представителен вид и напусна покоите на Зафира през прозореца. Отново влезе в Убежището и успя да се смеси с тълпата, включително Скълдъгъри и другите, които влачеха двама оковани затворници след себе си.
	— Как е Флетчър? — попита Стефани насред суматохата.
	— Ще се оправи — отвърна Даркесата. Замисли се за миг, след което предложи една насърчителна усмивка. Стефани като че ли я прие.
	Срещнаха друга група магьосници, този път американци. Водеше ги Адрасдос. Те пък водеха Дариан Вектор в белезници. Вектор вдигна очи и видя Даркесата. Тя се втренчи в него, но не реагира. Той бързо отклони поглед и тя пусна още една усмивка, но тази си беше само и единствено за нея самата.
	Докато чакаха докторите да оправят Флетчър, Даркесата отиде на кратка разходка. Забеляза растящата тревога, когато магьосниците наоколо не успяваха да открият Върховния си маг. Можеше да им каже какво беше станало, можеше да се изправи и да го каже… обаче не го направи и това я заинтригува.
	Очевидно, че искаше местонахождението на Аргедион и по възможност да надникне в Хесианския гримоар, обаче имаше и по-лесни начини да го постигне. Можеше да убие всеки, който се опиташе да я спре и просто да си вземе книгата. Можеше да обещае край на агонията на Ревъл в замяна на новото име на Аргедион. Така. Простичко. Обаче ето на — стои си, преструва се на Валкирия Каин, работи рамо до рамо със Скълдъгъри и останалите, сякаш е част от групата. Сякаш принадлежи.
	Спря да крачи.
	Дали искаше да принадлежи към нещо? Имаше ли някаква част от нея, която копнееше за стария живот на Валкирия? Дали искаше хората да я харесват?
	Имаше доста неща, които Даркесата беше в състояние да направи, за да накара хората да я харесат — дори и сега, с ограниченото познание, с което разполагаше. Можеше да пречисти въздуха и океаните. Можеше да подсили озоновия слой. С малко проучване би могла да разпространи по света вирус, който да елиминира рака. Можеше да обезоръжи нации, да сложи край на войни, да спре конфликти, преди още да са започнали. Можеше да направи много повече от това да спаси света — можеше да го превърне в по-добро място. Може би тогава онова топло чувство вътре в нея щеше да остане. Може би никога нямаше да я напусне.
	Единственото, което трябваше да направи, бе да вземе решение. Не беше твърде късно. Можеше да продължи с театъра, докато не се почувства сигурна да признае истината и тогава би могла да се докаже като помага на хората и спасява животи. Понеже може би не беше права. Може би хората _са_ нещо повече от енергия. Може би личността _наистина_ имаше значение.
	Даркесата се обърна, върна се обратно, откъдето беше дошла, а усмивката й ставаше все по-широка. Беше на прага на съвсем нов ден.
	Флетчър беше добре и се приготвяше за телепортация, когато тя се присъедини към останалите. Вече бяха заели позиции, оставили място и за Даркесата между Скълдъгъри и Векс. Бяха я чакали. Отново почувства онова топло усещане. Хвана ги за ръцете, всички се свързаха помежду си и Скълдъгъри кимна на Флетчър. Точно преди да се телепортират, Векс мръдна леко, като се поотдръпна и Даркесата забеляза, че Стефани я гледа.


>	28.

	Появиха се в тъмна стая, Скълдъгъри и Векс отдръпнаха рязко ръце, а Чайна стоеше точно пред нея с нещо черно и метално на ръката си, посегна и докосна Даркесата и се чу пукот, а Стефани наблюдаваше как Даркесата се свлича на пода на празното помещение в Ирландското убежище, още докато изваждаше Скиптъра от раницата си.
	Чайна отстъпи, деактивирайки Ръкавицата на смъртоносното докосване, а Финбар изхвърча от сенките.
	— Мозъкът й е мъртъв! — извика. — Съзнанието й напусна тялото!
	Чу се нечовешко стържене и Стефани залегна, докато нещо прелетя покрай нея. Финбар отстъпи, размахвайки ръка, сякаш прогонваше муха. Флетчър отскочи хванал главата си с ръце, след което Стефани усети как нещо я атакува с леки удари, дръпна се и размаха юмрук в празното пространство.
	— Дръжте го настрана! — изкомандва Чайна, изваждайки Уловителя на души от робата си. Метна го на пода и той се разби на хиляди парченца, освобождавайки виещата се вътре светлина, освобождавайки Валкирия. Светлината потъна в мъртвото тяло на Даркесата и Скълдъгъри приклекна до него.
	Последва още едно стържене, но този път разтеглено и измъчено, след което заглъхна, докато погледът на Финбар блуждаеше по тавана.
	— Отиде си — рече с внезапно притихнал глас.
	Чайна хвърли звезда със седем върха на Скълдъгъри. Беше направена от плътен метал и издълбана с дузини елегантни символи. Стефани беше виждала такова нещо в Медицинското крило — казваше се Слънчев диск.
	Никой не продума. Никой не помръдна.
	Всички символи светнаха, после лумнаха в червено и веднага угаснаха. Скълдъгъри провери пулса. Не откри такъв.
	Отново потупа Диска. И символите отново започнаха да се осветяват.
	Ръката на Стефани я болеше. Тя погледна надолу и установи, че стиска Скиптъра толкова силно, че кокалчетата й побеляваха. Върна го в раницата възможно най-безшумно.
	Символите загоряха в червено. Все още никакъв пулс.
	Беше се оказала права. И всички бяха наясно. Не Валкирия се беше свързала с тях през Финбар. През цялото време е била Даркесата — макар Валкирия да беше вече извадена и затворена в Уловителя на души, Даркесата беше продължила да заблуждава всички, включително и Стефани. Само Скълдъгъри беше забелязал нещо нередно. Само той беше доловил дребните разлики, беше хванал мъничките улики. Само той се сети да се обади на Чайна, да накара Флетчър да се престори на ранен и да се телепортира вкъщи, за да се направи подготовката. И ето ги вече тук — извадили Даркесата с буйстване и писъци от тялото на Валкирия, а самата Валкирия — обратно в тялото й. Само че без пулс. Без мозъчна функция. Ръкавицата на Смъртоносното докосване се оказа по-ефективна, отколкото бяха очаквали.
	Скълдъгъри задържа длан над устните на Валкирия, в търсене и на най-леко дихание. Отново потупа Диска.
	— Не работи. Не работи.
	Никой не помръдна, докато Чайна не пристъпи напред.
	— Скълдъгъри — нежно се обади тя и постави ръка на рамото му. — Трябва да я оставиш.
	Той я игнорира и захвърли Диска към Грейшъс.
	— Оправи го.
	Грейшъс не можеше да направи нищо, освен да стои там, а Скълдъгъри преплете пръсти и започна да натиска гърдите на Валкирия с длани. Побутване от Донегън и Грейшъс погледна към звездата, заобръща я в ръцете си. Беше нещо като изобретател, но Стефани виждаше на лицето му, че е не специалист по Слънчеви дискове.
	Скълдъгъри продължи със сърдечния масаж върху мъртвото тяло на Валкирия. Флетчър изчезна и след секунди се появи със Синекдох. Лекарката веднага приклекна до Валкирия.
	— Трябва ни Слънчев диск — каза тя, докато проверяваше за признаци на живот.
	— Опитахме — отвърна Чайна. — Не стана.
	Синекдох вдигна очи, а цветът изчезна от лицето й. Спря с прегледа.
	На Стефани й прилоша.
	— Финбар — рече Векс, — можеш ли да установиш присъствието на Даркесата?
	— Не се е върнала — вцепенено отвърна Финбар.
	— Колко време може да оцелее в сегашното си състояние? Финбар? Финбар, имам нужда да се съсредоточиш.
	Финбар го погледна.
	— Ама Валкирия…
	— Можем да оплакваме Валкирия по-късно — рече Векс. — Трябва да се уверим, че Даркесата няма да се върне.
	— Тъй — отвърна Финбар. — Добре. Даркесата е… тя в момента е онова, дето хората му викат свободна единица. Няма да оцелее дълго извън… извън Вал… ъъ, извън тялото.
	— Може ли да завземе _друго_ тяло?
	Финбар се намръщи.
	— Може би някой Долавящ, ако се съгласи или, знам ли, ако го изненада. Обаче ако го направи, тялото ще изгори за часове.
	— Никой обикновен магьосник не би могъл да издържи нивото на мощ на Даркесата — обясни Синекдох. Тя се изправи и неохотно остави Скълдъгъри, коленичил на пода. — Валкирия е… беше… потомка на Древните — затова беше специална.
	— Семейството ми — обади се Стефани, а очите й се разширяваха. — Те са от същата кръвна линия. Даркесата ще ги погне!
	Чайна я погледна.
	— Семейството ти е в безопасност. Най-добрите ми Секачи ги пазят, а всеки от тях е въоръжен с нов и подобрен Уловител. Ако Даркесата дори се приближи до тях, ще се окаже в капан. Няма да й позволим да получи и най-малка опора. Валкирия няма да е загинала напразно.
	— Тя още не е мъртва — излая Скълдъгъри, без дори да вдига глава от сърдечния масаж, но тя, разбира се, беше мъртва. Всички го знаеха.
	Оставаше фактът, че Стефани ги _предупреди_ да не се доверяват на чудото от контакта с Валкирия, а те не я бяха послушали. Може би ако бяха, щяха да успеят да направят по-добър план, да се подготвят малко повече и може би Валкирия щеше да е още жива, Стефани нямаше да плаче с тези горещи сълзи, тези ужасни сълзи, може би нямаше да се налага да разчитат на някакъв магически дефибрилатор, на онова нещо Слънчевия диск, което Грейшъс О’Калахан все още ръчкаше, за да я върне обратно към живота.
	Грейшъс затвори задното капаче на Диска, завинти го с джобното си ножче и го метна на Скълдъгъри.
	— Пробвай сега.
	Скълдъгъри го притисна към гръдния кош на Валкирия. То светна. Символите лумнаха в червено.
	Слънчевият диск изписка.
	А Валкирия си пое дълбоко дъх и отвори очи.


>	29.
>	Онези, които живеят в мрак

	Четири дни след като Гант и Джеремая Уолоу посетиха магазина на Дани, Ета Фолкнър пристига да го убеждава, че трябва да протестира срещу плановете за въпросния Старбъкс. Той слуша и кима, и промърморва това-онова, когато трябва, но гледа да не дава никакви обещания за нищо. Знае колко лесно можеш да се забъркаш в нечия чужда борба, а той е решен да пропусне точно тази. Когато най-сетне се изтощава от справедливия си гняв, Ета взима няколко основни неща в кошницата и я носи на касата, за да си плати.
	— Ужасна работа, онова, дето е станало в Джайънтс Пас — казва, докато Дани минава продуктите през апарата.
	Джайънтс Пас е малко градче на около шест часа път на север. По нищо не се различава от всички тези малки градчета като Мийк Ридж, с изключение на това, че е още по-далеч от цивилизацията. Дани никога не е ходил там.
	— Какво е станало? — пита, докато опакова покупките на Ета в торба.
	— Не си ли чул? — пита със светнали очи. — Убийства. Зверства. Доколкото чух, цяло семейство.
	— Сериозно ли?
	— Тази сутрин са ги намерили, разправят. Родители и деца, макар че децата били минали двайсетте или там някъде. Въртят го по всички новини.
	— Това е ужасно — казва Дани. — Хванали ли са тоя, който го е направил?
	Ета поклаща глава.
	— На свобода е, това ми казаха репортерите.
	— Говорила си с репортери?
	— Ъ-хъ. Надолу по улицата, преди няма и десет минути. Питаха ме какво мисля за това. Казах, че е шокиращо, че нещо подобно може да се случи в градче като Джайънтс Пас, където всеки познава всекиго. Май им хареса това. Сигурно ще го използват в репортажа. Казаха, че ще изпратят екип с камера да говори с мен. Може да ме дават по новините. Казаха, че имало нещо общо с антиирландски расизъм или нещо подобно.
	Дани затваря торбата и замръзва.
	— Антиирландски?
	— За пръв път чувам за такова ми ти нещо, ама те изглеждаха доста сигурни.
	— Че защо да е било антиирландско?
	— Семейството, което са избили, се казвали Фицджералд или Фитцгибънс, или нещо такова. Изглеждаха доста убедени, че семейството е станало мишена заради националността си. На мен не ми звучи много смислено, ама предполагам, че не съм наясно с всички факти все пак.
	— Какви бяха тези репортери?
	— Не ги знам от кой вестник са — отговаря Ета, — ама единият беше висок, някъде на моята възраст, а другия — по-нисък, с брада и дълга коса. Дебелак.
	В този миг Дани разбира какво е станало. Гант и Джеремая не са федерални, нито маршали, нито папараци, те са наемни убийци. Отишли са в Джайънт Пас, разпитали са за някакви ирландци. Открили са Фицджералд или Фитцгибънс, или каквито там са били, и са ги посетили, като са очаквали да намерят Стефани. Когато са осъзнали грешката си, трябвало да затворят устите на свидетелите или пък толкова се вбесили, че са се объркали, че са избили цялото семейство от яд. Както и да беше станало, сега цялото семейство е мъртво и внезапно се оказват под натиск да открият мишената преди полицията да открие тях.
	Дани забързано влиза в задната стаичка, грабва палтото си и го навлича, докато се връща обратно при Ета в магазина.
	— Питаха ли дали има ирландци в Мийк Ридж?
	— Да — отвръща тя и звучи леко изненадана, задето Дани е предположил правилно. — Казах им, че вероятно половината от семействата тук могат да проследят произхода си до Ирландия, но няма _ирландски_ ирландци, освен момичето Еджли.
	— Каза ли им къде живее?
	— Да. Казах им колко е уязвима толкова сама там горе.
	Ключовете от колата на Дани са в ръката му и той вече тича към вратата, преди Ета да успее да попита какво не е наред. Хлъзга се по снега, но успява да стигне до колата без да падне. Двигателят пали от първия път.
	Кара към къщата на Стефани. Портата е отворена. Паркира и продължава пеш. Чувства се глупаво, да се движи като войник под обстрел, притичвайки от дърво до дърво, сякаш го наблюдават, но същевременно усеща, че това е абсолютно адекватна за ситуацията реакция.
	Кадилакът е паркиран на алеята до пикапа на Стефани. Под този ъгъл, с хладния блясък на слънцето и всичкия сняг по задното стъкло, не може да се прецени дали има някой вътре. Дани остава приклекнал още минута. Никакво движение, никакъв звук. Къщата също тъне в тишина.
	Пролазва напред, оставяйки след себе си дълбоки следи. Ако неочаквано му се наложи да бяга, няма къде да избяга, без да го намерят. Не обръща внимание на гласчето, което му казва, че идеята е лоша. Разбира се, че е лоша. Няма нужда от някакви малки гласчета да му го повтарят.
	Още една стъпка и вече е достатъчно близо да надникне през задното стъкло. В Кадилака е тъмно, много по-тъмно отколкото има право да бъде. Не вижда никого сред мрака, но не може да е сигурен, затова пристъпва крадешком покрай едната страна на колата, като внимава да не я докосне. Не че го е страх, че ще завие аларма и ще предупреди Гант и Джеремая за присъствието му. Просто не желае да докосва тази кола. Има абсурдното усещане, че ако я пипне, ще му прилошее.
	Задната седалка е празна. Вътре е много просторно. Отпред също няма никой. Подредено. Спретнато. Никакви чаши от кафе, никакви смачкани касови бележки от бензиностанцията. Чиста като за изложбен салон. Този господин Гант със сигурност знае как да се грижи за автомобила си.
	За пръв път Дани осъзнава, че вижда стъпки в снега, които водят от Кадилака до къщата. Стъпките на Гант са тесни и продълговати и, съдейки по дълбочината, той е измамно лек мъж. Дани ги следва покрай предния капак, където се съединяват с тежките стъпки на Джеремая, отъпкали снега покрай тези на Гант — виждат се следи от провлачване между всяка от стъпките. Утъпканото и от двамата води до верандата, а на верандата има прясно почистен сняг чак до входната врата.
	„Да изрита колата е план Б“, решава Дани.
	Приближава към къщата от едната страна. Надниква през кухненския прозорец. Вижда как Гант сипва портокалов сок в една чаша. Пие. Чашата е висока, а той изпива целия сок. Адамовата му ябълка подскача нагоре-надолу доста неприятно.
	Джеремая влиза в кухнята, казва нещо на Гант, което Дани не може да чуе. Не са намерили Стефани, обаче, а това е единственото, което е от значение. Гант събира длани, потупва брадичката си с дългия пръст и преди Дани да успее да залегне, главата на Гант се обръща рязко и двамата сключват погледи.
	Студ пролазва по вените на Дани и смразява сърцето му.
	После Джеремая тръгва в едната посока, Гант в другата, а Дани пада от прозореца и започва да лази. И преди се е страхувал в живота си, но не и както сега. Никога толкова много. Това е истински страх, а истинският страх вкарва толкова енергия през системата му, че за момент забравя къде се намира и просто лази на колене и ръце по снега. Диша учестено. Твърде бързо. Хипервентилира. Хрумва му, че тичането би свършило по-добра работа от лазенето и се надига като спринтьор от стартовото блокче, но го прави тромаво, с треперещи крака. Притокът на енергия отминава и сега е уморен, бавен, не разбира какво, по дяволите, му се случва, защото иска само да седне и да се свие на кълбо, но не може, разбира се, не може, трябва да се върне до колата си, трябва да се махне.
	Джеремая Уолоу се подава иззад ъгъла на къщата.
	— Това е Дани! — възкликва. Държи железен прът в ръце. — Виж, господин Гант, това е Дани!
	Дани се отдръпва назад, обръща се и се спъва, вижда Гант, който крачи от далечния ъгъл на къщата. Дани се подхлъзва на леда и пада, става, хвърля се в бяг. Изравя дълбоки бразди в снега, който покрива градината. Краката му вече са уморени, но не може да почива. Трябва да успее да стигне до дърветата. По-бърз е от тях. Не могат да го хванат. Хвърля поглед назад към Джеремая, вижда го как мудно го следва, после поглежда към Гант, а Гант тича по снега, без почти да оставя следи, бяга като атлет с петдесетина години по-млад от него, блъсва се в Дани, Дани се завърта във въздуха и се претъркулва в снега към Джеремая.
	Металният прът се стоварва върху рамото му и Дани извиква, извръщайки се по гръб, а Джеремая замахва отново и го удря в крака, а този път Дани вече крещи.
	— Джеремая, Джеремая — казва Гант, сякаш го сгълчава. Джеремая се стяга в стойка, а лицето му е леко поруменяло от усилието. Гант се надвесва над Дани и мило се усмихва.
	— Привет, Дани. Доста съм впечатлен от теб, трябва да призная. Заблуди ни. Нали ни заблуди, Джеремая?
	Джеремая кимна.
	— Мен — да.
	— Чуваш ли, Дани, момчето ми? Заблудил си Джеремая, а Джеремая не е от заблудените, нали, Джеремая?
	— Никакви такива не минават при мен — заявява Джеремая.
	Гант се смее.
	— Да! Именно! Никакви такива, Джеремая! И все пак, ти успя да ни заблудиш, Дани, момчето ми. Онзи първия ден те проследихме тъкмо покрай това място, не беше ли така? Сигурно си ни видял и като едно добро момче, каквото си, от честните, не си искал да ни заведеш директно до дома на нашата плячка и вместо това ни доведе до къщата на някакъв дядка, който да не повдига интереса ни. Това се казва бърза мисъл, Дани. Това е мислене в движение. Не си ли впечатлен, Джеремая?
	— Впечатлен съм — казва Джеремая.
	— Но по принуда — казва Гант през смях. Когато смехът стихва, Гант казва: — Но в края на краищата всяко действие си има своите последици. Своя отзвук. Това са тъжните факти от живота. Джеремая, искам да отведеш Дани в къщата и да го вържеш. После искам да вземеш колата и да отидеш до къщата на онзи старчок и да го пребиеш до смърт с този железен прът в ръката ти.
	— Не — продумва Дани, все още съскащ от болка. — Той няма нищо общо с всичко това!
	— Понякога отзвукът от нашите действия не се поема директно от нас. Понякога се стоварва върху плещите на невинните и несведущите. На случайни хора, ако щеш.
	Дани се опитва да се бори, да се сборичка, но Джеремая Уолоу е изненадващо силен за някой толкова дебел. Връзва ръцете на Дани и го завлича в къщата. Когато Дани се опитва да го отблъсне, онзи го сритва по ранения крак и Дани пищи, и пада на дивана на Стефани. Джеремая взима две парчета въже. Едното усуква около врата на Дани, а края увива около дръжката на вратата зад него. Това въже го държи изправен. Другото омотава около глезените му, после навива остатъка около веригата на белезниците. Това въже го държи седнал. После се маха, за да пребие Еди Съливан до смърт и оставя Дани с Гант.
	Гант е застанал до библиотечния шкаф и с нокът минава бавно от книга на книга, от гръбче на гръбче. Изважда едно томче с меки корици от лавицата — книга от някакъв ирландски автор на ужаси, който Дани харесваше навремето. Имаше същата фамилия като Стефани. Малка част от него се чуди дали имат връзка помежду си. Не би могло да има твърде много хора с фамилия Еджли в Ирландия. Не би могло да има твърде много хора с фамилия Еджли, _където и да било_.
	— Колко знаеш? — пита Гант, прелиствайки страниците.
	Рамото на Дани най-вероятно е счупено. Поне така го усеща. Всеки път като мръдне, му се налага да преглътне по един вик. Въжето около врата му е стегнато, не достатъчно, че да го задуши, но го усеща как дращи по кожата. Белезниците са украсени със засукани символи, които Дани не разбира, а дори да можеше да освободи краката си, се съмняваше, че раненият му крак ще може да издържи на тежестта му за повече от няколко крачки. Всичко това минава през главата му, докато Гант чака отговор на въпроса си, а след това и още една мисъл изскача напред. Ако успее някак си да се отърве от въжетата и белезниците, ако някак си надвие да се изправи и да предизвика сбиване, ще трябва да се оправя със самия Гант, а старецът е по-корав, отколкото изглежда.
	— Не знам къде е — казва Дани.
	Гант поставя книгата обратно на лавицата и се обръща към него.
	— Ботушите й са точно до вратата, отвътре — казва. — Смея да твърдя, че не би напуснала къщата с обикновени обувки, не и ако просто е излязла на разходка. Кажи ми, Дани, какво куче има тя? Видях купичка и кучешка храна. Голямо ли е? Голямо е, нали?
	— Достатъчно голямо, че да ти прегризе гърлото — отвръща Дани.
	Гант се смее.
	— Виж ти! Ами да, действително! Достатъчно голямо, че да ми прегризе гърлото! Това, ако не го убия първо. Не е извела кучето на разходка. Дори не е заключила къщата. Предвид това, че живее далеч от хората, без съмнение смята, че онзи там неин портал ще я пази от всякакви нежелани гости… но цялата охранителна техника в къщата ме води към мисълта, че тя винаги заключва след себе си, независимо от всичко. По-добре под ключ, отколкото плач — това е нейното мото. Обаче ако си е тръгнала набързо, къде са тогава следите? Къде са стъпките в снега? Ти обади ли й се, моето момче? Предупреди ли я?
	— Нямам й телефона.
	— Трудно ми е да го повярвам.
	— Тя има моя номер. Аз нямам нейния.
	— Ооо… и за какво ти говори това? Че тя не те харесва или поне, че ти няма доверие?
	— Говори ми, че тя цени личното си пространство.
	Гант се усмихва.
	— Действително, прав си. Но когато попитах „колко знаеш“, нямах предвид дали знаеш къде е отишла Стефани Еджли. Просто питах колко знаеш.
	— За кое?
	— За света и света под него. Светът редом с този. Хората в сенките, в мрака. Магия, Дани. Говоря за магия.
	Дани го изчаква да избухне отново в този негов смях, но Гант остава притеснително сериозен. О, по дяволите. Дани не просто е оставен на милостта на един убиец — оставен е на милостта на един луд.
	Гант надига вежда.
	— Съдейки по мълчанието ти, нямаш и най-малка представа за какво говоря. Много добре. Опитай се да не го мислиш много. Забрави, че изобщо съм споменавал нещо. Престори се, че сме просто двама души в една къща, които си говорят и си прекарват времето заедно.
	— Какво ще правите с мен? — пита Дани.
	— Вероятно ще те убием.
	Изявлението удря Дани по-силно от който и да било железен лост. Гърлото му се стяга. Стомахът му подскача.
	— Защо?
	— Защото беше пречка — казва Гант. — Беше досадна пречка. А и видя лицето ми, Дани, момчето ми. Можеш да ме идентифицираш, да ме опишеш на властите и да създадеш някои неловки моменти в живота ми.
	— Дори не знам цялото ти име.
	— Кадавъръс — отвръща старецът. — Кадавъръс Гант. Приятно ми е да се запознаем.
	— Няма да кажа на никого — казва Дани.
	— И двамата знаем, че лъжеш. Не бива да лъжеш, Дани. Лъжата е лошо нещо.
	— Тогава защо… защо съм тук? Защо не съм мъртъв вече?
	— Може да излезеш много полезен. Чувал съм много неща за личността, която познаваш като Стефани Еджли — много противоречиви неща. Някои казват, че е доблестна, други — че е самото въплъщение на злото. Ако е доблестна, мога да те използвам, за да я подмамя на открито. Ако е въплъщение на злото — е, ще последва драстично преосмисляне на плана. Но аз, разбира се, силно се надявам да е доблестна. Доблестните хора са много по-предсказуеми, по-уязвими на провокация и доста по-лесни за убиване.
	— Какво ти е сторила?
	— На мен ли? — пита Гант. — На мен — нищо.
	— Тогава защо искате да я убиете?
	— Заради онова, което е и което съм аз.
	— А какво си ти?
	Кадавъръс Гант само се усмихва.


>	30.
>	Прошка

	Валкирия Каин се погледна в огледалото. Бавно потупа с пръст по стъклото, докосвайки отражението си. Отново тя. Пак си беше тя. Повече никакво надничане през очите на Даркесата. Никаква борба да се задържи в собственото си съзнание. Личността, която виждаше в огледалото, беше личността, която е. Усещането беше странно, но добре дошло.
	Влезе Ревъри Синекдох.
	— Облечена си — каза.
	Валкирия вдигна якето си и го нахлузи.
	— Да. Трябва да се прибера вкъщи. Не съм си била у дома от… известно време. Можеш да ме пуснеш, нали?
	Синекдох се поколеба.
	— Е… добре. Ако Долавящите са те изчистили…
	— Направиха го — потвърди Валкирия. — Ръчкаха из главата ми цял следобед, за да се уверят, че не е останала и следа от Даркесата. Или че не им разигравам някакъв двоен блъф. Заключиха, че пак съм си аз.
	Синекдох се усмихна.
	— Хубаво. Резултатите от тестовете ти са готови и ще си доволна да научиш, че си в неестествено идеално здраве без видими странични ефекти.
	— Даркесата държеше да ме поддържа в топ форма — отвърна Валкирия. — Оттук нататък май ще става само по-зле.
	Синекдох се усмихна отново, но това беше професионална усмивка, такава, която безмълвно демонстрираше колко е заета, и наистина, ако нямаш повече въпроси, просто се налага да се върне при пациентите, които имат нужда от помощ.
	— Сама ще намеря изхода — каза Валкирия.
	Синекдох кимна, врътна се на токовете на практичните си обувки и излезе.
	Валкирия напусна Медицинското крило. Докторката беше права — чувстваше се страхотно. Силна и енергична, и отпочинала. Тялото й беше храм. Умът й, обаче, представляваше стара съборетина насред гората. Покривът течеше. Духаше от всички дупки. Вратите не се затваряха както трябва, чуваха се шумове от тавана, а под прага имаше нещо умряло.
	Съзнанието й имаше нужда от помощ.
	Откри останалите в библиотеката на Северната кула. В Убежището имаше четири библиотеки, но тази беше най-малката и най-малко използваната. Векс седеше с крака, вдигнати върху масата срещу Сарацен. Грейшъс и Донегън претърсваха лавиците и, съдейки по настъпилия смут, ровенето за копия от книгите, които бяха написали, не беше никак успешно. Стефани и Флетчър седяха заедно в ъгъла и тихо си говореха. Никаква следа от Скълдъгъри или Дей Мейбъри.
	Сарацен я забеляза пръв. Всички останали се обърнаха.
	— Привет — рече тя.
	— Хайде, влизай — каза Векс. — Вземи си стол.
	Валкирия направи няколко крачки, но не седна.
	— Искам да ви благодаря — започна тя. — Спасихте ме от… самата мен и ме спряхте да направя неща, от които никога, ама никога нямаше да съм в състояние да се върна. Рискувахте животите си и съм ви толкова… благодарна.
	— Грижим се за нашите хора — отвърна Векс.
	— Веднъж Мъртвец, винаги Мъртвец — добави Сарацен.
	Стефани се изправи.
	— Трябва да се извиниш на Дей — каза.
	Флетчър също се надигна, протегна ръка към нея, но тя се дръпна.
	— Не, тя трябва да се извини. Дей вече няма нито един брат, благодарение на нея.
	— По-полека — меко каза Флетчър.
	— Няма нищо — отвърна Валкирия. — Права е. Разбира се, че трябва да се извиня на Дей. Трябва да се извиня на всички. Включително на вас. Опитвах се да намеря начин да обясня, но… не знам. Гледах веднъж един филм. Татко ме накара да го гледам. Беше уестърн, а аз не харесвам уестърни.
	— Как се казваше? — попита Грейшъс.
	— Не помня.
	— А кой играеше? — попита Донегън.
	— Онзи тип, нали се сещате. Един висок и нонстоп гледа хората така, сякаш всеки момент ще ги застреля. Беше ченге в онзи другия филм, беше нарекъл оня другия тип боклук и го беше накарал да се сети колко пъти е стрелял от пистолета си, понеже им изгубил бройката.
	— Клинт Ийстуд — рече Грейшъс.
	— Аха — отвърна Валкирия. — Както и да е, та имаше в тоя уестърн една сцена и един друг каубой, облечен целият в черно, дето трябваше да си вземе пистолета.
	— Лий Ван Клийф — заяви Грейшъс. — В края на „За няколко долара повече“.
	— Както и да е — рече Валкирия. — Та него го накараха да си вземе пистолета и последва дълга, дълга пауза, понеже онзи тип, който му каза да си го вземе — шерифът, беше въоръжен и беше готов да стреля.
	— Чакай — обади се Донегън. — Това не може да е „За няколко долара повече“. Ел Индио не беше шериф.
	— Почти съм сигурна, че беше шерифът — настоя Валкирия. — Другият каубой беше в затвора. Шерифът беше онзи от „Супермен“, а каубоят беше от „Хари Потър“.
	Флетчър се намръщи.
	— Хари Потър е бил в уестърн?
	— О, Боже — обади се Стефани. — Филмът е „Непростимо“, ясно? Може ли да я оставите най-сетне да стигне до същината на онова, което иска да каже?
	Валкирия продължи.
	— Та значи шерифът кара един друг тип, трети вече, май беше в онзи филм с Елвис и Тони Сопрано и Брад Пит, дето се излежаваше на дивана и беше много нервен, но както и да е, шерифът го кара да даде пистолета на каубоя и казва на каубоя да дръпне спусъка, да го застреля и да избяга. Та значи каубоят протяга ръка да го вземе, но не знае дали е зареден или не, а пичът от „Супермен“ само стои и го чака да вземе пистолета. Обаче този от „Хари Потър“ не може и затова си сяда. После шерифът, онзи от „Супермен“, взима пистолета и го отваря и от него изпадат сума ти патрони и този другият си вика „Леле, можех да му видя сметката“.
	— Грешката е моя — рече Стефани. — Същина няма.
	— Беше страх — продължи Валкирия. — Страхът, че ако помръднеш, другият насреща ще те застреля. Сякаш само те чака да го направиш, сякаш е нагласил всичко така, че да сгрешиш и когато грабнеш пистолета, той ще се окаже празен, а отсреща ще получиш само куршум.
	— Това си мислех, че ще стане. Даркесата ме избута настрани толкова… толкова цялостно, че бях… бях едно нищо. Бях дребна и незначителна и безсилна и сякаш едва успявах да се задържа, сякаш бях спряла да се съсредоточавам и бях спряла да съществувам. А тя сякаш ме наблюдаваше и ми даваше много възможности да подам глава, само за да я отсече.
	— Трябваше да бъдеш по-силна — заяви Стефани.
	— Трябваше — кача Валкирия. — Но не бях. Предадох се. Беше огромна, невероятно огромна грешка, но се предадох. Просто беше адски трудно да се справя с всичко, което се случваше. Трябваше да продължа да се боря. Моментът, в който се предадох, просто ме избута на една страна и можех само да гледам, нищо друго. Е, да гледам и… Когато Даркесата правеше онези неща, убиваше онези хора, сякаш бях аз, макар да не бях. Някак си… е трудно да го обясня.
	— Разбираме — каза Грейшъс. — Като Джийн Грей и Силата на феникса. Всички разбираме.
	— Нямам никаква идея какво значи това — обади се Векс, — но разбираме, Валкирия. Наистина. Всички сме виждали на какво е способна Даркесата. Да бъде в главата ти, като част от теб, трябва да е било… трудно.
	Стефани се изсмя гърлено.
	— Извинявайте, това ли е? И сега ще я оставим на мира? Тя изби много хора.
	— Ти уби братовчедка ми — отговори Валкирия.
	— И никой няма да ми позволи да го забравя, изглежда — отвърна Стефани. — Само че всички тук се държат така, сякаш никога повече няма да повдигнат въпроса за лекото ти „хързулване“ към Тъмната страна.
	— Всички сме правили грешки — обади се Скълдъгъри иззад Валкирия. Тя се обърна и го видя застанал до Дей Мейбъри.
	— Някои повече от другите — продължи Скълдъгъри. — Дългият живот означава повече време да работиш за изкуплението си. Сега всички имаме втори шанс. Валкирия отново е с нас, а Даркесата представлява просто няколко разбеснели се мисли на хоризонта. Няма Даркеса, няма Апокалипсис. Бъдещето, което трябваше да предотвратим, е предотвратено. Победихме.
	Валкирия погледна Дей.
	— Съжалявам за онова, което направих.
	— Не беше ти — отвърна Дей. — Дийкън не беше кой знае какъв брат, но все пак ще ми липсва. А когато го правя, ще хвърлям вината само и единствено на гърба на онази, която го уби — Даркесата. Не върху теб.
	Валкирия кимна веднъж, със сълзи в очите.
	Скълдъгъри плесна с ръце.
	— Добре, край с речите. Призракът на Даркесата, понеже отказвам да я наричам свободна единица, е все още някъде там. Моя задача, а също и на Валкирия, е да я следим, докато не се разсее съвсем. Флетчър, ти отведи Стефани у дома — заслужила си е почивка от цялата тази лудост. После обратно тук. Издирването на Останките продължава. Ако някой се намери в свободна минутка, колкото и невероятно да звучи, може да дадете едно рамо в лова на доктор Най. Избягало е от затвора рано тази сутрин с помощта на неизвестна личност или личности. Най не е непосредствена заплаха обаче, така че си гледайте приоритетите. Да се захващаме.
	Столовете застъргаха по пода, хората се заизправяха, а Скълдъгъри постави ръка на гърба на Валкирия и двамата излязоха първи.
	Отиде с него до колата. Мигове по-късно Бентлито излезе от ярко осветения паркинг и потъна в мрака на роърхейвънските улици.
	— Преди да стигнем, накъдето сме тръгнали — обади се тя, — може ли да се отбием в Хагард? Не съм виждала семейството си от, нали знаеш, от сто години и искам само да ги нагледам и… Просто не мислех, че някога отново ще мога да ги видя.
	— Ние _отиваме_ в Хагард — рече Скълдъгъри. — Щях да помоля Флетчър да те заведе, но исках да си поговорим, без да има някой наоколо. Как си?
	Валкирия облегна глава назад и затвори очи.
	— Добре съм — каза. — Аз съм… добре. А вероятно не би трябвало. Би трябвало да съм травмирана. Когато бях Даркесата, извърших всички онези ужасни неща. Убивах. Изтривах хората от лицето на земята. Не мога да виня нея за това. Аз бях. — Тя се обърна да го погледне. — Обаче сега, когато я няма, сега, когато отново контролирам нещата, всички тези колебания и страхове, и лоши мисли… те просто се изпариха. Всичко, което ме водеше към това да се предам, да й позволя да вземе връх… изчезна, няма го. Нищичко не остана. Това не е ли велико?
	— Да — отвърна Скълдъгъри. — Велико е.
	— Тогава защо го казваш сякаш е пределно ясно, че не е?
	— Защо мислиш?
	— Не знам, не съм теб, нали? — Тя наблюдаваше улиците, по които минаваха. — Предполагам, че може да е, защото смяташ, че това е някакъв вид потискане. Не съм готова да се изправя пред всичко, което съм сторила, затова избутвам лошото настрани. Това ли е?
	— И ако е това?
	— Тогава предполагам, че няма да мога да го потискам твърде дълго, преди да се сгромоляса върху ми.
	— Готова ли си за това?
	— Вероятно не — призна тя. — А ти готов ли беше, когато свали бронята на Лорд Вайл?
	Скълдъгъри помълча.
	— Не — каза сетне. — Все още оправям кашите, след всичко, което направи той.
	— Но ти си прекарал пет години в смърт и разрушение. Аз — само няколко седмици.
	— Мислиш, че продължителността има някакво значение? Хората умираха така или иначе. Ще се чувстваш точно както се чувствах и аз. Но ти си по-силна от мен. Може да успееш да се справиш по-добре от мен.
	— Знаеш ли — каза Валкирия, — дори и за скелет, може да бъдеш наистина мрачен. Преди водехме толкова яки разговори, където се обиждахме на воля през цялото време. Дали не можем да се върнем към тях, моля?
	— Разбира се — отвърна Скълдъгъри. — В момента, в който ми кажеш какво е другото нещо, което не е наред.
	Усмивката на Валкирия беше на път да се изпари, но тя успя да я задържи.
	— Размяна — рече. — Ти ми казваш как си разбрал, че това не бях аз, а аз ще ти кажа какво не е наред.
	Скълдъгъри вдигна рамене.
	— Дребни работи. Малки движения. Едва забележими изражения на лицето. Едно голямо нещо.
	— О?
	— Даркесата така и не поиска да се прибере вкъщи.
	Валкирия се замисли над това.
	— Хм.
	— Сега е твой ред — рече Скълдъгъри. — Какво има?
	Тя не бързаше. Дъвчеше устна. Стомахът й се преобръщаше. Не искаше да го казва. Не искаше да го казва на глас. Да го каже на глас означаваше да признае ужасната, ужасна истина.
	— Когато изритахте Даркесата — рече тя, — тя ми взе всички лоши чувства и ужасните ми мисли със себе си и… взе още нещо.
	— Какво?
	— Магията ми — каза Валкирия, като го гледаше. — Взе ми магията.


>	31.
>	Зловещо хлапе

	Да бъдеш Ловец на чудовища беше гадно.
	Основният проблем беше, че прекарваха повечето време да _търсят_ чудовища, които да ловят. Останките не искаха да бъдат намерени, а Флетчър беше изгубил бройката на малките градчета, които бяха проверили. Сега вече всички си имаха пръчки за търсене на богатства и, с изключение на Грейшъс и Донегън, всички се чувстваха изключително глупаво.
	Само че и това не спираше всички да се врат в личния живот на Флетчър.
	— Какво ти е? — попита Грейшъс, докато крачеха в мрака. — Мислех, че ще се радваш да видиш Валкирия отново при нас.
	— Радвам се — отвърна Флетчър, като с всички сили се опитваше да се концентрира върху идиотската клонка в ръката си. — Разбира се, че се радвам. Всички сме така.
	— Каква е тая кисела физиономия тогава?
	Донегън хвърли един поглед назад.
	— Това е изражението на човек, разкъсван между две любими.
	Сарацен като че се забавляваше.
	— Това вярно ли е, Флетчър?
	— Не — озъби се той. — Излизам със Стефани. Това е всичко по въпроса. Бях с Вал, но тя ме заряза заради един вампир, сред всички други възможности, и сега съм със Стефани. Край на историята.
	Грейшъс пропусна последното покрай ушите си.
	— И не съжаляваш за нищо?
	— За нищо — отговори Флетчър. — И от кога това е тема за групови дискусии?
	— Ние сме Ловците на чудовища — заяви Дей. — Ние си споделяме.
	— Мислиш ли, че може да си се обвързал със Стефани, само защото не можеше да имаш Валкирия? — попита Сарацен.
	— Какво? Не. Мили Боже, не.
	— Понеже звучи логично.
	— Не затова го направих.
	— Ами то си е естествено.
	— Сарацен, казвам ти, Стефани не е утешителната награда, ясно?
	Сарацен се усмихна, удовлетворен.
	— Хубаво. Добро момче.
	Векс се присъедини към тях.
	— Та за какво си говорехте?
	— Флетчър изпитва противоречиви чувства заради завръщането на Валкирия и какво означава то за връзката му със Стефани — информира го Донегън.
	— Ясно — отвърна Векс.
	— Ама сигурно е странно — каза Грейшъс. — Да излизаш със Стефани, когато всички смятахме, че Вал я няма вече… това е едно нещо. Но да излизаш с нея, когато Вал си е тук… Е… Това си е странно, нали? Не е ли странно? За Валкирия ще е странно.
	Дей кимна.
	— Много ще е странно за Валкирия.
	— Не е нужно да е така — възрази Флетчър. — То е същото, ако излизах с еднояйчната й близначка, ако имаше такава.
	— Ама дори и това е странно — рече Донегън.
	— Е, това си е странно — потвърди Грейшъс.
	— Вие гледате на нещата съвсем грешно — каза Флетчър. — Вал е окей с това. Или ще бъде.
	Сарацен повдигна вежда.
	— Тя не знае?
	— За мен и Стеф? Не чак толкова… ами не.
	— Ще й кажеш ли? — попита Грейшъс. — Или пък Стефани ще й каже?
	— Може ли аз да й кажа? — попита Сарацен. — Ще ми се да й видя физиономията.
	— Аз ще й кажа — натърти Флетчър ядосано. — Просто не ми се удаде възможност, това е. Случиха се сума ти неща, а сега отново трябваше да се върнем да търсим Останките и… Просто трябва да изчакам подходящия момент.
	— Като й кажеш — започна Донегън, — мислиш ли, че ще те фрасне?
	— Не — сопна се Флетчър. — Поне се надявам.
	— Купи й нещо да омекотиш удара — посъветва го Грейшъс. — Ей, какво трябва да купи Флетчър на Валкирия, за да омекоти удара?
	— Нещо, което да не може да метне по него — разсъди Векс. — Като котенце. Имах котенце, казваше се Сабрина и все си впиваше ноктите в мен, като седеше в скута ми. Всеки път ми се искаше да я захвърля към другия край на стаята, ама не го правех. Понеже беше котенце и беше сладичка. Та, купи котенце. Или пък щраус.
	Сарацен спря.
	— Тъй — рече. — Тук нещо не е както трябва.
	Донегън вдигна обнадеждено поглед.
	— Да не би пръчката ти да вибрира?
	— Не, проклетата пръчка не вибрира — отвърна Сарацен и хвърли клончето. — След мен. И внимавайте.
	Тръгнаха след него към улицата. Малко детенце седеше на средата на празната улица, надигнало глава към нощно то небе. Пееше си, а нежният му глас се носеше по вятъра.
	— Блещукай, блещукай, малка звездичке, чудя се аз, какво си ти*…
	[* Популярна английска детска песничка „Twinkle, Twinkle, Little Star“. — Бел.пр.]
	— Тъй — рече Грейшъс. — Щото туй хич не е зловещо.
	Нащрек за засада, излязоха на улицата, докато не се подредиха в редичка. Накрая момченцето спря да пее и се взря в тях. Черни вени бяха нашарили усмихнатото му лице, като някакъв ненормален пъзел.
	— Трябва да бягате — рече.
	— Първо напусни това тяло — отвърна Векс. — Нищо хубаво няма да ти донесе тялото на дете.
	Момченцето се изправи.
	— Всъщност, това е може би най-доброто тяло, което съм имал. Няма да ме нападате, нали? Никой не иска да нарани дете.
	— Мразя деца — обади се Дей.
	Момчето се изсмя.
	— Няма дълго да остана в това, не се тревожете. Тук съм само, за да ви предам едно съобщение — трябва да бягате.
	— Останките обикновено нямат навика да предупреждава хората — каза Сарацен.
	— Нещата се промениха — рече момчето. — Братята и сестрите ми продължиха напред — поне повечето. Ще се присъединя към тях по-късно, щом разберете, че не сме заплахата, за която ни смятате.
	— Вие сте Останки — каза Сарацен. — И сте _точно_ заплахата, за която ви смятаме.
	— Тогава защо не превзехме това градче? Защо не избиваме всички наред?
	— Понеже Даркесата ви е казала да кротувате.
	Момчето поклати глава.
	— Даркесата не ни нарежда вече. Само си мисли, че е така. Няма да й се противопоставяме, разбира се, не сме глупави, но няма и да й помагаме. Сега си имаме собствени планове.
	— Къде са останалите? — попита Векс.
	— Няма да ви кажа това.
	— Нещата за теб ще се развият по-добре, ако ни кажеш.
	— По-добре за мен? О, не, не, не. Предупредих ви. Вашето време свърши, не моето. Ако просто се бяхте обърнали и си бяхте отишли, можеше да останете себе си през следващите няколко дни. И това щеше да е нещо. Но сега сте наши.
	— Не мисля така — каза Векс.
	Момчето се усмихна.
	— О, вече започна.
	Дей заби лакът в челюстта на Векс и Векс се свлече. Сарацен се завъртя, а Дей заби глава в лицето му и го запрати замаян срещу Донегън. Флетчър долови Останка, която изскочи от сенките. Закрепи се за Векс и разтвори насила устата му.
	Грейшъс повали Дей, докато още Останки се втурваха към тях. Грабна Флетчър за ръка, а той се свърза с останалите и за един удар на сърцето бяха обратно в Убежището. На сигурно. В безопасност.
	И с двама по-малко.


>	32.
>	Предложението за работа

	Винсънт Фоу обичаше баровете на смъртните.
	Имаше нещо освежаващо анонимно в тях. Можеше да си пие и да не се тревожи, че ще налети на някой, на когото е навредил някога. А той беше навредил на мнозина, трябваше да се признае. Такива бяха жертвите на войната, която водеше, войната да вземе със себе си възможно най-много хора, когато умреше. Беше необичайна война, признаваше го без бой. Всъщност, за цялото си пребиваване на тази земя, беше срещнал само четирима други, които споделяха мечтата му, а трима от тях бяха част от онова, което сега всички наричаха негова „банда“.
	Сред най-приятните прозвища, с които ги назоваваха, беше „нихилистите“. Нямаше нищо против това име, макар това да беше вид нихилизъм, който нито Киркегор, нито Ницше някога биха признали от все сърце. Той гледаше на себе си като на фундаменталист-екзистенциалист, който пази дълбоко стаени психопатични и геноцидни тенденции. Искаше единствено да бъде отговорен за разрушението на света и на всички в този свят — включително и на самия него.
	Но докато тази възможност му се удадеше, му стигаше да седи в баровете на смъртните и да размишлява над безсмислието на живота.
	— Винсънт Фоу.
	Леко обърна глава. Жената, която го заговори, беше дребна, с непокорна кестенява коса.
	— Познаваме ли се?
	— Срещали сме се — Жената се усмихна.
	— Съжалявам. Не ви разпознавам.
	— Не би могъл — отвърна жената. — Това тяло е ново. Е, ново за мен. Под наем, така да кажем. Наскоро ме пропъдиха от тялото, което обитавах. Намерих си това и макар да не е идеално, на харизан кон — зъбите не се гледат.
	Смъртните в бара си пиеха и си приказваха и не обръщаха грам внимание на Фоу и на жената.
	Фоу разгледа лицето й. Изглеждаше болна. Потеше се страшно, а очите й бяха кървясали.
	— И какво искате от мен? — попита предпазливо.
	— Ако по някакъв начин успееш да се оттеглиш от задълженията си към Чайна Сороуз, ще ти възложа работа, която вероятно ще има за резултат безвъзвратното изтребване на човешката раса.
	Фоу присви очи.
	— Та, как казваш, ти беше името?
	— Аз съм едничката, от която се боят — отвърна жената. — Аз съм Даркесата. Проявяваш ли интерес?
	Фоу не искаше да изглежда твърде нетърпелив, затова протака, преди да вдигне рамене и да каже:
	— М-да. Може. Какво имаш предвид?


>	33.
>	Премеждията на бавачката

	Загубата на Декстър Векс и Дей Мейбъри в полза на Останките беше сериозен удар. Част от Валкирия искаше да си остане в Бентлито, когато дойде новината и да се върне със Скълдъгъри, докато ставаше всичко това, но друга част — по-силна, искаше да си бъде вкъщи. Беше щастлива, че я е послушала. В мига, в който прекрачи входната врата, се почувства по-леко, по-добре. По-щастлива. И ето я сега — надигнала вежди срещу баща си.
	— Имам за теб един съвет за гледане на бебе — казваше той, докато си обличаше палтото. — Веднъж направих тази грешка и майка ти така и не ми дава да го забравя. Безценен съвет, а аз го научих по трудния начин. Готова ли си?
	Валкирия застана с гръб към ревящия огън и се ухили.
	— Готова съм.
	— _Не_ губи бебето — каза баща й. — _Недей._ Ясно? Освен това, изразът „да седиш с бебе“* е подвеждащ, защото не можеш да сядаш върху бебето. Веднъж седнах върху теб, когато беше съвсем малка, но за щастие главата ти се изду обратно до първоначалната си форма, щом забелязах. Беше под мен няколко минути, всъщност. Изненадах се, че въобще беше останала жива.
	[* Непреводима игра на думи, заради английския термин „babysit“ (бавя бебе, гледам бебе), който буквално е съставен от думите „бебе“ и „седя“. — Бел.пр.]
	— Няма да сядам върху Алис.
	— Е, така казваш, ама е изненадващо лесно да го направиш. Тя е мекичка като възглавничка.
	Майката на Валкирия влезе.
	— Върху детето ли седна?
	Татко й поклати глава.
	— Не. Не съм. Не и наскоро. Готова ли си да тръгваме?
	— Готова съм — отвърна майка й. — Стеф, съжалявам задето те зарязваме с Алис още първата вечер, откак се прибра, обаче така става като решиш да спиш в къщата на Гордън цяла седмица. Алис е чудна, тя е чудно, чудно дете, но ние _наистина_ имаме нужда от малко почивка. Ако не бях забравила колко е изморително да гледаш дете, сигурно щях да накарам някой друг да я свърши тази работа.
	Баща й кимна.
	— Аутсорсинг. Умно.
	— Готова е за сън, само й дай шишето, завий я и после си лягай и ти. Изглеждаш уморена.
	Валкирия се усмихна.
	— Звучи добре.
	Изпрати ги до вратата.
	— Не отваряй на непознати — рече татко й. — Освен ако не продават нещо. Тогава отвори вратата и виж дали би ми харесало. Ако би ми харесало, ми купи. Но нищо евтино. Имам си стандарти. И нищо прекалено скъпо, също. Стандартите ми не са чак толкова високи.
	— Приятно изкарваме — каза Валкирия и затвори вратата след тях.
	Върна се в дневната, сложи решетката на камината и взе Алис на ръце. Качи се по стълбите, сложи сестра си в креватчето с шишето и я зави. Алис я загледа докато клепачите й не започнаха да натежават, след което Валкирия се измъкна на пръсти. Прекоси площадката до спалнята си.
	Стефани седеше на леглото, а раницата беше до нея.
	— Наслаждаваш ли се на домашния уют?
	Усмивката на Валкирия поизбледня.
	— Да, всъщност, да. Хубаво е да си дойдеш у дома.
	— Знам какво се опитваш да направиш.
	— И какво точно?
	— Опитваш се да ме изместиш.
	— Аз се опитвам да изместя _теб_? Ти си _моята_ замяна.
	— _Бях!_ — отвърна Стефани, скачайки от леглото. — _Бях_ твоята замяна! А сега се чувстваш заплашена, защото осъзна, че аз съм по-добрата дъщеря за тях, по-добра отколкото ти някога си била.
	Устните на Валкирия се извиха.
	— Ти си луда. Но всички си го знаем по принцип, откакто уби Каръл. Наистина ли смяташ, че бих могла да се чувствам спокойна, че живееш с тях? Как да съм сигурна, че няма да се подхлъзнеш и няма да убиеш още някой? Как _ти_ можеш да си сигурна, че няма да го направиш?
	— Понеже се промених. Еволюирах.
	— Не може да ти се има доверие.
	Стефани се изсмя.
	— А на теб може? И двете сме виждали бъдеще, в което убиваш родителите ни, където уби сестра ни. Аз еволюирах _от_ убиец. А ти еволюираш _в_ убиец. Я кажи пак — на коя от двете ни не може да се има доверие, а после ми кажи на коя може. Не си ти. Работих рамо до рамо със Скълдъгъри през последните няколко седмици. Изглежда мога да те заменя във всеки аспект на живота ти. Аз съм по-добра дъщеря, по-добър партньор, по-добро гадже…
	Валкирия се смръщи.
	— Какво?
	— Не трябваше да изневеряваш на Флетчър. Никога не бих му го причинила.
	— Ти… ти си с Флетчър? Не можеш. Ти си _мое_ копие.
	— И аз така си мислех. Сега осъзнавам, че аз съм по-добрата версия.
	Валкирия се вторачи в нея.
	— Стефани, така няма да стане. Мислех, че ще може да се получи, но няма как. Ще трябва да се махнеш.
	— Моля?
	— Какво, оглуша ли? — попита Валкирия. — Махни се. Напусни страната.
	— И къде предлагаш да ида?
	— Където и да е. Не ми пука. Иди в Америка, вземи си куче, намери си живот.
	Стефани направи крачка към нея.
	— Мислиш, че _аз_ съм тази, която ще избяга? Сериозно? Ти вече избяга веднъж. Избяга и остави Даркесата да поеме контрола. И двете знаем, че си по-слабата. Та ето какво е моето контрапредложение, Валкирия. Ти се махаш. Каква полза от теб за когото и да било вече? Ти си безгласна буква. Провали всички. Дори нямаш магия, нали? Не ми се прави на изненадана. Виждам го в очите ти. Аз поне имам _това_.
	Тя се пресегна да вземе раницата, извади Скиптъра и Валкирия неволно отстъпи назад.
	Стефани присви очи.
	— Еха.
	Валкирия усети как топлината залива лицето й.
	— Не съм…
	— Еха — повтори Стефани. — Помисли си, че ще те убия, нали? Ти наистина си помисли, че ще го направя.
	— В своя защита…
	— _Какво_ в твоя защита? Вече убих Каръл — защо не и теб, нали? Вече не съм такъв човек. Казах ти. На всички казах. Всички знаят, че съм се променила. Дори Скълдъгъри знае. Само ти продължаваш да се отнасяш с мен като с _нещо_.
	— Ей — възкликна Валкирия, — ако искаш да водим този разговор, да го водим, добре. Обаче дай да го правим _без_ да държиш Скиптъра, става ли?
	Стефани го насочи право към нея.
	— Това? Страх те е от това? Страх те е какво ще направя с това?
	— Не се бъзикай — предупреди я Валкирия, а кръвта пулсираше в ушите й. — Мислите ти активират…
	— Знам! — почти извика Стефани. Веднага понижи глас, но гневът не утихна. — Знам как да го използвам и няма да гръмне по случайност. Мисля за това, откак съм се прибрала вкъщи, всъщност, мисля за всички онези хора, които може да убие и за разрухата, която може да предизвика, и знаеш ли какво? Вече не го искам. Ти се върна. Можеш да тръгваш и да си гледаш приключенията. В това си добра. А аз? Аз приключих с тези работи. Напускам. Не искам повече никога да използвам друго оръжие. Не искам повече никога да държа това нещо в ръцете си.
	Валкирия я гледаше как грабва раницата и набутва вътре Скиптъра. Взе да я закопчава, а ципът заяде, Стефани започна да ругае и да мърмори и Валкирия протегна ръка.
	— Хайде, дай на мен…
	Стефани го дръпна.
	— Не. Това няма нищо общо с теб. Удивително, нали? Нещо, което да няма общо с теб. Става дума за мен. За моето решение. — Изхвърча покрай Валкирия и хлопна вратата.
	Стаята утихна без нея. Валкирия изчака няколко минути да види дали няма да влети пак. Когато не го направи, Валкирия окачи якето си и свали ботушите.
	Стефани влезе. Вече не носеше Скиптъра.
	— Ето — каза. — Скрих го. Сега доволна ли си?
	— Къде е? — попита Валкирия.
	— Няма нужда да се тревожиш къде е. Трябва да се тревожиш само за онова, което се случва в живота ти. Понеже този живот тук е мой.
	— Няма да споря с теб по този въпрос — каза Валкирия. Седна на леглото и си свали чорапите.
	Очите на Стефани се окръглиха.
	— Какво си мислиш, че правиш?
	— Приготвям се за сън, на теб на какво ти прилича?
	Стефани сложи ръце на хълбоците.
	— И кой каза, че ще си лягаш?
	Валкирия се изсмя.
	— Стига бе? Кой каза ли? — Тя се изправи. — Аз казвам, защото това е моето легло.
	— От доста време не си спала в него — заяви Стефани. — Сега е мое.
	— Слушай, _Стефани_, ето какво. Моето легло. Моята стая. Моето семейство. Моите правила.
	— Ти се отказа от семейството си, _Валкирия_. Как му викаха адвокатите? Отказа се от правата си. Предаде се. Позволи на Даркесата да те победи.
	— А сега се върнах.
	— Но то няма нищо общо с теб. Ние те върнахме. Ти не направи нищо.
	Гневът избуяваше. Валкирия присви очи.
	— Майната ти — каза и блъсна Стефани с рамо, докато ядосано излизаше от стаята.
	Беше на средата на стълбището, когато осъзна, че Стефани върви след нея.
	— Не се пребори с Даркесата със силата на волята си — продължи да натиска тя. — Истинското ти доблестно аз не триумфира над нейното зло. Ако ние не рискувахме живота си, за да те измъкнем, още щеше да си едно дребно, незначително гласченце някъде в дебрите на нейното съзнание.
	Валкирия влезе в дневната, а Стефани не се отделяше и я следваше по петите.
	— Не заслужаваш тази нова свобода. Ти разбираш ли го това?
	Валкирия се извъртя. Застанаха нос до нос.
	— Мислиш, че ти и Скълдъгъри делите една съдба, нали? — рече Стефани с подигравателен тон. — Той стана Лорд Вайл, ти стана Даркесата. И двамата сте правили отвратителни неща. Обаче ето я разликата. Скълдъгъри се е осъзнал. Бил е достатъчно силен, борил се е достатъчно много, за да стъпче Вайл и да изплува на повърхността като Скълдъгъри, когото всички познаваме и обичаме. А ти? Ти не беше достатъчно силна.
	— Млъкни.
	— Ти изобщо не се бори — продължи Стефани. — Трябвахме ти ние, за да те извадим. Казваш, че леглото е твое? Не. Ти се отказа от претенциите си към всичко, още когато допусна Даркесата да надвие и нищо не си заслужила обратно.
	Валкирия заби пръст в гърдите на Стефани.
	— Няма да вземеш семейството ми.
	— Те не са… — Стефани заекна, после се намръщи. — Ти ли остави вратата на вътрешния двор отворена?
	Валкирия се извърна, тъкмо когато Танит Лоу влизаше в стаята.
	Стефани се метна срещу нея, а Валкирия сграбчи ръжена. Танит изрита, запращайки Стефани просната върху дивана. Мечът й проблесна, тя се завъртя, а Валкирия блокира острието с ръжена, но го изпусна от удара. Сграбчи Танит, притисна я към стената и в замяна получи коляно в корема. Остана без въздух.
	Бронираното яке беше горе.
	Лицето на Танит беше осеяно с черни вени, а ръката й се уви около гърлото на Валкирия.
	— Къде е Даркесата?
	— Моля те — бореше се за въздух Валкирия, — няма нужда да правиш това…
	Стефани успя да се изправи, Танит се разсея и Валкирия видя шанса си. Награби каквото можа от тялото на Танит, притисна бедро към това на Танит и я дръпна рязко така, че след завъртане блондинката се озова във фотьойла. Фотьойлът падна, Танит се изтърколи от него, но веднага се изправи, все още с меч в ръка.
	Валкирия тръгна наляво. Стефани — надясно.
	Танит хукна напред, а Валкирия се препъна, уцелвайки почти на косъм меча. Стефани се насочи към ръжена, но Танит се извъртя и се блъсна в нея, подкосявайки краката й. Стефани се стовари на земята, а Танит замахна с меча, но Валкирия я изблъска изотзад, обгърна я в най-стегнатата възможна хватка и я преобърна през изпънатия си крак. Танит изпусна меча си, преди да се приземи върху него. Стовари се на земята, а Валкирия се опита да я задържи притисната долу. Но Танит си беше гъвкава, а и много по-силна от Валкирия, дори без Останката.
	Сграбчи Валкирия за главата с две ръце и започна да усуква. Валкирия усети, че хрущялите по шията й бяха на косъм да се спукат, паникьоса се и се опита да се отскубне и да се махне. В този момент отнякъде се появи обувката на Стефани и се свърза в здрав съюз с челюстта на Танит. Последва бясна схватка за меча, но Танит стигна първа, разлюля го и острието се притисна към гърлото на Валкирия.
	Всички замръзнаха.
	— Върни Даркесата обратно — каза Танит.
	— Не можем — отговори Валкирия.
	— Как го направи? Как успя да си върнеш контрола?
	— Не бях аз. Тя вече не е с мен. Беше изхвърлена от тялото ми. Няма я.
	— Няма я?
	— Касандра я призова и я превърна в свободна единица.
	Танит изгледа и двете.
	— В призрак?
	— Нещо такова.
	— О — рече Танит. Последва дълга пауза. После въздъхна и отдръпна острието от Валкирия. Отиде и седна на дивана.
	Валкирия и Стефани се спогледаха.
	Черните вени се отдръпнаха, а устните на Танит си върнаха нормалния вид.
	— Съжалявам — рече.
	Стефани се намръщи.
	— Не схващам. Ще ни убиваш ли, или не?
	Танит се поколеба.
	— Моля те, кажи не — обади се Валкирия.
	— Не знам — отвърна Танит. — Искам да кажа… Би трябвало да ви убия. Би било логично. Ти се отърва от Даркесата, аз искам тя да разруши всичко. Или… исках.
	Валкирия взе решение. Изправи фотьойла и седна в него.
	— Размисли ли?
	— Не знам — каза Танит. — Колкото повече го мисля… да, може би. Частта Останка в мен е, направо, уоооп, хайде да избием всички. Обаче човешката ми същност само пита защо? Да избиеш всичко живо ще направи света толкова скучен. А ако трябва да сме честни, мисля, че и Останката в мен започва да мисли в тази насока, макар че едва ли някога ще го признае.
	Стефани бавно седна, потривайки брадичката си.
	— Значи няма да ни убиеш?
	— Вероятно не. Но не отпускайте гарда все пак, да ви кажа. Не искам да давам обещание, което да не мога да сдържа, но точно към този момент, нямам намерение да убивам никоя от двете ви. Макар че може да размисля.
	— Е, това е напредък — изкоментира Валкирия. — Все е нещо, нали?
	Танит кимна.
	— Мисля, че да. Искам да кажа, да, усещам сякаш съм направила една голяма крачка. Ето такова е чувството. Важно е.
	— Да признаеш, че имаш проблем, е първата стъпка към възстановяването — обади се Стефани.
	— Така казват, нали? А аз имам проблем. Понякога искам да избия всичко. Нямам съвест и от време на време правя неща, които могат да бъдат окачествени като, нали се сещате…
	— Зло — довърши Стефани.
	— Тъкмо. Да. Зло. Понякога правя зли неща. Нямам намерение да бъда зла. Не съм зла просто, за да съм зла. Но се случват лоши неща и аз съм отговорна за това.
	— Ще послушаш ли съвета на Морибунд? — попита Валкирия.
	Танит изглеждаше изненадана.
	— Знаеш за това?
	— Чух, когато говореше със Сангуайн за това. Или по-скоро Даркесата го чу.
	— Кой е Морибунд? — попита Стефани.
	— Един тип, който има Останка в себе си — обясни Валкирия, — но решил да не бъде зъл. Решил да бъде добър. Казал, че всичко, което трябва да направи Танит, е да се прави на добра достатъчно дълго, след което наистина ще стане добра.
	— Дали ще сработи?
	— Не знам — рече Танит. — Всъщност още не съм пробвала. Обаче сега като я няма Даркесата… Няма ли я наистина? Съвсем я няма?
	— Ъ — измънка Валкирия, — никак не ми се иска да те накарам пак да решиш да ни убиваш, но… _почти_ я няма. Финбар каза, че свободни единици като нея могат да издържат в това състояние известно време преди просто да… се изпарят. Води я нуждата да оцелее, но това ще я крепи още съвсем малко.
	— И има начин да _може_ да оцелее?
	— Може да се всели в някой, някой открит за проникване. Но и това няма как да продължи твърде дълго. Обикновено тяло не може да издържи нивото на нейната мощ, без да изгори. Всички Долавящи тази нощ ще спят в защитни кръгове и случай, че се опита да се промъкне.
	— Но е още жива? В известен смисъл? Хмм. — Танит се изправи.
	Валкирия и Стефани бързо скочиха.
	— Пак ли ще се опиташ да ни убиеш? — попита Валкирия.
	Танит прибра меча.
	— Ами. Не знам какво ще правя. Апокалипсисът ми изглеждаше страшно добра идея преди някоя и друга година. Сега… не знам дори. Може би просто вече не ми е толкова интересно. И трябва да си заключвате вратите, между другото. Просто си влязох.
	— А, да — рече Валкирия. — Мерси.
	Танит им се усмихна.
	— Мисля да изляза през входната врата.
	Когато си отиде, те подредиха дневната и заключиха вратата на дворчето. После се върнаха горе и надникнаха при Алис, която беше проспала цялата случка.
	Стефани влезе в банята, докато Валкирия се насочи към стаята си. Постоя известно време вътре, преди да излезе. Вратата към банята беше отворена, а Стефани се разглеждаше в огледалото.
	— Добре ли си? — попита Валкирия.
	Стефани попипа бузата си с пръст и примижа.
	— Ауч. Виж това. Ще се подуе и ще стане страшно до утре сутринта.
	Валкирия се върна в стаята, извади малко пръст от една купчинка, загърната във фолио, и я намокри под крана на мивката.
	— Да видим — рече. Стефани се обърна към нея, а Валкирия натри калта в кожата й. — Така по-добре ли е?
	— Май започва да става по-добре — отговори Стефани.
	— Помисли ли си, че Танит ще ни убие? — попита Валкирия.
	— За момент. Е, за един доста дълъг момент. Ами ти?
	— Първоначално да. Ей, благодаря, между другото. Май ми спаси живота.
	Стефани вдигна рамене.
	— Е, май и ти спаси моя. Много добра врътка й приложи.
	— А, видя ли, а? Мдаа, не беше зле. Макар че наистина започва да ми липсва магията.
	Стефани се ухили.
	— Сериозно съжалих, задето Скиптърът не беше в мен.
	Валкирия се разсмя.
	— Бас ловя. В момента, в който го разкара и _бам_ — ето ти Танит.
	— Типично — рече Стефани, докато подсушаваше лицето си с кърпа. — Ето, избегнахме синьото око, май. Да се надяваме, че това ще е последният път, в който ми се налага да правя това.
	— Наистина ли ще се откажеш? — попита Валкирия, докато вървяха към спалнята.
	— Разбира се — отвърна Стефани. — Звучиш изненадана.
	— Ами да. Не знам как можеш да оставиш всичко това. Искам да кажа, в крайна сметка ти си мен.
	Стефани я погледна, докато се приготвяше да си ляга.
	— За какво говориш? Аз не съм теб. Просто се преструвах на теб. Моментът, в който осъзнах всичко, наистина го осъзнах, беше моментът, в който спрях да бъда теб и започнах да бъда себе си. Нямам никакъв интерес към това да рискувам живота си, за да спасявам хора, които никога през живота си не съм срещала. Бих убила и бих умряла за семейството си и за хората, които обичам, но всички останали могат да се грижат сами за себе си, ако питаш мен.
	— Значи няма да ти липсва да бъдеш партньор на Скълдъгъри?
	— Никак даже — рече Стефани. — Но това е най-вече, защото той никога не се чувстваше спокоен с мен. Имаше периоди, в които беше добре, държеше се както когато беше с теб. И после изведнъж, сякаш някой е натиснал някакво копче, се сепваше и се сещаше коя съм в действителност. Това изобщо няма да ми липсва.
	— И няма да ти липсват приключенията, вълнението…
	— Може би мъничко — каза Стефани. — Поне в началото, де. Обаче нямам търпение пак да си стана нормална. Звучи тъпо, обаче да бъда нормална е онова, което ме кара да се вълнувам.
	— Е, да — рече Валкирия. — Вярно, че звучи малко тъпо.
	Двете се разсмяха.
	— Но ми се иска да се сбогувам утре — продължи Стефани. — Нали се сещаш, със Скълдъгъри, с Чайна и с, така де…
	— Флетчър?
	— Е… Не знам дали ще се наложи да казвам довиждане на…
	— Какво точно, ъъ, се случва между вас двамата?
	— Не знам — отвърна Стефани. — Не знам той как се чувства покрай цялата тази, така де, цялата история или какво ще направи като му кажа, че напускам…
	— Обаче го харесваш?
	— Ами… да.
	— А той харесва теб?
	— Мисля, че да.
	— И искаш да продължите… да се виждате?
	— Може би — каза Стефани. — Да. Ако той пожелае, де. Не знам как ще ме възприема, когато съм нормална.
	— А как ще се справим _ние_ с това? — попита Валкирия. — Ти и аз и моето… ти и аз и _нашето_ семейство?
	— Е — рече Стефани, премисляйки нещата, — предполагам, че бихме могли… бихме могли да не променяме нещата. Искам да кажа, че ако ти си окей с това, мога да прекарвам повечето време тук и да кажем два пъти в седмицата у Гордън, докато заемаш мястото ми. Няма да е лесно като да си разменяме спомените директно, но бихме могли просто, е, сещаш се, да си разказваме какво става преди да се разменим.
	— Да си разказваме — повтори Валкирия. — Колко революционно.
	— Знам де.
	— Осъзнаваш, че ще спорим страшно, нали?
	Стефани вдигна рамене.
	— Не ме притеснява, ако и теб не те притеснява.
	— Е, поне разговорът ще е интелигентен.
	Стефани завъртя очи.
	— Това е толкова Скълдъгъри изказване.
	— Млъквай — рече Вал кирия през смях. — Е, май утре ще е последният ти ден с риск за живота, така че може би ти трябва да ползваш леглото.
	— Може би — отвърна Стефани. — Или пък, знаеш ли… леглото си е бая големичко като за сам човек. Може да си го и поделим.
	Валкирия се усмихна.
	— Екстра.
	— Само че хубавата възглавница е за мен.


>	34.
>	Сбогуване

	Всъщност Стефани ревнуваше заради всичко онова, което беше отказано на нея преди това, като гледаше Валкирия и Скълдъгъри заедно. Завиждаше на тези взаимоотношения, на увереността, която излъчваше Валкирия, когато беше около Скълдъгъри, където знаеше, че ще получи подкрепата и разбирането му, независимо от всичко. Стефани не беше имала такава връзка с никого. Все още пристъпваше предпазливо, дори с Флетчър. Не можеше да си позволи провал. Все още не.
	Но нещата щяха да се подобрят. Знаеше го. Дори в този момент вече беше по-добре, отколкото в началото. Колкото повече беше с хората, толкова повече те променяха отношението си към нея. За Скълдъгъри, Чайна и Сарацен, както и за Ловците на чудовища, тя вече не беше просто дефектиралото отражение. Беше Стефани. Личност. Индивид.
	Колко типично — точно когато беше на ръба да пожъне резултатите от всичко, което беше вложила, всичко, което беше направила, беше стигнала момента, когато настъпи време да го остави зад гърба си.
	Но беше щастлива да го направи. Почти. Не беше замесена от същото тесто като Валкирия. Не беше неудовлетворена от живота в Хагард, от живота като нормален човек. Не я привличаше опасността, нито приключенията, нито мрака. Първоначалното й предназначение като отражение беше да продължи да води ежедневието на Валкирия — толкова ли беше трудно да се повярва, че постепенно бе заобичала това ежедневие? Родителите си, сестра си, града си, бъдещето си… това бяха все неща, които я интересуваха. Това бяха все неща, от които имаше нужда. Със сигурност нямаше да й липсва да пребива хората. И със сигурност нямаше да й липсва да я пребиват.
	И въпреки това… завиждаше.
	— Смъртна жена, на четиридесет и шест години — казваше Скълдъгъри, докато с Валкирия крачеха из Убежището. Стефани се влачеше след тях. — Държим я под око, откакто е демонстрирала някакви долавящи тенденции в миналото. Нищо твърде разтърсващо, но достатъчно, за да я регистрираме като необучен Долавящ. Тялото й беше открито рано тази сутрин. Нещо малко повече от изсушена люспа.
	— Даркесата? — попита Валкирия.
	Скълдъгъри кимна.
	— Така изглежда. От онова, което имаме като информация, Даркесата не би могла да остане в тялото й за повече от три часа, преди да изгори.
	— Къде е открито тялото?
	— В една нива близо до Ашборн. Колата й е била наблизо.
	— Значи Даркесата се е вселила в тази жена и е успяла да стигне само дотам? — попита Валкирия. — Какво има в Ашборн?
	— Наш агент на мястото е забелязал пресни следи от гуми недалеч от там. Мотор.
	— Танит?
	— Възможно.
	— Не знам — рече Валкирия и хвърли поглед на Стефани. — Какво мислиш? Снощи Танит говореше така, сякаш ще приключва с тази история.
	— Може да си е променила решението — отвърна Стефани. — Даркесата може да я е повикала, след като си тръгна от нас, докато все още е била в тялото на жената, и е убедила Танит да се върне при нея.
	— Не искам да приемам, че е Танит, докато поне не се уверим, че следите от гуми съвпадат с тези на нейния мотор — каза Скълдъгъри. — Може да не е тя. Може да е някой съвсем друг, който да няма нищо общо с цялата тази работа.
	Срещнаха двама магьосници, които вървяха срещу тях и придружаваха някакъв мъж с хубав костюм и тревожно изражение. Скълдъгъри вдигна ръка, а тримата забавиха крачка и спряха.
	— Кийр Танер — рече Скълдъгъри. — Знаеш ли кой съм аз?
	Притесненият господин, Танер, кимна разсеяно.
	— Разбира се. Не са много живите скелети, които се разхождат насам-натам, дори и в Роърхейвън.
	— Действително, така е — отговори Скълдъгъри. — Валкирия, Стефани, господин Танер е Главен Надзирател на затвора „Айрънпойнт“, сцена на дръзкото бягство посред бял ден на старото ни приятелче доктор Най. Някаква идея за това как се е случило бягството, Надзирател Танер?
	Танер въздъхна.
	— Някой се е промъкнал вътре, минал е през протоколите за сигурност, измъкнал е Най на повърхността, където, смятаме, е бил отведен с камион.
	— Простете, Надзирател — каза Скълдъгъри, — но някак си го правите да звучи удивително лесно.
	Танер се изчерви.
	— Ние сме затвор с ниско ниво на сигурност, детектив Плезънт. Убежището беше наясно с това, когато изпратиха Най при нас, но ние бяхме единственото място с достатъчно голяма килия, която да може да го настани. А Най дори не беше риск от гледна точка на сигурността, поне не и според досието, което ми беше изпратено.
	— Това не означава, че сме очаквали някой да е в състояние да изведе затворник през главния вход — намеси се Валкирия.
	Танер скръцна със зъби. Стефани почти го чу.
	— Уверявам ви, в момента провеждаме щателно разследване за това как се е случило. А сега, ако ме извините, дойдох тук, за да помогна по организацията за издирването, а не да се обяснявам с масова убийца.
	Веждите на Стефани направо изскочиха нагоре от изненада, а Скълдъгъри изблъска Танер в стената. Другите двама магьосници се опитаха да го издърпат, а Валкирия просто стоеше в ступор.
	— Пуснете ме! — изкомандва Танер, а лицето му беше пламнало в яркочервено. — Незабавно ме пуснете!
	Без да обръща внимание на опитите да ги разделят, Скълдъгъри се приведе и прошепна нещо в ухото на Танер. Каквото и да каза, беше достатъчно червеното лице да добие мъртвешки бял цвят.
	Скълдъгъри отстъпи. Магьосниците хванаха Танер и побързаха да се отдалечат. Минаха покрай Стефани, а Танер изглеждаше ужасен.
	— Та докъде бяхме стигнали? — попита Скълдъгъри, щом Танер изчезна от поглед.
	— Така ли гледат хората на мен? — попита тихо Валкирия.
	Скълдъгъри не отговори веднага.
	— Някои — обади се Стефани. — Особено тук. Гледат те, гледат _мен_ и виждат само лицето на човека, който е избил близките им. Мразят Даркесата. Мразят нас. Ще се наложи просто да свикнеш с това.
	Валкирия я погледна.
	— Трябвало е да понасяш това от онзи ден насам?
	— Ще се научиш да го игнорираш. Или почти.
	Валкирия подъвка устни няколко секунди, после каза:
	— Дотук с моралното ми превъзходство.
	Стефани се засмя.
	— Да, няма как — вече трябва да се спуснеш надолу.
	— Там горе си ми харесваше — промърмори Валкирия.
	— Моралното превъзходство е надценявана величина — намеси се Скълдъгъри, — а и гледката е много по-добра тук долу. Хайде, калпазанки.
	— Всъщност — започна Стефани, — само искам да кажа довиждане на Инженера, става ли?
	— Непременно — отговори Скълдъгъри.
	— Ще минем да те вземем, когато сме готови за тръгване — добави Валкирия.
	Стефани кимна и тръгна сама.
	След минути новото Убежище вече беше зад гърба й, а тя отново се намираше в студените и тъмни остатъци от старото. Стигна до Залата с Усилвателя и Инженерът вдигна поглед.
	— Здравей, Стефани — рече той.
	Тя се ухили.
	— И откъде си сигурен, че не съм наскоро завърналата се Валкирия Каин? Дали не е, защото не нося черно?
	— Съвсем не — отвърна Инженерът. — Походката ти е различна. Стъпваш по-леко на възглавничките на стъпалата си, докато тя ходи така, сякаш има товар на раменете.
	Усмивката на Стефани угасна.
	— Това… всъщност е тъжно в известен смисъл. Бих си помислила, че тя е по-жизнерадостната от двете ни.
	— Предполагам, че едва ли е лесно, да си архитектът на Апокалипсиса.
	— Депресираш ме.
	— О! — възкликна Инженерът. — Е, със сигурност не съм имал намерение да го правя. Нека да изтъкна, че виденията за Апокалипсиса и пророчествата за гибелен край рядко се оказват точни. Поне досега.
	— Ще ми липсват тези наши разговори.
	— Тръгваш ли си?
	— Оттеглям се — каза Стефани. — Ще оставя битките на Валкирия. Тя може да спасява света. А аз искам просто да живея в него.
	— В такъв случай, ти желая щастливо оттегляне — рече Инженерът. — Искаш ли да знаеш колко остава, докато Усилвателят се претовари, ей така, в чест на добрите стари времена?
	Стефани отвори уста, после замлъкна.
	— Не — усмихна се тя. — Това вече не е мой проблем.
	— Много добре. Хубав живот, Стефани.
	— И на теб, Инженере — отвърна тя и излезе. И това беше. Това беше всичко, от което се нуждаеше. Простичък избор като този и всичко се променя. Бъдещето се отвори пред нея. Разцъфна като цвете. Всяка възможност, всяка пътека внезапно придоби кристална яснота. Щеше да бъде добра дъщеря, страхотна сестра, прекрасно гадже, свестен човек. Щеше да дочете онази книга на Стивън Кинг. Щеше да иде в колеж. Щеше да живее и да обича. Щеше да е весела и щастлива, и грижовна, и силна. Отдавна беше надскочила ограниченията си като отражение, а сега още веднъж щеше да надскочи ограниченията.
	Стефани се засмя.
	Юмрукът я застигна странично в главата, коридорът се наклони и я събори върху разлюлялата се земя. Тя се претърколи, без да е сигурна коя посока е нагоре. Прибра стъпалата си под тялото, изправи крака и тръгна замаяно към стената. Целият свят се въртеше и стената изведнъж не се оказа там, където беше и тя пропадаше през някаква отворена врата.
	На прага се появи непознат мъж, някакъв огромен мъж, с мускулести ръце, които се издуваха под дънковия елек и с оплетена дълга черна коса. Тя го познаваше. Познаваше лицето му, тази грозна физиономия. Облоки. Беше един от бандата нихилисти на Винсънт Фоу. Тя направи няколко нестабилни крачки назад, в очакване Фоу да се появи всеки момент. Но изглежда Облоки беше сам. Облоки гигантът, главорезът. Долавящият.
	Но това, разбира се, не беше Облоки. Не точно. Потеше се, а движенията му бяха тромави. Представляваше превозно средство, което някой е взел за пробно каране, без да има намерение да го връща.
	— Даркесо — рече Стефани.
	Даркесата сгърчи мъжкото си лице в злобна усмивка и замахна да удари. Стефани го предвиди. Залегна под ръката и се хвърли напред, целейки се в очите на Даркесата, но тя вече вдигаше коляно.
	Движението беше странно, но уцели Стефани право в корема. Якето й беше отворено, с незатворен цип и ударът направо й изкара въздуха. Тя се отдръпна, олюлявайки се, всички мускули свити в спазъм.
	— Правилно ли дочух? — попита Даркесата, без да спира да я преследва. — Оттегляш се? Сбогуваш се, значи? Наистина ли смяташе, че това ще се случи? Вярно ли? Мислиш, че си единствената, сред всички други, която ще се радва на щастливия край?
	Стефани се изправи, всмуквайки въздух. Опита се да закопчае якето, но ципът беше заял.
	Даркесата махна тъмната коса от очите й.
	— Искам да кажа, че го разбирам. Това ти желание. Щастливият край звучи добре, нали? И аз си бях наумила един щастлив край. Опитвах се да направя това, което и ти. Щях да се впиша. Щях да принадлежа. Но те пак не бяха доволни. Искаха си обратно Валкирия. Не бяха съгласни на нещо по-долу.
	— Не изглеждаш добре, Даркесо — каза Стефани. Гласът й беше слаб. Дробовете й не можеха да поемат достатъчно въздух, за да извика за помощ.
	— _Не_ изглеждам добре, нали? — съгласи се Даркесата. — Чувствам как органите ми се сваряват в тялото и не мога да направя нищо да го спра.
	— Сигурно е гадно.
	— Може да не съм в състояние да използвам силите си, но това тяло ще ми свърши работа. Стига ми да те убия.
	— Няма да умра — отвърна Стефани. — Имам твърде много неща, за които да живея.
	Даркесата се приближи.
	— Животът и смъртта са просто два пътя, по които се движи енергията. Два възможни пътя от милиарди. Ще ти покажа.
	Тя настъпи, а Стефани избегна удара, заби странично тока на ботуша си в коляното й и я наблюдаваше как рязко променя центъра на тежестта си. Инстинктът й подсказваше да се цели в главата — винаги в главата, но Даркесата беше избрала въпросния тип заради размерите му. Стефани трябваше да намери как да стигне до тази височина.
	Даркесата атакува, сграбчи Стефани за дясната ръка и така я фрасна, че щеше да й откъсне главата, ако не беше отстъпила назад в засилка, за да забие чело в устата на Даркесата. Даркесата зави, а от разбитите устни пръсна кръв. Ударът май беше избил някой и друг зъб. Стефани се надяваше да е така, понеже беше наранил и нея, изпращайки фойерверки от светлина, които заслепяваха погледа й. Даркесата направи крачка назад, хванала лицето си с ръце, а Стефани приклекна и вкара един ъперкът право в слабините на Даркесата. Тя издаде звук, сякаш се отваря каменна врата — скърцащ и кух, присви се на две, а очите й щяха да изскочат, преди да се затворят от бавно настъпващата болка. Стефани отскочи назад с танцова стъпка и я срита, така че пръстът на крака й уцели Даркесата под брадичката. Това трябваше да я повали. Вместо това, краката на мъжагата само леко потрепериха и след миг той се изправи отново.
	Стефани финтира в едната посока, тръгна в другата, а кракът й замахна към онова коляно. Какво беше казал Патрик Суейзи в онзи филм, който Танит я беше накарала да изгледа? Избери си най-грамадния тип в целия свят, сритай го в коляното и той ще тупне като камък. Точно така, дявол да го вземе. Я виж сега Даркесата — олюлява се, залита, а окървавеното й лице е сгърчено от болка, диша на пресекулки. Стефани трябваше само да продължи да диктува дистанцията помежду им, докато успее да се измъкне и да избяга.
	Даркесата отстъпи, като я наблюдаваше злобно.
	— Не струваш много без магия, нали? — рече Стефани. Беше възстановила контрола си върху дишането. Гласът й отново беше силен. Продължи да обикаля в кръг, като се приближаваше до вратата.
	— Ново тяло — отговори Даркесата, а кръвта шуртеше от устата й. — Отнема известно време да схванеш нещата. Пък и мъж. Има някои слаби места, с които не съм свикнала.
	— Имаш повече мускули в замяна на това.
	— Предполагам, че да — рече Даркесата. — Но не мога да разчитам на такива неща, нали? Трябва да помня коя съм. Да помня обучението си. Което, сега като се замисля, е точно същото, което си получила и ти. Това ще бъде интересно, не мислиш ли?
	Даркесата се усмихна и изкуцука напред. Стефани отстъпи. Даркесата избърса кръвта от устата си, погледна я, после изтръска ръка. Капки кръв пръснаха по лицето на Стефани, тя потрепери и точно в тази част от секундата, Даркесата забрави за куцукането и се хвърли напред през пространството помежду им. Една огромна ръка награби рамото на Стефани, а другата разкъса якето и го свали от нея. Един удар разстроши ребрата й, после долетя и един лакът със силата на гюлле, който разби челюстта й.
	Болката отекна в тялото й и тя падна в коридора. Двете се свлякоха на пода, а Даркесата се стовари с цялата си тежест върху Стефани. Стефани усети вкуса на кръв, глътна няколко счупени зъба. Бясно се загърчи, като движеше бедра. Опита се да атакува очите, но Даркесата държеше главата си настрани, затова Стефани сграбчи ръката, която я държеше за рамото, със засилка надигна крака, като се опита да вкара Даркесата в хватка армбар, но Даркесата промуши крака под нея и се изправи, издърпвайки и Стефани, вдигна я от пода, след което се отпусна да падне, Стефани се удари в пода, а Даркесата се приземи върху нея с цялата си тежест, така че момичето остана да лежи на пода с проснати ръце и крака.
	Почувства дебелите пръсти по гърлото си, но тялото й беше в шок и не можеше да реагира.
	После чу гласове. Валкирия. Флетчър.
	Опита се да извика, но от челюстта плъзнаха нови вълни на болка по цялото тяло. Даркесата спря да я души и започна да търси нещо по джобовете си. Тялото на Стефани отново започна да реагира. Даркесата извади дървена сфера от джоба си, завъртя двете полукълба в противоположни посоки, а отвътре се разду балон, който обгърна и двете, точно когато Валкирия и Флетчър се появиха иззад ъгъла.
	— И не смяташ, че това е странно, така ли? — питаше Флетчър в неведение за присъствието на Стефани и Даркесата само на няколко крачки от него. Стефани искаше да извика, макар това едва ли щеше да има смисъл в рамките на сферата, която поглъщаше всички звуци и не позволяваше да излязат навън, но Даркесата я стискаше здраво за гушата и тя не можеше да диша, пък какво оставаше да вика.
	— Всъщност, да — каза Валкирия, — мисля, че е много странно, ако трябва да съм честна. Правиш с нея някакви неща, а тя по същество е мен, така че макар да сме скъсали, ти все пак правиш джиджи-биджи с… хубаво де, виж, просто е притеснително.
	— Удивително, но не става дума за теб — каза Флетчър.
	— О, така ли? — отвърна Валкирия, без дори да се опитва да прикрие скептицизма си.
	Стефани се опита да изръмжи със затворена уста, докато минаваха точно покрай нея, но те дори не сведоха погледи.
	Тя усети как Даркесата затяга хватката и се опита да изпълзи назад, Даркесата премести тежестта си напред и Стефани я улови в една съвсем навременна ножица, преобръщайки Даркесата по гръб, така че да се озове върху нея. Направи опит да се изправи, обсипвайки носа на Даркесата с юмручни удари, когато онази насочи всички усилия да я задържи долу. Стефани падна настрани, Даркесата се извъртя и двете се оказаха изправени една срещу друга.
	— Здрасти — чу тя Валкирия от Залата с Усилвателя, — да си виждал Стефани?
	— Действително, видях я — отвърна Инженерът. — Беше тук преди две минути и четиридесет и пет секунди.
	Стефани извика. От разбитата уста излезе само гъргорене.
	Даркесата се ухили.
	Стефани се втурна напред, плъзгайки ръце нагоре покрай главата си, а лактите се стовариха върху онова, което беше пред нея.
	— Типично — казваше Валкирия, докато излизаха в коридора. — Знаеш ли, прави това само, за да ми покаже как е станала самостоятелна личност.
	— Не бъди лоша със Стеф — каза Флетчър. Стояха и се гледаха. — Аз я харесвам и тя ме харесва. Помниш какво е това, нали? Онези времена, когато бях неустоим за теб.
	Валкирия се разсмя.
	— Никога не си бил неустоим.
	Стефани обви ръка около врата на Даркесата и започна да я налага с лакът по лицето, отчаяна да се пребори за пространството, от което имаше нужда, за да се изскубне от балона на сферата-невидимка.
	— Разбира се, че бях — хилеше се Флетчър. — Ти беше луда по мен. Преди да се появи онзи вампир, естествено. Ти и фазата ти с лошото момче.
	— Не продължи много дълго.
	Флетчър вдигна рамене.
	— Не трябваше.
	Даркесата я преобърна през бедрото си и Стефани се стовари на пода. Даркесата изви ръката, която все още стискаше и дори през счупената челюст Стефани изпищя, когато костта се скърши.
	— Наистина никога не съм искала да те нараня — обясняваше Валкирия. — Ти беше първото ми истинско гадже. Не знаех какво, по дяволите, правя.
	— Да не мислиш, че аз знаех. Ти беше моето първо гадже.
	Валкирия се намръщи.
	— Не ми ли беше казвал, че съм ти четвъртата?
	Флетчър се засмя.
	— Е, да… може малко да съм преувеличил по този въпрос.
	Очите на Валкирия се окръглиха.
	— О, Боже.
	Той отново се засмя.
	— Е, да — рече и замлъкна за миг.
	Даркесата пусна ръката й, а Стефани се претърколи със сълзи на очите и се завлачи към края на балона.
	Не поглеждаше назад, но усещаше, че Даркесата стои там и я наблюдава как се приближава до ръба.
	— Наистина харесвам Стефани — меко каза Флетчър.
	— Знам — отвърна Валкирия. — И ако наистина е така, тогава нямам проблем. Но тя заслужава да си честен с нея. Та, сигурен ли си, че я харесваш заради нея самата или я харесваш заради мен?
	Стефани се пресегна, ръката й се показа от балона със сгърчени пръсти, които се забиваха в пода, а тя се влачеше след тях. Трябваше само да се огледат. Само да видят ръката.
	Флетчър си пое дълбоко въздух.
	— Не — отвърна. — Не съм сигурен.
	Силни пръсти се сключиха около глезена й и Даркесата издърпа Стефани далеч от края на балона. Тя изхлипа от болка и отчаяние, докато я обръщаха по гръб, Даркесата коленичи над нея, с онези стискащи ръце около шията й. Лицето, което носеше, това на Облоки, се хилеше срещу нея с кървави устни.
	Стефани задращи по ръцете, впивайки нокти в кожата, опита се да издраска лицето, да извие назад някой от пръстите, опита се да направи нещо, каквото и да е, да остане жива, да продължи напред, да види отново семейството си, мама и татко, и сестричката си, моля те, Боже, не искаше да умре, беше положила толкова труд, беше направила толкова много и беше стигнала толкова далеч, вече беше човек и обичаше Флетчър, и обичаше семейството си, и обичаше този свят, който ставаше все по-тъмен и по-тъмен, все по-неясен, а звуците заглъхваха и тя вече не можеше да чува, нито да чувства, нито да докосва, а след това всичко изчезна, останаха само черни облаци студ, а после и те изчезнаха, и тя също.


>	35.
>	Загубата

	Стъпки отекваха по празните коридори, те продължаваха лениво да търсят Стефани, докато Валкирия не извади най-сетне телефона си.
	Флетчър беше същинско чудо през този ден, беше си му в кръвта — да пусне в ход някоя усмивчица и небрежния маниер, да позволи младежът отвътре да пробие навън. Харесваше го, когато беше честен и това бяха именно моментите, когато си спомняше защо изобщо се беше влюбила в него. Тези чувства отдавна бяха избледнели, разбира се, но онова, което оставаше, беше свързаност, която никога нямаше да бъде забравена. Те бяха първите любови един на друг. Това имаше някакво значение. Независимо от всичко друго, което се беше случило, това имаше значение.
	И стига той да не разбиеше сърцето на Стефани или тя — неговото, винаги щеше да е така.
	Телефонът на Стефани звънеше и звънеше и тъкмо, когато Валкирия щеше да затвори, някои вдигна.
	— Валкирия.
	Валкирия се намръщи.
	— Ей. Ти защо вдигаш телефона на Стефани?
	— Слез при Залата с Усилвателя — рече Скълдъгъри. — Флетчър с теб ли е?
	— Да.
	— Доведи и него.
	Затвори.
	Флетчър очакваше обяснение. Вместо това, Валкирия го хвана за ръката.
	— Залата с Усилвателя — каза само.
	Той вдигна рамене. Когато надигаше раменете, бяха насред поредния ярко осветен коридор на новото Убежище. Когато ги отпускаше, вече стояха до Усилвателя.
	Инженерът се беше изправил до вратата и надничаше навън. Обърна се.
	— Ужасно тъжно — каза.
	Валкирия се начумери още повече. Забързано подмина робота. В коридора отвън имаше тълпа народ, скупчени около някой, който беше колабирал. С Флетчър плътно отзад, двамата се приближиха, тъкмо когато Ревъри Синекдох приклякаше до безжизненото тяло.
	Валкирия замръзна. Флетчър се блъсна в нея. Тъкмо тръгна да се извинява, когато забеляза какво гледа тя, забеляза лъскавите червени панталони и тъмната коса. Кръвта по лицето. Печалното изражение на Синекдох.
	— Стефани? — обади се той.
	Скълдъгъри вдигна поглед и ги забеляза.
	— Вън — заповяда на другите, които се тълпяха наоколо. — Всички, които не съм извикал лично, да напуснат моментално.
	Последва колебание, после народът се пръсна, спестявайки си шушуканията за после, когато се върнеха горе. Валкирия и Флетчър не бяха помръднали, само гледаха.
	На земята до Синекдох лежеше още едно тяло — огромен мъжага, който, изглежда, също беше понесъл доста щети. Облоки.
	Флетчър пристъпи напред. Не изглеждаше стабилен.
	— Тя добре ли е? — попита, сякаш останал без капка въздух.
	— Съжалявам — отговори Синекдох. — Нямаше какво да направим.
	Флетчър не помръдна, после внезапно полетя настрани, удари се с рамо в стената и се свлече на пода. Не откъсваше очи от приятелката си.
	— Ние бяхме тук — прошепна той. — Точно тук. Говорехме.
	— Явно я е атакувал веднага щом сте се махнали — рече Синекдох.
	Върху лицето на Стефани беше изписан такъв ужас, че на Валкирия й стана лошо. Беше водила битка. И то каква. Но не е било достатъчно.
	— Облоки — каза Валкирия. Усещаше странна тежест в говора. Лицето й беше като изтръпнало. — Той е Долавящ.
	Скълдъгъри кимна.
	— Даркесата го е използвала за тяло. И той е мъртъв. Тялото му е изгорено, също като на смъртната жена от тази сутрин.
	Ръката на Синекдох засия и тя я прокара над тялото на Стефани.
	— Удушаване — промърмори, сякаш говореше на себе си. — Счупена ръка. Счупена челюст. Но вероятната причина за смъртта — асфиксия. — Съвсем леко премести тялото на Стефани и отдолу се търкулна една сфера-невидимка.
	Спря в стената. _Изпука_ леко.
	— О, Боже — извика Флетчър, щом я видя. — Била е тук. Убивали са я, а не сме можели да видим. — Той скочи и погледна Валкирия. — Мислиш ли, че е чула? Мислиш ли, че е чула какво си говорехме?
	— Не… не знам — отвърна Валкирия.
	Флетчър покри лицето си с длани. Валкирия се приближи до него, за да го успокои, но той се дръпна рязко, а когато тя пристъпи към него, просто изчезна.
	Върна поглед върху тялото на Стефани, а сълзите се стичаха по лицето й. Скълдъгъри се приближи и нежно я притисна към себе си, прегърна я и я остави да изплаче всичко.


>	36.
>	Влизане в потока

	Скълдъгъри излайваше заповеди и раздаваше команди, а хората изпълняваха всичко с решимост, в спешен порядък, така че Валкирия можеше само да си стои там и да тъне в ступора си. Най-накрая се отдалечи, закрачи из Убежището, докато не се озова в Столовата. Не беше хапвала нищо от часове. Взе си чиния с храна, седна сама на една маса и осъзна, че изобщо не е гладна. Избута чинията настрани и положи глава върху ръцете си.
	Ступорът не се оттегляше.
	— Чух за отражението ти.
	Валкирия вдигна глава и разтърка очи. Соломон Рийт седеше срещу нея, положил бастуна си на масата и скръстил ръце върху му. Облечен в черно, както обикновено. Красив, както обикновено. С угрижен вид. Ето това беше новост.
	— Тя беше повече от отражение — каза Валкирия.
	Той кимна.
	— Така чух и аз. Приеми съболезнованията ми.
	Валкирия подсмръкна.
	— Ти си некромант. Наистина ли е редно да ми поднасяш съболезнования, когато някой умре? Не е ли срещу правилата ти?
	— Да поднесеш съболезнования няма нищо общо с човека, който е преминал нататък, а касае изцяло хората, които е оставил след себе си.
	— Я ми припомни пак какво става като умрем?
	Рийт се усмихна.
	— Според моята религия? Ние отново навлизаме във Великия поток на живота и смъртта. Стефани обаче ще е уникален случай. Ти и аз — ние просто ще се влеем отново там, откъдето сме дошли. Но от онова, което съм чувал, твоето отражение се е превърнало в завършен, осъзнат истински живот, и като такава, вероятно ще е единственият човек, който ще _добави_ към потока, вместо просто да го възстанови.
	— Е, такава си е Стефани — промърмори Валкирия. — Все трябва да е особената.
	— Някакви признаци от Даркесата до този момент?
	Тя поклати глава.
	— Потъна обратно в сенките. Наблюдаваме всички с долавящи способности. Ако продължим да й пречим да си намира съдове, може да успеем да я уморим. Боже, не знам. Прекалено съм уморена да мисля за всичко това. А ти какво правиш тук, всъщност?
	— Реших да те навестя, когато чух, че си паднала в жертва на тъмната си страна.
	— Това беше преди седмици.
	— Задържаха ме малко. Но ето — връщам се най-сетне, а ти си се справила без мен. Почти.
	— Аха, почти.
	— Забелязвам, че не носиш пръстена — рече той. — Това ли е краят, значи? Решила си да бъдеш Елементал, когато дойде Приливът ти?
	Валкирия се поколеба.
	— Малко… малко по-сложно е. Загубих пръстена. В момента всичките ми некромантски сили са в един малък нищо непредставляващ амулет… не че мога да се добера до тях.
	— Отнели са ти амулета?
	— Отнета ми е магията.
	Той се намръщи.
	— Моля?
	— Даркесата е моята магия — тихо продума тя. — Когато се разделихме, тя взе всичко и ме остави с нищо.
	Рийт се облегна назад, като не откъсваше поглед от нея.
	— Не… съм чувал подобно нещо да се е случвало някога.
	Валкирия извади една полуусмивка.
	— М-да. Уникална съм.
	— _Никаква_, ама никаква магия?
	— Нито зрънце.
	— Колко стресиращо.
	— Доста съм стресирана, вярно си е.
	— И какво ще правиш?
	— Не знам — отвърна тя. — Мислех, че животът ми ще бъде магия и чудовища, и битки, и… каквото там друго има. Но ако нямам магия, тогава…
	— Това означава ли живот на смъртен? — попита Рийт. Тя можеше да се закълне, че леко е пребледнял.
	— Би могло. — Забеляза през рамо, че Скълдъгъри влезе в Столовата. — Е, хубаво тогава — промърмори.
	Усмивката на Рийт отново се появи.
	— Скълдъгъри, нали?
	— Моля те, не го ядосвай.
	— Кой, аз? Че аз ядосвал ли съм _някога_ великия Скълдъгъри Плезънт?
	Скълдъгъри цъфна на масата. Рийт надигна усмихнато лице.
	— Здравей.
	— Ще те гръмна в окото — отвърна Скълдъгъри.
	Рийт хвърли поглед на Валкирия.
	— Мисля, че го ядосах.
	— Ти какво търсиш тук, Рийт? И как, по дяволите, си се вмъкнал през главния вход?
	— Секачите ме обожават — отговори Рийт. — Казах няколко вица, посмяхме се малко и те ме поканиха. Освен това, минах скрит в сенки покрай тях. Но съм сигурен, че няма да имат нищо против, де.
	Скълдъгъри направи сигнал към някой зад Валкирия.
	— А аз съм сигурен, че няма да имаш нищо против да назнача някой от тях да ти прави компания, докато си тук.
	— Никак — рече Рийт. — Обичам да завързвам нови приятелства.
	Един Секач се приближи, а Скълдъгъри кимна към Рийт и каза:
	— Не го оставяй да ти се измъкне от поглед. Валкирия, може ли?
	Тя се изправи и отидоха в едно по-закътано ъгълче.
	— Само си говорехме — каза тя.
	— Рийт изобщо не ме притеснява — отвърна той. — Трябва да се прибереш вкъщи. В цялата лудница, оставихме на една много важна подробност да ни се изплъзне от поглед. Трябва да се прибереш и да се свържеш със Скиптъра.
	— Аз ли? — попита тя, мръщейки се. — Не, ти трябва да си този, който да го контролира. Аз дори не разполагам с магия вече.
	— Това няма да спре Скиптъра да се свърже с теб.
	— Не, имам предвид, че нямам никаква магия, така че каква полза имаш от мен в дългосрочен план?
	Той наклони глава.
	— Което ще рече какво? Мислиш да се оттеглиш ли?
	— Аз… не знам. Не искам. Искам да… искам да правя това до края на живота си. Обаче без магия, ще съм само пречка.
	Скълдъгъри скръсти ръце и потупа с пръст, облечен в ръкавица по брадичката си.
	— Хммм.
	— Ето, виждаш ли?
	— Май да.
	Очите й отново се изпълниха със сълзи.
	— Значи… си съгласен? Искам да кажа, мислиш, че трябвала спра? Сега, когато я няма Стефани, трябва просто да си ида вкъщи и да съм нормална и… Мислиш, че е редно да го направя?
	Той въздъхна.
	— Ако смяташ, че така е най-добре.
	Тя направо изстина отвътре.
	— Наистина ли?
	Той протегна ръка и прокара пръст по челото й.
	— Не ставай идиотка, моля те.
	— _Ау._
	— Отивай си вкъщи и вземи Скиптъра. Ще ти звънна утре сутринта.
	— Това беше _болезнено_.
	— Хубаво.
	Той се обърна.
	— Само се надявам да успея да го намеря — промърмори тя.
	Той отново се обърна и я загледа продължително.
	— Моля?
	— Стефани го скри. Спорехме и… както и да е, де, тя го скри. Не е в дъното на кладенеца, все пак. Така де, не го е заровила някъде. Все някъде е из къщата. Толкова се беше навила да зареже всичко и да живее нормален… нормален…
	— Живот — довърши Скълдъгъри.
	— Да — Внезапно Валкирия почувства гърлото си страшно стегнато.
	— Е — рече Скълдъгъри, — по-добре да идеш да го потърсиш тогава, нали?
	Валкирия кимна, но се поколеба, преди да се отдалечи.
	— Ако чуеш нещо къде може да е отишла Даркесата…
	Той кимна.
	— Веднага ще ти се обадя. А сега, за Бога, прибирай се вече.


	Когато приключи с всичко останало, претърси стаята на Алис. Прерови всеки милиметър от гардероба, провери под повивалника, изръчка целия огромен сандък с играчки в ъгъла. Тъкмо да излезе и случайно погледна към креватчето.
	Стефани не би го сложила близо до креватчето. Рискът Алис случайно да докосне черния кристал беше твърде голям. Стефани никога, ама никога, не би поставила своята… _тяхната_… малка сестричка в такава опасност. Само че…
	Само че Алис нямаше да е в опасност. Алис беше Еджли, също като Валкирия. Щеше да оцелее след директен допир с кристала. А креватчето… кой би си помислил въобще да търси най-могъщото оръжие, което може да съществува, в бебешко креватче?
	Валкирия го вдигна, провери отдолу, после се изправи и вдигна завивките. Матрачето беше леко повдигнато на едно място. Тя го махна. Раницата със Скиптъра беше набутана между празнините. Беше наполовина отворен.
	Тя освободи чантата, извади Скиптъра и го стисна здраво. Собствеността върху Скиптъра трябваше да премине в нея още с първия допир. Само че получи само студено усещане в стомаха. Огледа се за нещо, което може да унищожи. Най-накрая отвори прозореца, насочи Скиптъра в небето и се опита да стреля.
	Нищо не се случи.
	Не се беше свързал с нея. Което означаваше, че вече се е свързал с някой друг.
	Валкирия приклекна и затвори очи.
	— О, Алис…


>	37.
>	Никакви спорове

	Кошмарът беше ярък. Валкирия се събуди с бясно биещо сърце, а ръцете й стискаха чаршафите. Лежеше без да мръдне, докато не се увери, че е било само сън. След миг очите й плувнаха в сълзи и тя заплака.
	После звънна телефонът, тя прочисти гърло и вдигна.
	— Тялото на Стефани изчезна.
	Валкирия се надигна, с широко отворени очи, вече забравила лошия сън.
	— _Какво?_
	— Доктор Синекдох беше открита в безсъзнание преди час — отвърна Скълдъгъри. Май беше в движение, поне така се чуваше. — Идентифицира Винсънт Фоу, като един от хората, които са я нападнали, докато е правила аутопсия на тялото в моргата. Било е към три часа сутринта.
	Валкирия провери колко е часът на часовника до леглото.
	— Тялото го няма от _шест часа_?
	— Синекдох е добре, никой друг не е ранен, но няма следа нито от тялото, нито от Фоу.
	Валкирия отметна завивките, стана от леглото и започна да си събира дрехите.
	— Знаем ли защо са го направили? Облоки беше част от бандата на Фоу — това да не е отмъщение спрямо Даркесата? По някакъв начин?
	— Не мисля — каза Скълдъгъри. — Много вероятно е да е тъкмо обратното. Мисля, че работят заедно.
	Тя едва не падна, докато си навличаше панталоните.
	— Значи Облоки доброволно се е поддал да бъде обладан?
	— Може би. Нали помниш — Фоу и приятелчетата му са си собствена особена група нихилисти. Искат светът да изчезне, с всички тях. Когато се появиха снощи, са им разрешили да видят тялото на Облоки, след което напълно са забравили за тях. Размотавали са се наоколо, докато тялото на Стефани не е било докарано, след което са го грабнали и са изчезнали. Опитваме се да им открием дирите, но с тази шестчасова разлика в тяхна полза, шансовете ни не са особено добри.
	Чорапи. Чорапи. Къде, по дяволите, са чорапите?
	— Та ако са занесли тялото на Стефани на Даркесата, тя какво ще прави с него? Може ли да се всели вътре?
	— Не ми се струва вероятно — отвърна Скълдъгъри. — Да оставим настрани това, че едва ли би се опитала да се всели в труп, а Стефани няма магия. Тя няма твоите гени — не е наследничка на Древните. Дори и по някакъв начин Даркесата да успее да влезе в тялото, Синекдох предвижда, че трупът ще изгори за секунди. Не схващам какъв е нейният план, но ще разберем. И все пак имам една добра новина. Крейфън Сигнет е открил измерението на Меволент. Ако скрием там Ревъл, може да примамим Даркесата във всеки един момент.
	— Е, това е просто чудно — рече Валкирия, току-що намерила чорапите си. — Особено предвид това как не можем да използваме вече Скиптъра.
	— Положителна нагласа, Валкирия.
	— А, да, карай да върви. Сега ще се метна на колата и идвам да ти помогна да…
	Замлъкна, с един чорап на крака.
	— Валкирия?
	— Ще дойда в Роърхейвън възможно най-скоро — рече, докато продължаваше да се облича. — Просто се сетих за нещо и искам първо да го проверя.
	— Добре. Скиптърът прибран ли е на сигурно място?
	Тя седна на леглото, притисна телефона между брадичката и рамото си и нахлузи ботушите.
	— Аха. Съжалявам за това. Най-могъщото оръжие на света и единственият, който може да го използва, е двайсетмесечната ми сестра.
	— Не се тревожи за това — отвърна Скълдъгъри. — Поне не е попаднал във вражески лапи. Това е най-важното. Хубаво, трябва да тръгвам. И не прави глупости.
	Затвори преди Валкирия да успее да събере достатъчно възмущение, а тя свърши с обличането и побърза да слезе долу. Скочи в колата, загризала една ябълка. Не беше най-задоволителната закуска в света, но щеше да свърши някаква работа. Отиде до къщата на Гордън.
	Когато влезе в кабинета, Ехо-камъкът светна в стойката на масата и Гордън Еджли се появи пред нея. Не съвсем, всъщност. Образът беше доста избледнял.
	Гордън се намръщи.
	— Това е странно — рече.
	Валкирия потупа камъка, намести го в стойката и образът се проясни.
	— Изглежда имам нужда от сервиз — заяви Гордън. — Здрасти, Стефани. Надявам се, че си тук, за да ми донесеш добри новини за племенницата ми.
	Валкирия се намръщи.
	— Какво искаш…? — После се ококори. — Леле, Гордън! Съжалявам! Така и не дойдох да те видя! Не ти обясних!
	— За кое?
	— Аз съм. Валкирия.
	Гордън се намръщи още повече.
	— Но… но Валкирия се превърна в Даркесата…
	— Пак съм си аз! Толкова съжалявам, нямах възможност да дойда и да ти разкажа.
	Чертите на Гордън се озариха от усмивка.
	— Любимата ми племенница се върна при мен! Вторниците винаги са ми били любими!
	— Днес е четвъртък.
	— Плътно следвани от четвъртъците! Валкирия, толкова е хубаво, че се върна! Бас ловя, че има история, която си заслужава…
	— Има — отвърна тя, — обаче в момента сме притиснати от времето. Гордън, случиха се много неща. Очевидно. Аз се върнах, Скълдъгъри е добре, Скиптърът е вкъщи и е вързан към Алис, обаче това е съвсем друга история, а Даркесата е… тя е свободна единица.
	— _Случвали_ са се неща, няма спор.
	— А Стефани е… мъртва.
	— О — каза Гордън. — О, това е доста неудобно.
	— Малко повече от _неудобно_ е, Гордън. Тя… тя беше личност. И е мъртва.
	— Съжалявам — отвърна Гордън. — Не исках да прозвуча безчувствено. Но не трябва да забравяш, че тя се опита да те убие.
	— Помня.
	— Освен това тя _уби_ горката Каръл.
	— И това помня, да. Но тя само искаше да има семейство. Само искаше да е нормална. А сега е мъртва, а аз… аз не знам как да се чувствам наистина.
	— Харесваше ли я?
	— Всъщност, да. Тя беше… харесвах я. Имаше някаква история с Флетчър — колкото и странно да звучи. Тя го харесваше, той — нея…
	— Трябва да е било доста объркващо за него — изкоментира Гордън.
	— Бих казала, да. Тя градеше собствения си живот. Имаше си гадже, за Бога. Вярно, моят бивш, но пак се брои.
	— Как умря?
	— Даркесата.
	— О.
	— А сега тялото го няма. Смятаме, че Даркесата го е взела.
	— Е, това няма да продължи… — гласът на Гордън избледня, а образът затрептя.
	Валкирия отново потупа камъка.
	— Ей. Гордън, ей, не те чувам.
	Образът се стабилизира. Гордън премига.
	— Сега чуваш ли ме?
	— Да.
	— Ох, хубаво. Та, какво казвах? А, разбира се. Тялото няма да издържи дълго. Същност с мощта на Даркесата може да оцелее само в оригиналната си форма — в този случай, в теб. Всеки друг временен съд ще изгори за…
	— Всичко това ми е ясно — рече Валкирия. — Не мисля, че още се е вселила в Стефани, обаче. Накарала е някой друг да открадне тялото.
	— Хъх — каза Гордън. — И знаеш ли защо?
	Валкирия се поколеба.
	— Чудя се дали преди да се пъхне в Стефани, няма да опита да направи нещо, за да се увери, че може да се всели в нея, без да я изгори.
	— И имаш ли представа какво може да е това?
	— Когато аз бях Даркесата, прекарах много време да събирам информация за това как работи магията. Повечето не го помня, а онова, което ми е останало, не го разбирам вече. Обаче помня разни неща. Като историята за едно езеро, в пещерите под нас, където обикновените оръжия се превръщат в Богоубийци.
	Гордън кимна.
	— Да, Фонтанът на извора, както му казват. Анатем Майър го е споменал в дневниците, които е водил, докато е изследвал.
	— Той ли е открил този фонтан?
	— Той, да. Удивителни свойства имала тази вода — превръща обикновени предмети в магически. Просто удивително.
	Валкирия го погледна. Трябваше му един миг. После окръгли очи.
	— О, мили Боже! Мислиш, че Даркесата ще потопи тялото на Стефани във фонтана.
	— И защо не? Защо да не сработи? То ще е като да маринова тялото в магически сокове, нали? А когато се маринова хубаво, ще го извади и това немагическо тяло изведнъж ще се окаже в състояние да поеме каквато и да било магия, която излеят в него. Нали така работи фонтанът? Колко време би отнело? Да се маринова?
	— Не знам — отвърна Гордън. — Със сигурност часове.
	— Даркесата вече го държи там от часове.
	Гордън затрептя, но гласът му остана силен.
	— Значи нямаме време за губене. Който и да е взел тялото, все пак е трябвало да го свали долу, покрай онези ужасно отвратителни създания. Ако имаме късмет, ще са ги забавили. Ако наистина имаме късмет, ще са ги убили. Предполагам, че скоро ще разберем.
	— Ние?
	— О, да — рече Гордън и сложи ръце на хълбоците. — Наистина ли смяташ, че ще те пусна долу без мен? Чел съм дневниците на Анатем Майър от кора до кора. Познавам картите му, бележките му, знам всяка кратка пътека и всеки задънен край наизуст. Ще ме свалиш долу, млада госпожице, и никакви спорове.
	Валкирия вдигна вежди.
	— Честна сделка.
	— Отлично. И какво ще правим сега?
	— Ще се обадя на Скълдъгъри.
	— Прекрасно. Аз ще продължа да си стоя тук с ръце на хълбоците. Сега побързай. Имаме да вършим героични дела.


>	38.
>	Вражеска територия

	Чува се леко щракване и стената от другата страна на стаята се отваря, а отвътре наднича Стефани.
	Врата. Скрита врата. Паник-стая. Тя е имала инсталирана паник-стая.
	Ксена промушва глава навън, подушва въздуха и изръмжава, а Стефани притичва напред с пръст до устните. Ксена пристъпва внимателно след нея, опашката й маха от потисната свирепост, а космите на врата й са настръхнали. Стефани прикляка в краката на Дани, а пръстите й потъват във възела на въжето. Докато се мъчи с него, Дани чува как Гант и Джеремая си говорят. Гант казва на Джеремая да измие кръвта от крика.
	Стефани изсъсква едно проклятие. Не може да развърже възела. Вместо това се вдига и дърпа въжето около врата на Дани. То се освобождава на мига, а Стефани го вдига на крака и го завърта на място. Той пада назад в ръцете й и тя започва да го влачи към паник-стаята, а токовете на обувките му стържат по дървения под. Вече са на средата на пътя, когато чуват стъпки.
	Дани надниква през рамо към стаята. Твърде далеч. Никога няма да успеят. Преди да успее да прошепне на Стефани да го пусне, тя го пуска. Пада тежко, удря вече ранената си ръка и чува как Стефани прошепва на Ксена някаква команда. Кучето влита в паник стаята, завърта се и чака Стефани да се присъедини към нея. Вместо това, Стефани заляга зад дивана, насочва нещо към паник-стаята и скритата врата се затваря, точно когато Кадавъръс Гант влиза през вратата.
	Дани спира да се гърчи. Гант поглежда надолу към него и леко се мръщи.
	— Дани, момчето ми — казва Гант, — как бих могъл да ти имам някога доверие, след като в мига, в който изляза от стаята, ти вече се опитваш да избягаш, колкото и зле планирано и лошо изпълнено да е това? Какво говори това за теб, Дани? Дали говори за това, че не бива да ти се има доверие? Боя се, че да. — Гант го вдига от пода с лекота и сила. — А сега, моля те, върни се на мястото си.
	Дани няма какво да каже или да направи, затова стига на подскоци със здравия си крак до дивана и сяда. Няма как да разбере дали Стефани все още се крие зад него.
	Джеремая влиза, поставя крика на малката масичка и доизсушава ръцете си с една кухненска кърпа.
	— Мислиш ли, че вече знае, че сме тук?
	Гант отива до прозореца и поглежда навън.
	— Знае. Наблюдава ни точно в този момент. Усещам го.
	— Значи трябва да вържем Дани навън — казва Джеремая. — Да го поорежем оттук-оттам. Малко да пусне кръвчица. Ще се наложи да дойде да го спаси, нали така?
	— Дали? — пита Гант. — Какво знаем за това момиче, Джеремая, стари друже? Голия минимум, ето какво. Нямахме възможност да проведем обичайните си напоителни разследвания и в резултат на това сме във видимо неизгодна позиция. Може да си тръгва точно в този миг и да оставя горкичкия злочест Дани в ръцете на двама крайно раздразнителни убийци.
	— Дали да не тръгнем? — пита Джеремая. — Какво ще кажеш да убием Дани и да го оставим тук, че да го намери? Ще реши, че сме се отказали, че сме го убили от безсилие и ще се върне, а тогава ние ще я хванем и ще я убием.
	— Чудесен план — кима Гант — и при нормални обстоятелства можеше и да има шанс да сработи. Но нещо ми говори, че Стефани Еджли не е момиче, което може да бъде преодоляно толкова лесно. Какво ни казаха за нея?
	— Че е находчива — отвръща Джеремая, почти неохотно. — Не бива да се подценява.
	— Именно — потвърждава Гант. — Досега се справяме много добре, Джеремая. Беше невъзможно да се открие, а ние я открихме все пак. Стоим в къщата й. Принудихме я да се крие. А това са неща, с които трябва да се гордеем. Но не можем да си позволим да сме твърде уверени в себе си. Прекалената убеденост е убиец. Ако тя е наясно, че сме тук, съвсем в рамките на реалното е да си е тръгнала вече. Ако обаче има намерение да спаси Дани, малко вероятно е да се хване на който и да било от обичайните ни трикове.
	— И какво ще правим тогава? — пита Джеремая.
	Гант помълчава за миг.
	— В момента сме на вражеска територия, Джеремая. Това е нейната къща и, както и двамата знаем, къщата на човек е неговата крепост. Тя я познава идеално. Ние не я познаваме изобщо. Може и да сме двамина, но _тя_ има предимство. Трябва да й го отнемем. Вкарай Дани в колата.
	— Къде отиваме?
	Гант се обръща към него.
	— Вкъщи, Джеремая. Ако иска да го спаси, трябва да ни последва.
	— Ами ако не го направи?
	— Ще го убием и ще започнем издирването отначало. Вкарай Дани в колата, така, добро момче.
	Гант излиза, а Джеремая кляка да развърже краката на Дани. Когато приключва, връзва едно въже за омотаните китки на Дани и го използва, за да го издърпа от дивана. После излиза, влачейки Дани след себе си.
	Дани поглежда назад и вижда Стефани, все още приклекнала зад дивана. Лицето й е стегнато, напрегнато, но безизразно. Среща очите й, но тя не помръдва, докато Джеремая подръпва въжето и го извежда от стаята. Дани се спъва с ранения си крак, а Джеремая продължава да върви напред, без да му пука дали ще падне и ще трябва да го извлачи. Успява да се задържи на краката си обаче, и само миг по-късно куцука вън на студения въздух из снега.
	Джеремая отива до задната част на Кадилака и отваря багажника. Дани стъпва стабилно върху здравия си крак и атакува, като се опитва да го уцели в рамото и да го събори, но Джеремая само прави крачка встрани, Дани се препъва и пада, кашля гъргорещо, когато стегнатото въже му прерязва въздуха.
	— Дръж се прилично — казва Джеремая, навивайки въжето около ръката му. — Нямаш особени шансове да се измъкнеш от всичко това жив, не и ако трябва да съм честен, обаче ще живееш по-дълго, ако си добричък. А сега скачай вътре.
	Джеремая дърпа въжето и вдига Дани. Сега, когато е прав, натискът върху трахеята е доста отслабен. Поглежда в багажника.
	— Няма нужда да ме вкарвате вътре — казва. — Ще се държа прилично. Ще съм добър.
	— Влизай — нарежда Джеремая.
	— Ще измръзна.
	— По-удобно е, отколкото изглежда. Влизай.
	— Джеремая, моля те, можеш да ме пуснеш. Няма да кажа на никого, кълна се.
	— Аз и господин Гант ще отпътуваме — отвръща Джеремая. — Или ще се качиш в багажника веднага без повече разправии, или ще вържа това въже за теглича и ще те влача след нас по целия път към къщи. А пътят е дълъг, Дани. Ще си червено петно на пътя още преди да сме минали петдесет мили. Ти решаваш.
	Дани влиза в багажника.


>	39.
>	Намирането на Фонтана

	Валкирия водеше надолу по каменното стълбище, фенерчето й избутваше тъмнината с всяка крачка, Скълдъгъри я следваше плътно, а Гордън се носеше през твърдите предмети със зле прикривано задоволство. Тук долу беше студено. Земята се изравни, доколкото беше възможно, и тръгнаха тихомълком през един тунел, издълбан в скалата, докато стените около тях не изчезнаха, таванът не се изпари и не се озоваха в първата от многото пещери. Снопове пленена слънчева светлина пресичаха мястото надлъж и нашир и Валкирия прибра фенерчето, за да може да хване здраво оръжието с успокоителни стрелички с двете си ръце. Харесваше този пистолет. Скълдъгъри носеше близнака му с продълговатото дуло. Обичаше да са си в комплект.
	Без да говорят, поеха по тунела от дясно и прекосяваха тъмни и светли зони. Около тях се чуваше топуркане на малки крачета и стъргане на остри нокти по камъка. Тунелът се стесни. Първите симптоми на клаустрофобия започнаха да се сбират по периферията на съзнанието на Валкирия. Първия път, когато беше слизала в тези пещери, търсеха Скиптъра на Древните. Втория път беше държана в плен от онова, което беше останало от Анатем Майър. Последното пътешествие дотук не беше по-весело. Споменът за това как я влачат в стесняваща се дупка, твърде тясна, дори да може да помръдне ръце, се плъзна по стените на защитните й сили и тя едва-едва си пое дъх. После се осъзна, накара сърцето си да се вкамени и избута страха надалеч от себе си. Ако и Скълдъгъри да беше забелязал някакво колебание в походката й, нищо не каза.
	Нещо мина през крака й и тя отскочи, стягайки челюст, за да потисне писъка. Последва още топуркане, малките същества бяха привлечени от магията, която държеше Скълдъгъри едно цяло. Валкирия се насили да продължи напред, замахвайки с крак да ги изрита от пътя си. Ботушът й здраво се свърза с нещо живо, направено от балонеста, но еластична маса, после с нещо друго, което беше от по-твърд материал и другите като че ли схванаха посланието — дръжте се надалеч от момичето в черно.
	Минаха по някакъв мост над бездна, от която се вдигаше пара и духаха студени ветрове, които размятаха косата на Валкирия и заплашваха да я съборят от ръба. После поеха по един тунел, просторен и висок като църква, но дълъг като полоса за бягане. Подът стана хлъзгав. Отнякъде се чуваше шуртенето на вода — гъргорене и бликане.
	Стигнаха до следващ мост, по-тесен, и Скълдъгъри спря с протегната напред ръка — разчиташе въздуха.
	— Само веднъж — рече, — веднъж ми се ще нещата да бяха потръгнали без някоя пречка.
	От другата страна, от сенките изникна някакво същество.
	С размера на малък тигър, с къса сиво-черна лъскава козина, която растеше покрай изпъкналите под кожата кости на ставите и около черепа.
	— Майър имаше име за тези — прошепна Гордън. — Наричаше ги Фалангни тигри. Отговорни са за смъртта на не един и двама членове на експедиции.
	— Е, този може да е дружелюбен — промърмори Скълдъгъри.
	Тигърът пристъпваше бавно по моста и Скълдъгъри тръгна насреща му.
	— Спокойно, момиче — чу го да казва Валкирия, докато надигаше пистолета. — Само стой съвсем неподвижно…
	Успокояващото оръжие изпъшка, точно когато тигърът заръмжа, а стреличката отскочи от редовете зъби. От _множеството_ редове зъби.
	Челюстите му се отваряха в две посоки. Устата му беше огромна. Зъбите изглеждаха остри и бяха навсякъде. Скочи към Скълдъгъри, а той се дръпна, на косъм. Тигърът се приземи и се завъртя без да се спира, а Скълдъгъри се откъсна от земята и се издигна. Но животното скочи, блъсна се с него и паднаха долу. Челюстите се сключиха около китката му и Скълдъгъри извика от болка. Използва въздуха, за да се търкулне настрани, повличайки със себе си и тигъра, двамата се изтърколиха от ръба на моста и се свлякоха надолу.
	Започнаха да падат в пропастта. По пътя тигърът пусна ръката на Скълдъгъри.
	Звярът продължи да пада, докато Скълдъгъри се издигаше нагоре и накрая кацна до Валкирия.
	Тя го изгледа сърдито.
	— Остави го да падне.
	Той вдигна скъсания си ръкав.
	— Ухапа ме.
	— Това беше тигър. Не оставяш тигрите да си падат ей така. Те са застрашен вид.
	— Там горе — да — отвърна той. — Тук долу — не. Освен това май забравяш факта, че ме ухапа.
	— И все пак — продължи тя, намръщена, — това е жестоко отношение към животно.
	— Ами жестокото отношение към мен? — попита той, зареждайки друга стреличка в пистолета.
	— Ъъ — прекъсна ги Гордън, — ако може да кажа нещо? Майър неслучайно наричаше тези животни Фалангни тигри. От латински — означава битка в редица. Никога не ловуват поединично.
	Обърнаха погледи към края на моста, където се групираха дузина нови Фалангни тигри.
	Скълдъгъри обви ръка около кръста на Валкирия.
	— Махаме се оттук.
	— Чакайте — рече Гордън. — Ако ти ги отведеш нанякъде, магията ти ще ги накара да те следват. Няма да обърнат внимание на Валкирия.
	Валкирия се намръщи.
	— Не искам да оставам сама.
	— Няма да се налага. Скълдъгъри, води ги на изток. Ще стигнеш до един тесен тунел. Мини през него и завий надясно. Там ще има една празнина, която ти ще можеш да прескочиш, но те — не. Хвани единствения тунел, който ще видиш и той ще те отведе право до другата страна на този мост, където ще те чакаме ние.
	Тигрите вече прекосяваха моста.
	— Добър план — отсъди Скълдъгъри. Подаде пистолета на Валкирия. — Валкирия, скрий се зад онази скала. Ще се срещнем от другата страна.
	Гордън изчезна в Ехо-камъка, а Валкирия не можа да се сети достатъчно добра причина да не се съгласи с предложеното. Избърза напред, скри се зад камъка и надникна към Скълдъгъри, който размахваше ръце пълни с пламъци.
	Тигрите се впуснаха да бягат, пламъците изгаснаха и Скълдъгъри започна да спринтира. Лесно го настигнаха, затова полетя. Отвеждаше ги надалеч.
	Валкирия надникна. Никакви изостанали тигри. Показа се от прикритието и хукна по моста. Гледаше право напред, докато го прекосяваше. Мостът беше с широчината на селска алея, а тя можеше да върви по нея, без да стъпва по тревата отстрани. Би трябвало да се справи без проблем. Но тук нямаше трева по края. Имаше само падане и мрак. Усещаше тупкането на сърцето си.
	Стигна до другия край и продължи да крачи, без да се обръща назад. Най-накрая спря, прибра единия пистолет в колана си и извади Ехо-камъка. Гордън се появи с примигване.
	Огледа се.
	— Планът ми сработи ли?
	— Той ги подмами нанякъде — отвърна Валкирия. — Колко време ще му отнеме да се върне при нас?
	— Няколко минути — рече Гордън. — Можем да играем на думи, докато чакаме. Мисля си за дума, която започва с „п“.
	— Пещера — веднага каза Валкирия.
	— Много си добра на тази игра.
	— Може би е по-добре да пестим енергията на камъка.
	— Ах, да, май си права. Кажи ми като се върне Скълдъгъри.
	Той отново избледня, а тя зачака.

	* * *

	Гордън отново се появи. Огледа се.
	— Къде е Скълдъгъри?
	— Още не се е върнал — каза Валкирия. — Мина половин час.
	Усмивката на Гордън угасна.
	— О. Това е… това е неочаквано.
	— Сигурен ли си, че го упъти правилно?
	— Абсолютно — увери я Гордън. — Нямам и грам съмнение. Предполагам… предполагам, че би могло да се получи някое срутване през годините, нещо, което да е затрупало тунела, но…
	— Мислиш ли, че е в беда?
	Гордън помълча известно време. После светна.
	— Знам какво е станало. Ако е имало срутване, а е много вероятно да е имало, вероятно просто е продължил. Следващият тунел, който би трябвало да е открил, го е повел по доста по-сложен маршрут, но след като е вървял грубо в нашата посока, би трябвало скоро да се срещнем. Макар че не тук, де, някъде по-натам. Мислиш ли, че е разумно да продължим напред сами?
	Валкирия хвърли един поглед към моста.
	— Не знам, обаче не съм във възторг от идеята да съм тук, ако онези тигри решат да се върнат насам.
	— Мъдро и предпазливо — рече Гордън. — Много добре, тогава, продължаваме напред. Ох, как обичам приключенията. А това — особено, защото не ми се налага да ходя никъде.
	Валкирия изсумтя и тръгна напред.
	Следваше насоките на Гордън, дори когато беше сигурна, че си измисля по пътя. Но всеки път щом кажеше, че ще срещнат нещо конкретно, то наистина се появяваше, така че тя спря да се съмнява в него. Водеше я през светлина и през мрак и тъкмо когато се падна да е в тъмното, кракът й срита нещо, което издрънча по каменния под.
	Тя включи фенерчето и приклекна. Светлината се отрази от куп празни гилзи.
	— Хмм — обади се Гордън. — Много куршуми са хвърчали тук.
	— Автоматично оръжие — рече Валкирия, разпръсвайки гилзите с пръсти. — Пушки с висока мощност. Също и експлозиви, ако съдим по кратерите на стената ей там — приличат на противотанкови гранатомети. Всичко е скорошно.
	Гордън сякаш се впечатли.
	— Изглежда, че си страшен детектив.
	— За петнадесетия ми рожден ден, Скълдъгъри ми подари тримесечен курс по балистика. Останало е туй-онуй. — Тя се изправи. — Каквото и да ги е нападнало, е било отблъснато. Не изглежда Фоу или някой от приятелчетата му да са били ранени.
	— Е, поне се приближаваме — рече Гордън. — Да продължаваме.
	Валкирия прибра фенерчето и продължи да крачи още десетина минути, след което Гордън каза:
	— Отпред май има нещо.
	Тя се приближи предпазливо, с упойващия пистолет в ръка, но онова, което първоначално изглеждаше като проснат човек, се оказа купчина стари дрехи. Тя избута дрехите, а те изтракаха.
	— Кости? — попита Гордън.
	— Прилича на костюма, който носеше Анатем Майър — отвърна Валкирия. Огледа се. — Познато ми е. Да не сме тръгнали към ненормалната му къща?
	— Насочваме се към фонтана — отговори Гордън.
	— Може да си е построил къща до него.
	Гордън кимна.
	— Би било логично. Според дневниците му, фонтанът се намира в пещера, от която създанията гледат да странят. Ако човек смята да си строи къща от магия, това би било единственото място, където би могъл да го направи. Но какво тогава търси тялото му чак тук?
	— Той обеща, че ще ме намери — каза Валкирия. — Беше убеден, че трябва да стана негова жена или кралица, или каквото беше там, че ще остана завинаги в тази къща, която се движеше и се променяше, и се топеше, и… Както и да е, избягах, а докато бягах надалеч от него, той ми крещеше _„Ще те намеря, ще те намеря“_, бла, бла, бла. Мисля, че се е опитал да направи тъкмо това. Мисля, че се е опитал да ме последва.
	— Значи духът му се е върнал при тялото — отсъди Гордън — и е подел гонка. Но е бил уязвим от момента, в който се е отдалечил от пещерата и зверовете са го сгащили. Направо са му оглозгали кокалите.
	Валкирия направи гримаса.
	— Нямаше как да се случи на някой по-симпатичен. Мислиш ли, че духът му още витае някъде наоколо?
	— Без форма, която да обитава, би трябвало да се е разтворил доста отдавна — отвърна Гордън. — Жалко. Щеше да е приятно да ми разпише дневниците си. Бяха написани изненадващо добре. Хайде, фонтанът не ще да е твърде далече.
	Не беше. Пет минути по-късно, Валкирия пристъпи в огромна пещера. Последния път, когато беше стъпвала тук, в идеалния център имаше точно копие на къщата на Гордън. Сега нямаше нищо. Земята беше равна, а пещерата — докъдето й стигаше погледът — празна.
	— Не виждам нито фонтан, нито езеро, нито локва дори — прошепна тя.
	Гордън посочи.
	— Натам. Не можем да го видим оттук, но би трябвало да има проход в стената на пещерата, който ще ни отведе до залата с фонтана.
	Валкирия задъвка устни.
	— Даркесата може да е вътре. С Фоу и с Мърси, и със Самюъл.
	Гордън кимна.
	— Трябва да изчакаме Скълдъгъри. Добра идея. Най-добре да се играе на сигурно, в крайна сметка.
	Тя погледна назад с надеждата Скълдъгъри да се появи.
	— Не. Трябва да направим нещо. Ако са вътре, може да успея, знам ли, да ги забавя.
	— Нямаш магия.
	— Имам си упойващите пистолети. Имам си шоковата палка. Напълно заредена е. Ако имам късмет, мога да елиминирам трима от четиримата.
	— Не ми харесва този план — каза Гордън.
	— Трудно може да се нарече план.
	— И това не го прави по-добър. Моля те. Чакай тук. Така или иначе нищо не знаем, може Фоу и приятелчетата му да са взели грешната отбивка и дори да не са тук.
	Валкирия се изправи.
	— Значи няма да навреди да хвърлим по едно око.
	Тя се промъкна и след като не се случи нищо лошо на мига, хукна да бяга. Гордън се оказа повлечен след нея.
	— Ето — прошепна той.
	Видя я. Пукнатината в стената на пещерата. Не повече от пролука. Тя протегна ръка, дишайки малко забързано, и се заслуша. Отвътре не се чуваха никакви звуци. Никаква светлина в мрака.
	Тя се промуши през цепнатината.
	Щом преодоля входа, тунелът леко се разшири — достатъчно, че да върви нормално. Тъмата се разсея. Отпред имаше светлина. Тя забави ход.
	Тунелът свършваше в пещера с големината на задния й двор. Слънчеви лъчи се промушваха през празнините на тавана и се отразяваха във Фонтана — извор, който не беше по-голям от детски надуваем басейн. Винсънт Фоу седеше с гръб към една скала. Самюъл — вампирът, който се обличаше като счетоводител, беше заспал, а главата му лежеше положена върху сгънато лъскаво червено яке. Якето на Стефани. Мърси играеше на някаква игра на телефона си. Тихите малки пиукания бяха единственият звук в пещерата, освен някое избълбукване на водата от време на време.
	Самюъл обърна глава и отвори очи.
	— Момичето е тук.
	Валкирия преглътна една ругатня, после реши „какво пък, по дяволите“ и пристъпи на светло с упойващия пистолет в ръка. Но вместо да се нахвърлят срещу нея, Фоу едва кимна, а Мърси дори не откъсна поглед от играта.
	Валкирия никак не очакваше точно това.
	— Взели сте тялото на Стефани — каза тя след няколко секунди сравнително спокойна тишина.
	— Аха — отвърна Фоу.
	Това беше. Толкова.
	Валкирия се приближи, така че да вижда вътре във фонтана. Трупът на Стефани лежеше във водата, все още облечена в черната тениска и лъскавите червени панталони, притисната с камъни.
	Валкирия се върна отново назад.
	— Подготвяте тялото за Даркесата.
	Фоу кимна. После се изправи, бавно, протегна се, сякаш беше седял там от часове.
	— Какво става, Валкирия? Не си сигурна какво да правиш, когато онзи детектив-скелет не се навърта наоколо да раздава заповеди?
	Тя присви очи.
	— Откъде знаеш, че не се навърта наоколо?
	Мърси се изсмя и най-сетне прибра телефона.
	— Понеже планът беше такъв, глупачке.
	На Валкирия никак не й хареса това. О, никак, ама никак. Отстъпи още по-назад.
	— Какъв план? Очаквали сте ни?
	Фоу хвърли поглед на Мърси, която вдигна рамене, а после отново се вторачи във Валкирия.
	— Да сме очаквали? Нещо такова. Знаехме, че има голям шанс да слезете тук долу, но нямаше да е голяма загуба, ако не бяхте.
	— Къде е тя? Къде е Даркесата?
	Фоу погледна към Мърси.
	— Искаш ли ти да й кажеш?
	Мърси се усмихна.
	— С удоволствие. Валкирия, ти всъщност ни спаси от доста опасно пътешествие, така че много ти благодарим. Ако не беше ти, щеше да се наложи да се върнем сами догоре, за да я вземем. Така че ти благодарим от цялото си сърце, благодарим, че ни спести това усилие.
	Валкирия се намръщи.
	— Но аз не съм. Не съм довела никого със себе си.
	— Е — обади се Гордън зад гърба й, — това не е _съвсем_ вярно.


>	40.
>	Прочути последни думи

	Валкирия почувства как добива смъртна белота от изненада.
	— Гордън?
	Образът на Гордън затрептя, докато я подминаваше, крачейки към езерото.
	— Боя се, че не — отвърна той, надничайки във водата. — Трябва да разбереш, Ехо-камъкът имаше всички свойства, които ми бяха необходими за място, където да отседна. Прецених, че щом може да приютява личност, значи може да приюти и… как беше? Свободна единица? — макар и само временно. Нещо като лятна вила, сещаш ли се? Господин Фоу, вече може да извадиш тялото ми.
	Фоу и Мърси нагазиха в езерото, докато Гордън се обръщаше към Валкирия.
	— Така че поразместих малко мебели — продължи Даркесата, — съборих някоя и друга стена, префасонирах интериора…
	— Какво стори на Гордън?
	Смигване.
	— А. Да. За нещастие, предишният наемател се оказа… неохотен да окаже съдействие. Така че се наложи да го изгоня от имота.
	— Какво си…?
	— Имам предвид, че го няма вече, Валкирия. Изтрих съзнанието му, преди да се нанеса.
	Вътрешностите на Валкирия се вледениха и натежаха като камъни.
	— Убила си го!
	— Гордън умря преди шест години. Просто му отне повечко време да миряса най-сетне по въпроса, това е.
	Фоу и Мърси положиха тялото на Стефани на земята, после Фоу извади един Диск от якето си и го постави на гърдите й. Устройството започва да присветва.
	— Не е ли яко? — попита образът на Гордън. — Скълдъгъри използва такъв за теб. Рестартира наведнъж и мозъка, и сърцето, и цялата ти нервна система с това. По-висок шанс за успешно съживяване от стандартен дефибрилатор, а този беше тунингован, за да се увеличи мощта му. Точно каквото ми трябва.
	Символът върху уреда вече пулсираше в червено.
	— Пожелай ми късмет — донесе се гласът на Гордън, а след това образът му изчезна, а Ехо-камъкът присветна в ярка светлина. Изведнъж главата на Валкирия се изпълни с мъчителни писъци и тя се изви назад, залитайки, докато Фоу и останалите правеха същото.
	После писъците стихнаха, тялото на Стефани изпъшка и рязко се изправи.
	— Еха — рече Даркесата.
	Фоу я хвана за ръката и й помогна да стане. Даркесата се заклати нестабилно.
	— Не ме пускай — нареди. — Няма да съм най-сръчният човек на света, докато кръвта ми не започне да циркулира както трябва. Оха, това е супер. Върви идеално. — Самюъл й помогна да облече якето. — Валкирия, как изглеждам? Как ти се струва този цвят, отива ли ми? На мен ми харесва.
	Валкирия я погледна с омраза.
	— Ще те убия.
	Даркесата се усмихна. Мократа коса висеше пред лицето й, а то вече беше започнало да добива цвят.
	— С упойваща стреличка? Не, няма да го направиш. Дори докато чакам това тяло да се адаптира към нивата на мощ, на които ми е нужно, пак съм по-силна и по-добра от теб. Наистина ли искаш да видиш коя от нас ще победи в една битка? Нима? Хайде тогава. Още нямам достъп до цялата си сила, дори не мога да се движа както му е редът, но се басирам, че мога да ти откъсна главата.
	— Може да има само една — ухили се Фоу.
	Даркесата му се намръщи.
	— Сигурна съм, че това е отпратка към нещо, което съм твърде млада да схвана, но при всички случаи най-добре млъкни. Това е между мен и…
	Валкирия се извъртя, спусна се към тунела, но успя да направи само няколко нестабилни крачки. Танит се изправи пред нея с почернели устни и лице, покрито с мрежа от черни вени. Мечът беше в ръката й и стоеше впила поглед във Валкирия.
	— Никъде няма да ходиш — каза Даркесата. — Знам колко мразиш да бъдеш в плен, така че нека те наричаме Устройство за спешни преговори и имаме сделка. Сигурна съм, че Скълдъгъри, ако изобщо е жив още, има резервен план да ме срази… но ако те държа до себе си, мисля, че ще се справя. Мърси, ще сложиш ли белезници на нашата гостенка и да намериш местенце, където да седне?
	— С най-голямо удоволствие — отвърна ухилено Мърси. Приближи се, изби пистолета от ръката на Валкирия, а мечът на Танит се вдигна почти лениво и отряза ръката на Мърси от китката.
	Мърси се вторачи в остатъка от ръката си и кръвта, и преди някой да успее да отреагира, Танит отсече главата й.
	После сграбчи Валкирия и я избута в тунела.
	— _Бягай._
	Валкирия побягна. Бягаше от гневните крясъци на Винсънт Фоу и отекващото ръмжене на Самюъл, после се обърна странично и се промуши през цепнатината. Напъха Ехо-камъка в якето си, докато влизаше, залитайки в пещерата. Танит не я последва.
	Тя продължи да бяга бързо.
	Излезе от пещерата и намери, доколкото можа, обратния път по следите си, редувайки леко подтичване и тежък спринт, когато дробовете и краката й позволяваха. Но се загуби. Беше неминуемо, всъщност. Само въпрос на време.
	Наложи се да спре. Свлече се на земята и седна, опряла гръб в стената на тунела. Всичко се беше объркало. Трябваше да са _победили_, за Бога. Даркесата беше сведена до състояние на свободна единица. Беше един призрак. Нищо повече от досадна пречка — това трябваше да е. Леко неудобство. Как, по дяволите, се случи това?
	Валкирия извади камъка от якето си.
	— О, Гордън — прошепна.
	Камъкът се освети леко и Гордън се появи пред нея.
	Тя скочи.
	— Гордън! Ти си добре!
	Образът му притрепери, а той се намръщи.
	— Ехо? Аз не… не виждам никого. Кой е? Кой говори?
	Тя размаха ръка пред лицето му.
	— Аз съм — Валкирия.
	Заля го облекчение, но продължаваше да не гледа към нея.
	— О, слава Богу. Даркесата, тя беше тук. Превзе…
	— Знам — каза Валкирия. — Но сега я няма вече. Ти добре ли си?
	— Добре съм си — отвърна Гордън. — Не ме мисли. Камъкът, обаче…
	— Какво? Какво му е?
	Очите му се разшириха и той се фокусира върху нея.
	— Виждам! Виждам те! Няма как да не призная, че положението вече беше станало притеснително. Можех да те чувам, но не виждах нищичко… — Той се огледа. — Познавам това място. Виждаш ли онази каменна формация? Забелязваш ли как прилича на старческо лице? Майър е споменавал за този тунел. Ако продължиш направо по него, ще стигнеш до една пропаст. Не знам как би могла да я прескочиш, но стълбището към къщата ми е точно от другата страна. Може би ако успееш да измайсториш въжен мост от коса и паяжини…
	— Какво му има на камъка, Гордън?
	Той се поколеба.
	— В момента е в процес на тотално изтриване. Даркесата си помисли, че се е отървала от мен, но просто се озовах избутан в едно ъгълче и се криех там през цялото време. Мислех си, че щом се махне веднъж, нещата ще се нормализират, обаче изглежда съм я подценил.
	— Но ако камъкът се изтрие…
	— Това ще изтрие и моята личност. Боя се, че може да са ми останали само няколко мига.
	— Не — извика Валкирия. — Не, моля те, трябва да има нещо, което можем да направим.
	— Даркесата промени камъка толкова драстично, че просто няма начин да спрем…
	Продължи да говори без звук.
	— Не те чувам! — викна Валкирия. — Вече не те чувам!
	Гордън отново се намръщи. Посочи към камъка и показа, че трябва да се разтръска. Валкирия го грабна и направи, каквото я беше помолил. Няколко пъти го удари в ръката си и звукът внезапно се върна, тъкмо когато Гордън подемаше припева на „Чудния ми кон“ от _Отец Тед_*.
	[* „Отец Тед“ — популярен британски ситком сериал от 90-те години. — Бел.пр.]
	— Добре — каза тя, — чувам те. Спри да пееш.
	Гордън се засмя меко.
	— Е, как си, любима моя племеннице? Пак оплетена в неприятности, така ли?
	— Гордън, вече те изгубих веднъж. Моля те, не ме карай да минавам отново през това.
	— Съжалявам, Валкирия. Не решавам аз. Нито пък ти. — Започна да избледнява. — Но гледай от светлата страна — рече. — Сдобих се с втора смъртна сцена.
	Колкото и да беше глупаво, тя протегна ръка към него, а тя мина през рамото му.
	— Чакай, нека просто… нека помислим за това. Ами ако изключим камъка и намерим някой, който може да го оправи? Може ли да стане?
	— Валкирия, — рече Гордън, вече с далечен глас, — има някои неизбежности, срещу които можем да се борим. И други, срещу които не можем. Тази е от вторите.
	Сълзи се стичаха по лицето й.
	— Моля те.
	— Шшш, сега — рече той. Образът му продължаваше да избледнява. — Всички онези истории, които ти разказвах, когато те гледах, помниш ли ги? Всички имаха едно общо нещо. Знаеш ли какво е то?
	Тя поклати глава.
	Гордън се усмихна. Вече виждаше каменната стена през усмивката му.
	— Смелата принцеса, смелата русалка, смелата ездачка на смелия си кон, каквато и история да искаше… смелото малко момиче винаги побеждаваше накрая. Ето това разделя реалния живот от болшинството книги, които съм написал — понякога добрият наистина побеждава.
	— Моля те, не умирай.
	— Смъртта на менторския образ е част от пътуването на героя, скъпа моя. Виж например Оби Уан Кеноби в „Междузвездни войни“, или пък Гандалф Сивия във „Властелина на пръстените“. Как ще успееш да достигнеш истинския си потенциал, ако те обгрижват на всяка крачка?
	— Обгрижват ли ме? — попита Валкирия. — Кога? Защо никой не ми е казал нищо по частта с обгрижването?
	Усмивката му се разшири.
	— Ще се справиш отлично без мен.
	— Наистина исках Алис да се запознае с теб.
	— И аз исках… А исках и отново да поговоря с братята си и с Мелиса… но не и с Берилия.
	— Тя вече не е толкова лоша.
	— Моля те, остави ми малкото дребнавост.
	Валкирия избърса очи.
	— Разбира се.
	Гордън помълча за миг.
	— Странно е — обади се накрая. — Винаги съм си представял, че смъртта ми ще включва повече кашляне и дълги… паузи… между… думите… и може би дори една буза, по която да прокарам пръст. Нещо горе-долу толкова драматично. Може би дори достатъчно, че да оправдае проливането на някоя сълза, когато се разказва за нея някой ден. Но ще бъда ли в състояние да мина през това, без дори да опитам да съборя нормите и да се отклоня от очакванията?
	Валкирия се усмихна.
	— Известен си с това, че се отклоняваш.
	— Това си е така, племеннице. Това си е така.
	— Ако ще те накара да се почувстваш по-добре — караш ме да плача.
	— Всъщност ме кара да се чувствам по-добре, да — По лицето му премина тревога. — Прочути последни думи! Трябва да могат поне да се мерят с онези, които промълвили Джеймс Френч или Доминик Буур или поне толкова паметни, като онези произнесени от Оскар Уайлд на смъртния му одър. Трябва да ми обещаеш, че като се махнеш оттук, ще накараш да ги издълбаят на надгробния ми камък, става ли?
	— Обещавам.
	— Добре, благодаря ти. Всъщност ги измислих през последните години. Минаха през много редакции, но така е, когато си писател, в крайна сметка. Все нещо не си доволен. Никога не си удовлетворен. Но ето накрая — идеални са и ще имам възможност да ги използвам. — Той прочисти гърло, изду гръд, отвори уста и изведнъж се намръщи. — Не, чакай…
	След което изчезна.
	Валкирия се взираше в мястото, където беше стоял до този миг. Разтръска камъка, отново го потупа в ръката си. Но Гордън не се появи повече. Камъкът беше изтрит. Чичо й вече го нямаше.


>	41.
>	Обитание на дракони

	Валкирия излезе от тунела. Разпозна мястото и пропастта. От отсрещната страна бе бягала от чудовището с кучешко лице, беше скочила от ръба, беше се хванала за някакви лози, които се оказаха не лози, а пипала, а после беше издърпана нагоре към една раззината паст на чудовищно желеподобно нещо. Сега на същото място висеше Скълдъгъри, пипалата бяха обвити около ръцете и горната част на тялото му и го държаха над бездънната яма като че беше разпнат върху някакъв невидим кръст. Сакото му — скъсано, а шапката липсваше. Главата му беше клюмнала. Освен люлеенето, не помръдваше.
	— Скълдъгъри — извика тя предпазливо. Той не вдигна очи.
	Тя пристъпи към ръба, като гледаше право напред и не си позволяваше да надникне надолу към мрака. На всеки няколко мига, пипалата — всичките, потреперваха леко. Долавяше се определен ритъм, леко сърцебиене и внезапно Валкирия разбра защо не влачат Скълдъгъри нагоре. Нещото, което някога я беше придърпало към редиците дълги зъби, беше решило, че ще се нахрани по-добре от магията, която може да изсмуче от Скълдъгъри, отколкото от неясните хранителни вещества, които можеше да предложи предъвкването на старите му кокали. Валкирия не знаеше колко магия можеше да се изтегли от него, преди да се разпадне, но предполагаше, че лошият й късмет си работи добре и това време изтича. Тя се дръпна назад, далеч от ръба, пое си дъх, после се впусна в спринт, опря пръсти в ръба и скочи.
	Блъсна се в Скълдъгъри, обвивайки кръста му с ръце, докато се люлееха от сблъсъка. Тя почувства празнината под дрехите му, но се задържа, разчитайки качеството на работата на Гастли Биспоук да спаси живота й за пореден път. Сега се залюляха в другата посока, отново над пропастта, махало от двамина. Това беше всичко, което Валкирия можеше да стори, за да се задържи. Затвори очи и хвана собствената си китка, и в крайна сметка люлеенето се забави и изгуби инерция. Когато малко или много се задържаха в едно положение, Валкирия за пръв път погледна нагоре и се зачуди какво, по дяволите, трябва да прави сега.
	— Ей — каза. — Ей, събуди се. Ей!
	Той нямаше очи, които да отвори, затова беше невъзможно да се прецени дали е буден, или не. Тя отново го разтърси, а после се вкопчи в него, както се люлееха.
	— Какви ги вършиш? — промърмори той.
	— Скълдъгъри! Слава Богу! Добре ли си? Скълдъгъри? Ей, обърни ми внимание!
	Главата му помръдна, едва доловимо.
	— Хубаво де, да. Съжалявам. Какво?
	— Висим над една бездънна пропаст на смъртта. Ще се наложи да летиш и да ни спасиш. Можеш ли да го направиш?
	— Естествено — измърмори той. Обърна глава и погледна към пипалото, обвито около горната част на ръката му. — Това е новост.
	— Мисля, че се храни от магията ти.
	Той кимна.
	— Освободи ме. Тогава ще полетя.
	— Сигурен ли си? Няма да имаш нужда от време да се възстановиш или нещо подобно?
	— Не. Просто… просто ме освободи.
	— Хубаво. Виж сега, дали не ти се намира някой нож, случайно? Не? Ехо? Хубаво, ще… ще се наложи да се покатеря нагоре, става ли? Мога да те освободя оттам, но ще трябва да останеш буден. Иначе просто ще паднеш. Ясно ли е? Скълдъгъри?
	— Да — измънка той.
	— Стой буден — нареди Валкирия и обви ръка около рамото му. Издърпа се нагоре, като се покатери върху му. Той дори не забеляза. Ръката й се сключи около едно от пипалата. Първият път, когато се беше озовала тук, пипалата бяха студени и хлъзгави. Сега бяха топли и сухи. Храненето им се отразяваше добре.
	Валкирия уви ръка около пипалото и се задържа. После вдигна другата ръка и хвана друго пипало. Усука и се задържа. Все така продължи да се катери — хващаше, усукваше и се задържаше. Ръцете й вече бяха уморени само от това да се държи за Скълдъгъри, но тя продължаваше. Вървеше бавно. Стана болезнено. Тя притисна пипалата между краката си, както беше виждала по филмите. Това до известна степен спря люлеенето.
	Стигна до средата и спря да почине. Пръстите й горяха от здравото стискане. Ръцете и краката — направо пламтяха. По гърба й се стичаше пот. Погледна надолу, после веднага затвори очи, след като страхът стисна сърцето й, а ужасът плъзна по вените й. Не. Да гледа надолу беше лошо.
	Отново отвори очи, но насочи поглед нагоре, към мрака над главата й.
	— Ей! — извика. — Буден ли си?
	Гласът й отекна, но Скълдъгъри не отговори.
	Стиснала зъби, Валкирия продължи да се катери.
	Над нея пипалата изчезваха отвъд една издатина. Последния път, когато беше стигала дотук, беше довлечена. Беше пробвала да се отскубне, но пипалата я бяха открили и се бяха впили в нея. Бяха се отпуснали, едва когато беше спряла да се бори. Приготви се за онова, което предстоеше и се пресегна с ръка, подпирайки я на издатината.
	Издърпа се над ръба.
	Нещото, каквото и да беше, беше точно там, където го беше оставила последния път. Сива, лепкава маса — като огромна медуза с грамадна, зееща паст. Единствените твърди части бяха тъкмо онези зъби. Но сега беше различно, все пак. Изглеждаше… някак по-здраво. Магията, която изсмукваше от Скълдъгъри, се отразяваше добре на тена му.
	Валкирия се изправи. Краката й трепереха. Чувстваше ръцете си слаби. Едва успяваше да стисне ръце. Но нещото изобщо не я отразяваше. Дали беше твърде заето със Скълдъгъри, или просто не проявяваше интерес към немагическа плячка, не знаеше. А и не й пукаше особено. Преди шест години беше прерязала тези пипала с един тежък остър камък. Тя отново намери този камък и го задържа в ръка.
	Четири пипала държаха Скълдъгъри. Само четири. Тя се върна към издатината, приклекна, като внимаваше да не наднича от другата страна. Опита да групира пипалата по най-добрия начин. Успя да ги избута по-близо едно до друго. Буцата зад нея изглежда нямаше нищо против.
	Скоро щеше да има.
	Разтегна пръсти, за да си върне малко чувствителността. После задържа острия ръб на камъка над най-тлъстото и сочно пипало. Навлажни устни, докато вдигаше ръка. После стовари камъка.
	Гъста зелена течност пръсна от раната, а Валкирия започна да движи камъка напред-назад, а пипалата се тресяха в конвулсии. Удържа останалите три и започна да ги прерязва, като хвърляше погледи назад. От сърцевината на буцата се заспускаха още пипала, които сляпо търсеха източника на болка. Валкирия продължи да реже по-бързо, усещайки варирането в отпора, различните текстури — от гумено през влажно до лепкаво и после отново гумено, след което свърши. Тя надникна над ръба и видя как Скълдъгъри пада.
	Не лети. Пада.
	Погледна назад. Пипалата овършаваха всичко по пътя си, докато търсеха. Дузини. Твърде много, за да се изплъзне, да ги пререже или да се надява, че ще я прескочат. Хвърли камъка, върна се до издатината, покри лице с длани и скочи.
	Валкирия падаше.
	Започна да крещи.
	Бързо мина покрай мястото, където беше висял Скълдъгъри и устремно запропада надолу в пропастта.
	Тя се загърчи. Вятърът развяваше косата й. Тялото й се обърна. И все пак, продължаваше да крещи.
	Пропастта се разшири. Вече не виждаше стените от двете страни. Падаше сред мъгла и мрак.
	Погледна надолу. Видя нещо. Мина покрай него.
	— Скълдъгъри! — разпищя се тя, извръщайки се отново, за да погледне нагоре.
	Нещото вече беше малка точица, която бързо изоставаше в далечината.
	Не. Приближаваше се. Падаше. Не. Летеше.
	Скълдъгъри се спусна след нея.
	Тя се пресегна към него, но той не я хвана. Спря да лети и започна да пада заедно с нея. Беше протегнал ръце и движеше длани.
	Въздухът започна да ги загражда.
	Падането се забави. След като вече нямаше риск да я прекърши на две, само като я докосне с пръст, Скълдъгъри я притисна към себе си и двамата постепенно спряха.
	Постояха така — носейки се, а тя не се отделяше от него. Зарови глава в гърдите му.
	— Добре ли си? — попита меко той.
	Тя кимна. Внезапно осъзна колко студено беше тук долу. Студено и тъмно.
	— Даркесата? — попита той.
	— На свобода — отвърна Валкирия с треперещ глас. — В тялото на Стефани. Ние я заведохме долу.
	Той кимна.
	— Тя беше Гордън. Сетих се, след като насоките му ме доведоха до задънена улица.
	— Той си отиде — каза тя. — Ехо-камъкът е празен.
	— О, Валкирия. Много съжалявам.
	Тя кимна.
	— Има ли причина да се носим така?
	— Просто се налага да си върна силата — отвърна той. — Едва ли ще отнеме много време. Само още няколко мига.
	Тя погледна надолу. Виждаше само мрак, така че не беше притеснена от световъртеж. Беше заради откритата приканваща празнота. Заради тишината. Ужасна пуста тишина. Ако не я беше хванал, все още щеше да пада. Съмняваше се дали някога щеше да спре.
	Валкирия се намръщи.
	— Хъ.
	— Какво има? — попита Скълдъгъри.
	— Очите ми играят някакви номерца — рече тя. — Там долу сякаш… се вижда някаква светлина.
	Леко се наместиха, за да може и той да погледне. Под тях, в дълбокия и далечен мрак слабо пламтеше червена светлина.
	— Виждам я — потвърди Скълдъгъри.
	— Преди секунда я нямаше. Ей. Ама тя… дали не става по-ярка?
	Скълдъгъри наклони глава.
	— Определено става по-голяма.
	Очите й се ококориха.
	— Приближава се.
	— Вече си върнах силата — каза той и започнаха да се издигат.
	— Може би не е лошо да ни придвижваш малко по-бързо — каза Валкирия и внезапно под тях се появи огромна фигура — невъобразимо голяма, която изпълваше пропастта с мрака си. Тя видя очи — блестящи и жълти, а червената светлина се оказа пламък, който гореше в едно гърло и се отразяваше в зъби, а след това се чу и плясък на грамадни криле. Въздушният поток от тях ускори издигането на Валкирия и Скълдъгъри, а скелетът хвана вълната и двамата се изстреляха нагоре със стържещ вой, ужасен стържещ вой с нечовешка мощ, който разби тъпанчетата на Валкирия и разтресе костите й.
	Изхвърчаха нагоре, извън пропастта и през тунела. Щом краката им докоснаха земята, веднага се впуснаха в бяг и продължиха да препускат нагоре по стълбите, към избата. Вратата се хлопна зад тях, а Валкирия ги поведе към къщата на Гордън. Влетя в дневната, завъртя се така, че косата й се развя, а погледът й беше подивял.
	— Видя ли това? Видя ли го? — Не можеше да се сдържа — от устата й избълва възбуден смях. — Това беше дракон! Дракон!
	Скълдъгъри поклати глава.
	— Дракон.
	— Обитание на дракони!* — пищеше Валкирия и се завъртя в кръг, преди да се просне на дивана. Веднага след това пак скочи, сякаш краката й бяха на пружини. — Това е удивително! Това е фантастично! Беше огромен! Масивен! Ами ако се освободи? Мислиш ли, че ще се освободи? Мислиш ли, че бих могла да го яздя?
	[* Оригиналната реплика — „Here Be Dragons“, е препратка към заглавието на филм — „There Be Dragons“, 2011 г. — Бел.пр.]
	Скълдъгъри оправи вратовръзката си и закопча сакото.
	— Моля?
	— Да го яздя. Да му сложа седло и да го яздя. Няма ли да е супер яко? Няма ли да е най-готиното нещо, което може някога да се случи на целия свят?
	— Вероятно не, предвид всичко.
	— Не искаш ли да яздя дракон?
	— Ще те изяде — отсече Скълдъгъри.
	— Не е задължително. Мога да се сприятеля с него. Може да ми е домашен любимец. Или аз да съм му домашен любимец, все тая. Ти знаеше ли, че драконите съществуват? Да не би да си знаел, че съществуват, и да не си ми казал?
	— Не знаех. Мислех… Дори не мислех, че съществуват. Те са по приказките, в легендите и нали има бижута Драконово око и драконови плетки, и драконови разни други неща, само че никой никога не е смятал сериозно, че те произлизат от реални дракони. Би било… нелепо.
	Валкирия спря да подскача насам-натам, а усмивката й се стопи.
	— Ще ми се Гордън да беше тук. Щеше да му хареса.
	Къщата беше тиха.
	Издърпа упойващия пистолет от пояса си.
	— Ето.
	— А — отвърна той. — Благодаря ти. А другия?
	— Ами май го изгубих.
	— Изгубила си го?
	— Ами нещо такова — измънка Валкирия.
	— Това е комплект от два пистолета.
	— Е, сега е комплект от един.
	— Това не може да се нарече комплект.
	— Наистина съжалявам.
	— Хубаво де, няма нищо — нежно отвърна той. — Преживя много неща.
	Тя кимна. Минаха мигове. Главата й натежа. Както и сърцето. Тогава се сети за дракона и сърцето й подскочи. — Мислиш ли, че ще се опита да избяга или ще се върне обратно в ямата?
	— Не знам — отговори Скълдъгъри. — Нищичко не знам за драконите. Не мисля, че има причина да си търси път навън точно сега, след като не го е направило досега. Просто го събудихме от дрямката му. Да се надяваме, че ще заспи отново.
	Валкирия се ухили.
	— Дракони.


>	42.
>	Брейнсторм

	Гласът на Чайна изпълваше колата.
	— Къде е сега Даркесата?
	Скълдъгъри изпревари бавно движещ се трактор и овладя колата, докато взимаше един остър завой.
	— Не знаем — отвърна. — Тези пещери имат дузини тайни входове. Може да е навсякъде.
	В тона на Чайна се долови острота, която сякаш липсваше преди това.
	— Колко време има докато постигне пълната си мощ?
	— Дни, ако имаме късмет. Чайна, трябва да подготвим Ревъл за маневриране. Нямаме време.
	— Съгласна — отвърна Чайна. — А сега се прибирайте.
	Връзката прекъсна, а Скълдъгъри погледна към Валкирия. Тя все така се взираше през прозореца. В пълно съзнание за това колко превъзбудена беше преди малко и колко тиха сега. Но това настроение я покри сякаш се намираше в сянката на огромен монолит, а тя нямаше какво да направи, за да го спре.
	Беше върнала Ехо-камъка върху стойката му. Беше се надявала едно обикновено зареждане да върне Гордън. Не стана. Камъкът си остана празен. Нямаше връщане назад.
	Очите й бяха уморени. Пареха и копнееха да се затворят. А тя жадуваше да си легне, да се сгуши под завивките и да не излезе повече оттам.
	— Тя ще победи — промърмори тя.
	— Глупости — възрази Скълдъгъри.
	— Не можем да я спрем. Знаеш, че не можем.
	— Тя сама го каза, ще отнеме известно време тялото да се аклиматизира към нейната мощ. В момента е в отслабено състояние. Какво е първото нещо, на което съм те научил за влизането в бой?
	— Никога не се бий при техните условия.
	— И точно това съм имал предвид. След няколко дни тя ще е в пълната си сила и ще е готова за нас. Затова няма да й дадем тези няколко дни. Ще се бием с нея, докато не е готова още. С мен ли си?
	— Май да.
	— Това не ми звучи много ентусиазирано.
	— Наистина не съм в настроение.
	Той притисна крак върху спирачката.
	— Боже! — възкликна Валкирия, като се стягаше, докато Бентлито спираше със свистене. — Защо, по дяволите, го направи това?
	Той наклони глава.
	— Изгубих си шапката — каза той. — Веднъж дори не се поинтересува какво е станало с нея. Аз ще ти кажа какво стана. Изгубих я. Точно сега, докато говорим, вероятно се спуска по храносмилателния тракт на един особено заинтересован от мода Фаланген тигър. Чакам съболезнованията ти.
	— Ъъъ… съжалявам за шапката ти.
	Той се наведе по-ниско.
	— Защо? Това е просто шапка. Дреха, направена специално за главата. Вярно, скъпият ми приятел Гастли Биспоук я направи тъкмо за мен, но при все това е просто шапка, а имам и още много други, които е ушил за мен.
	Валкирия се намръщи.
	— Хубаво. Каква ти е идеята?
	— Защо трябва да имам някаква идея? Споменах го, просто защо е нещо, което се случи. Но нещата се случват непрекъснато. Някои са хубави неща. Вълнуващи. Като да видиш дракон. Неща, като това Танит да покрие бягството ти. Други са лоши. Стресиращи. Като да загубиш шапката, която ти е ушил приятел. Или пък да изгубиш последните отгласи от чичо си. Нещата се случват, Валкирия, но животът продължава, независимо от това как се чувстваме ние.
	— Да не се опитваш да ме разведриш? Някак си?
	— Нямаш нужда от разведряване. Просто трябва да вземеш решение. Да се оставиш да тънеш в нещастие…
	— Или?
	Той вдигна рамене.
	— Или недей.
	Отново потеглиха.
	— Това ли ти беше нахъсващата реч? — попита тя.
	— Нещо такова. Освен това исках да поговоря за шапката си. Но най-вече беше нахъсваща реч. Свърши ли работа? Нахъса ли се? Може да ти спретна още една, ако искаш. За скъсаното ми сако.
	Тя въздъхна.
	— И първата си беше добре, мерси. Коя е тая песничка, дето само си подсвиркваш от известно време? „Наблегни на позитивното“*?
	[* „Accentuate the Positive“, изд. 1944 г., популярна песен, използвана в редица филми и телевизионни програми. — Бел.пр.]
	— Свирил съм си тази песен буквално веднъж, откакто ме познаваш.
	— Както и да е. Хайде да го направим. — Тя плесна с ръце, седна изправена и насила се измъкна от черното настроение. — Хубаво тогава, в този дух на позитивизъм нека направим малък брейнсторм. Да разиграем няколко идейки. Как ще сразим Даркесата?
	— С Богоубийците.
	— Хубаво, това добре. Нещо друго?
	— Мислех си за това — каза Скълдъгъри — и стигнах до следното заключение — че трябва да извадим Меланхолия от комата.
	— Ето това е! — викна Валкирия и отново плесна с ръце. — Тъкмо _такъв_ брейнсторминг ни трябваше! А сега ми кажи дали имаш някакви идеи, които ще са всъщност полезни? Понеже очевидно да събудим Меланхолия е една ужасна идея.
	Скълдъгъри не продума.
	— О, стига де — рече Валкирия. — Не можем да я събудим. Тя е Вестителят на смъртта. Е, вярно, като я опознаеш, не е толкова лоша, но не е в ред и освен това се опита да ни избие. Стига де? Най-добрата ти идея е да я събудим? Нещо ми подсказва, че не е от чучулигите.
	— Ще ни трябва като подкрепление.
	— И кой ще я убеждава да ни помогне?
	— Е… ти вероятно си най-близкото нещо до приятел, с което тя разполага.
	— Това е най-тъжното нещо, което съм чувала.
	— Знам — отвърна Скълдъгъри. — Знам.


>	43.
>	Маневрирането на Ревъл

	Ърскин Ревъл крещеше.
	Лекарите му даваха отвратително вонящи течности, които да пие с храната, за да се уверят, че няма да скъса гласните си струни. Крещеше доста. Крещеше доста и се потеше и плачеше, и се молеше. Двадесет и три часа в денонощието — агония. Така изглеждаше.
	Валкирия не изпитваше жалост.
	Наблюдаваше как Секачите го влачат и го вкарват в стаята. Облечен в затворническо оранжево, с ръце, оковани пред него с белезници, той се гърчеше и риташе, но те нямаха проблем да го удържат. Имаше нужда от бръснене и постригване.
	Крейфън Сигнет пристигна. За разлика от Ревъл, вече не беше в затворнически гащеризон. Сега беше свободен човек, облечен с дрехи на свободен човек.
	— Вече маневрирах дотам няколко пъти — обясни им той. — Би трябвало всичко да е наред. Убежището в другата реалност е развалина, но това помещение е недокоснато и има лесен излаз на повърхността. Наоколо не се мярка никой — поне доколкото успях да видя.
	Скълдъгъри кимна.
	— Секачите ще ви защитават, ако се появи някой с лоши намерения. Връщайте се тук на всеки четири часа и ще ви осведомяваме за ситуацията. Ще изпратим с вас и лекар, който да следи състоянието му, но в момента, в който се прехвърлите там, болката на Ревъл би трябвало да прекрати. Това значи, че не можеш да сваляш гарда. Ясно ли е?
	— Мога да се справя.
	— Ревъл е Мъртвец — продължи Скълдъгъри. — Той е един от най-опасните хора, които съм познавал. Не сваляй очи от него.
	Сигнет кимна, нахокан подобаващо.
	— Да, сър.
	— Избягвайте контакт с местните. Светът, в който маневрирате, се управлява от Меволент. Смъртните са негови роби. Съпротивата се разпада. Не е място, където би искал да останеш твърде дълго.
	— Да, сър.
	— Чайна работи върху нещо, което ще скрие Ревъл от погледа на Даркесата, когато той се върне обратно. Когато се завърнете, ще го пренесеш директно в това помещение. Ако усети присъствието му преди да сме готови, Даркесата ще дойде направо за него.
	— Можете да разчитате на мен.
	— Късмет, господин Сигнет.
	Сигнет се поклони леко на всички и се върна при останалите в групата — осмина Секачи, двама магьосници, един пекар, самият Сигнет и Ърскин Ревъл.
	— Доста ми допада фактът, че го боли — обади се Валкирия.
	— И на мен — рече Скълдъгъри.
	— Сигурен ли си, че болката ще секне, щом се прехвърлят?
	— Би трябвало.
	— По дяволите.
	— По дяволите е точната дума.
	Сигнет затвори очи. Групата започна да трепти.
	След миг вече ги нямаше.
	Валкирия въздъхна и последва Скълдъгъри навън.
	— Някакви новини за това кога ще събудят Меланхолия?
	— Утре следобед — отвърна той. — Затова ще прекараш нощта вкъщи, а аз ще ида да си сменя костюма. С такъв с шапка.
	— Всичките ти костюми имат шапки.
	— Не и този — каза той тихо. — Вече не.
	Тя му хвърли един поглед.
	— Какво мислиш, че ще направи Даркесата с Танит? Искам да кажа… много ли ще е лошо?
	— Не знам. Честно. Даркесата се оказа много непредсказуема. Както и Танит, между впрочем. Можем само да се надяваме.
	— Не обичам да се надявам — каза Валкирия. — Предпочитам да знам.
	Преминаха в по-топли и по-населени коридори и стигнаха до Сарацен Ру, който си говореше с Грейшъс О’Калахан и Донегън Бейн.
	Сарацен забеляза, че се приближават. Обичайната му усмивка липсваше.
	— Чайна ни каза — обясни той. — Тъкмо когато решим, че водим и…
	— Как върви издирването на Останките? — попита Скълдъгъри.
	— Зле — отвърна Грейшъс. — Декстър и Дей са наясно с плановете ни. Все още имаме някой друг коз в ръкава — не ставаш Ловец на чудовища, ако не си невероятно хитър, обаче те пак изчезнаха яко дим.
	— А и не сме толкова мобилни, колкото ни се иска — добави Сарацен. — Някакви новини от Флетчър?
	Валкирия поклати глава.
	— Не знаем къде е. Не отговаря на обажданията.
	— Оплескахме нещата — Сарацен потърка челото си с кокалчето на пръста си, сякаш се бореше с главоболие. — Нахлухме неподготвени и си платихме. Тръгнахме с нагласата да търсим обичайните симптоми на насилие и смут. Очаквахме Останките да са се вселили в тела. Но те не бяха. Само няколко. Шепа хора. Никога не съм виждал да демонстрират подобно поведение преди.
	Донегън кимна.
	— Почти… дисциплинирано.
	— Даркесата може да има нещо специално предвид за тях — рече Скълдъгъри. — Но за момента, ако не предизвикват някакви безредици, нека се възползваме от възможността и да се прегрупираме, и да сменим стратегията. Имаме си и други неща, които изискват вниманието ни.
	Валкирия наблюдаваше Сарацен. Челюстта му беше напрегната.
	— Ревъл няма ли го вече? — попита.
	Скълдъгъри го погледна.
	— Няма го. Ако сме прави за мисловната връзка помежду им, Даркесата вече трябва да е разбрала, че е отпаднал от схемата. Ще дойде да го търси, но не още. Първо трябва да укрепи силата си. Нашата задача е да укрепим нашите сили по-бързо. Градският щит трябва да е готов за активиране. Трябва да обезопасим укрепленията си. Хората ни трябва да са по местата си. Щом приключим с това, ще върнем Ревъл обратно. Даркесата пак ще го усети и да се надяваме, че ще се изкуши отново да установи болезнената връзка. Но ще трябва да го стори лично.
	— Очакваш просто да влезе в Роърхейвън преди да е достигнала максимума на мощта си? — попита Сарацен.
	— Да.
	— Очакваш да го направи заради ненавистта си към Ревъл.
	— Освен другите неща, да.
	— Добре, тогава. Но може ли да ми направиш една услуга? Може ли да хлопнем капана, след като е възстановила болезнената връзка?
	— Ще действаме според ситуацията — отвърна Скълдъгъри с мрачен глас.
	Сарацен кимна и се отдалечи.
	Валкирия погледна Грейшъс и Донегън.
	— Видяхме дракон — развълнувано им каза тя.
	Те я зяпнаха.
	— Какво? — попита Донегън.
	— Дракон — повтори тя. — Истински. Живее в пещерите. Видяхме го, нали, Скълдъгъри?
	— Видяхме го — потвърди Скълдъгъри почти с нежелание.
	Очите на Грейшъс едва не изскочиха от главата му.
	— Сериозно? Ама сериозно ли сте видели дракон? Истински дракон с всичките му неща?
	— Беше огромен — отвърна ухилена Валкирия. — По-голям от каквото и да било. Имаше криле и мисля, че издишаше огън.
	— Огнедишащ дракон! — възкликна Грейшъс, стиснал ръката на Донегън. — Трябва да го видим! Къде е?
	— В една бездънна яма.
	— По дяволите! Мразя бездънни ями! Веднъж останах в капана на една бездънна яма _дни_ наред.
	— Тя не беше бездънна — възрази Донегън.
	— Все едно беше бездънна.
	— Ти нали беше на дъното.
	— Е, но беше много надолу.
	— Тази яма наистина си беше бездънна — каза Валкирия. — Поне си мисля, че беше, де.
	— Огнедишащ дракон, който живее в бездънна яма — щастливо рече Грейшъс. — Трябва да му дадем име. Всички велики дракони си имат имена. Смауг. Дрогон. Фин Фан Фум. Пъф. Всички си имат имена.
	— Гордън — отсече Валкирия.
	— Драконът Гордън?
	— Щеше да му хареса.
	Грейшъс кимна.
	— Даа. Хубаво. А какво ще кажеш за Разрушителя на лица.
	— Гордън ще е — каза последната си дума Донегън и отведе Грейшъс.
	— Да носиш радост е специален дар в тъмни времена — рече Скълдъгъри, положил ръка върху рамото на Валкирия. — А ти направи тези двамата най-щастливите Ловци на чудовища в целия свят.
	— Правя, каквото мога.
	— Хайде — каза той. — Нека останалите се тревожат и работят през следващите няколко часа. Заслужаваш една нощ почивка.


>	44.
>	По-добър човек

	Миризмите, както беше казал някога някой на Валкирия, са единственият най-мощен отключващ механизъм за спомени. Някак по ирония, тя не помнеше нито кой й го беше казал, нито защо, нито пък къде беше, когато го чу, но тя нямаше причина да се съмнява в истинността на твърдението. Само че когато се събуди от кошмара и слезе долу по стълбището в дома, в който беше израснала, където я чакаше уханието на печено пиле, това не я върна в някакво определено време или пък към някакъв конкретен случай. Вместо това се затрупаха спомен върху спомен, за да оформят неопределено усещане за топлина и принадлежност, за любов и домашен уют, и от дълбините й се разля усмивка, така че докато стигне до кухнята, вече сияеше.
	Майка й седеше на масата, впила очи в лаптопа, а баща й надничаше изотзад и сочеше нещо на екрана.
	— Цъкни тук — рече той. — Изглежда важно. Трябва да цъкнем отгоре и да видим какво прави.
	Майка й избута ръката му.
	— Къш, къш. Не ти се разрешава да се доближаваш до това.
	— Ама то е мое.
	— Привет — поздрави Валкирия и прекоси кухнята право до фурната.
	— Добро утро, сънчо — отвърна майка й. — Обядът ще е готов след около половин час.
	Валкирия отвори фурната, вдиша от парата, която излезе отвътре и отново затвори, а устата й се напълни със слюнка.
	— Леле, умирам от глад — рече. — Вие какво правите?
	— Баща ти има мисия — отвърна майка й с въздишка.
	Баща й поизправи стойка.
	— Онази флашка. Видеоклип е. Сега сваляме нещо си, което ще ни помогне да го пуснем. Поне мисля, че сваляме, де. Може и да не сваляме. Честно казано, изобщо си нямаме и представа какво правим.
	— Аз знам какво правя — рече майка й, леко ядосана.
	— А, флашка — каза Валкирия. — Колко старомодно. Половин час, казваш? Ей сега ще се върна.
	— Толкова бързо ли ни оставяш? — попита майката.
	— Само ще се отбия при Фъргъс и Берилия да кажа здрасти.
	Родителите й впериха погледи в нея.
	— Защо? — попитаха едновременно.
	Валкирия се засмя.
	— Много сте смешни.
	Докато излизаше, чу как баща й казва:
	— Не, сериозно, защо?
	Мина напряко през плажа. Имаше отлив, а небето беше посивяло. Неколцина тичащи по пясъка. Някакви хора, които си разхождаха кучетата. Нямаше представа защо искаше да се види с чичо си и леля си. Една част от нея просто искаше да си поговори с тях, да се свърже някак с тях. Може би заради Гордън. Беше изгубила любимия си чичо за втори път и… какво? Скърбеше ли?
	Валкирия спря. Тя скърбеше.
	Сълзи напълниха очите й, но тя ядно ги избърса. Не. Никакъв плач. Беше плакала достатъчно. Щеше да се справи със загубата си по-късно, когато разполагаше с този лукс. Щеше да се справи по същия начин, както щеше да се справи с вината, която усещаше, заради нещата, които беше направила като Даркесата. Щеше да се справи с това сама, без някой наоколо да гледа. Продължи да върви.
	Когато стигна до къщата на Фъргъс и Берилия, колата я нямаше. Замисли се дали да не се обърне и да се прибере у дома, но все пак почука на вратата и отражението на Каръл отвори.
	— Здравей, Стефани.
	Валкирия го погледна.
	— Здрасти. Фъргъс и Берилия вкъщи ли са си?
	— Боя се, че не.
	— Кристъл?
	— Излезе. С гаджето си. Сега си има гадже. Не се отнася с нея много добре.
	— Знам какво си.
	Отражението на Каръл я изгледа безизразно.
	— Какво искаш да кажеш?
	— Не си нея. Ти не си Каръл. Ти си нейното отражение. Истинската Каръл е мъртва.
	— А ти си Даркесата.
	— Не. Не съм.
	— Стефани дойде и ми разказа какво е станало. Валкирия ти е позволила да вземеш надмощие и сега си свободна. Валкирия я няма, а Стефани зае полагащото й се по право място като дъщеря и сестра.
	Напук на себе си, Валкирия се усмихна.
	— Това ли ти каза? Полагащото й се по право място? Мдаа, звучи в неин стил. Какво ти каза Стефани последно?
	— Дойде преди около две седмици — отвърна отражението на Каръл. — Разказа ми, че помагала на Скълдъгъри Плезънт да те намери. Нямаше търпение всичко да приключи. Сега ще ни убиеш ли?
	— Не. Господи, не. Никого няма да убивам. Аз не съм Даркесата. Пак съм си аз, аз съм Валкирия. Но Стефани… тя умря.
	Изражението на отражението не се промени.
	— О. Много съжалявам за загубата ти.
	— Да, личи си.
	— След като знаеш, че не съм наистина Каръл, не полагам особени усилия да звуча убедително. Ако предпочиташ да отреагирам с подобаващи емоции…
	— Не — бързо отговори Валкирия. — Никакъв театър. Така си е добре.
	— Хубаво. Тогава, щом не си дошла да ме убиваш, защо си тук?
	— И аз не съм съвсем сигурна — рече Валкирия. — Исках да видя Фъргъс. Не че знам какво точно щях да му кажа, но… предполагам, че съм искала да проверя и теб, сега, когато Стефани вече не може да го прави. Исках да видя каква си. Как се чувстваш?
	— Не чувствам. Всичките ми емоции са симулация.
	— А какво мислиш за семейството си?
	— Питаш ме какво Каръл мисли за семейството си или какво този _образ_ на Каръл мисли за семейството си? Понеже аз самата нямам мнение.
	Звучеше познато. Звучеше точно като отражението на самата Валкирия някога, съвсем в началото.
	— Значи не гледаш на себе си като на по-добър вариант на истинската Каръл?
	— Единственото ми предимство пред Каръл е, че тя е мъртва, а аз не съм.
	— И какви са плановете ти?
	— Стефани ми обясни каква е ролята ми — отвърна отражението. — Трябва да поема ролята на Каръл, докато семейството ми не измре. Ще остарея заедно с тях, ще следвам курса на живота на Каръл, както се получи. Ще си намеря работа, вероятно ще се омъжа, ще създам свое семейство и да се надяваме ще накарам родителите ми да се гордеят с мен.
	— _Можеш_ ли да създадеш семейство?
	— Аз съм от плът и кръв. Няма причина да не мога.
	— Ами Кристъл?
	— Стефани ми каза да избягвам Кристъл засега. Като близначка на Каръл е по-вероятно тя да може да забележи някакви несъответствия в поведението ми. Когато мине достатъчно много време, ще работя върху това да възстановя сестринската връзка. Ще забележи някои промени, но съм убедена, че ще бъдат подминати.
	— Ами онова нейно гадже?
	— Стефани ме посъветва и по този въпрос. Каза ми, че аз съм защитникът на сестра ми. Ако гаджето на Кристъл я нарани — емоционално или физически, аз трябва да го нараня физически в подходящата, премерена степен.
	— Хъх — отвърна Валкирия. — Изглежда всичко ти е ясно.
	— Знам си ролята.
	— Как я кара Кристъл?
	— Вкъщи е затворена. Потисната. Празнината помежду ни й се отразява, което не е хубаво, но е необходимост. Освен гаджето, има много добри приятели и прекарва все повече време извън къщата. Започнала е да става много общителна.
	— Добре — рече Валкирия. — Това… това всъщност е добре. А Берилия и Фъргъс?
	— Мама е тъжна — отговори отражението. — Но тя винаги си е била тъжна. Просто го прикриваше с остър език. Смяташе, че парите ще оправят нещата, но не стана така. Татко се тревожи за нея. Мисля, че се тревожи за много неща. Стефани ми каза, че една от задачите ми е да направя живота им по-хубав, като се преструвам, че са били добри родители. Това и планирам да направя.
	— Добре — каза Валкирия. — Е, аз… тогава ще си ходя.
	— Много добре — отвърна отражението и тръгна да затваря вратата.
	— Чакай — подвикна Валкирия. — Слушай. Моето отражение даде неизправност. Направи някои ужасни неща. Но в крайна сметка… накрая тя се промени. Стана добър човек. Бих искала и ти да станеш добър човек.
	— Много добре.
	Валкирия направи крачка назад.
	— Добре — каза. — Ще се виждаме.
	Отражението пусна една убедителна усмивка и затвори вратата. Валкирия стигна горе до пътя и я подмина една кола. Фъргъс и Берилия се прибираха вкъщи. Тя помаха и продължи напред.
	Не се беше разхождала из Хагард от месеци. Беше приятно. Нормално. Беше студено и като че се задаваше дъжд, но беше прекарала детството си тук, по тези улици, на този плаж — беше тичала и играла, беше бъбрила, беше се смяла. Беше водила нормален живот. Не беше скучен, както смяташе някога. Не беше сив. Просто беше нормален. Хагард беше нейното лично убежище, мястото, където да отиде и да бъде човекът, който някога беше. Тук никой не знаеше нейната тайна. Тук тя отново беше просто Стефани Еджли.
	Върна се вкъщи и влезе в кухнята. Родителите й седяха на масата и се бяха вторачили в лаптопа.
	Тя се ухили.
	— Ооо, подкарали сте клипчето?
	При звука на гласа й, и двамата стреснато вдигнаха погледи. Уплашено. Очите й прескочиха на екрана. Видеото беше от някаква военна зона. Крясъци, викове и разтрисане на камерата. И насред цялото нещо, с отлична видимост и в идеален фокус, стоеше Стефани Еджли и хвърляше черни светкавици от Скиптъра на Древните.


>	45.
>	Брутален акт на добрина

	Даркесата се надвеси над Танит.
	— И така, млада госпожице — започна. — Имаш ли да ми казваш нещо?
	Танит я погледна право в очите. Не точно конфликтно. Просто… уверено. Сигурно. От мястото, където седеше, с ръце, оковани за радиатора, това си беше подвиг и то какъв.
	— Какво имаш предвид?
	— О, ами знам ли — отвърна Даркесата. — Може би едно извинение? Ти остави Валкирия да избяга и отсече главата на Мърси. Второто беше забавно. Първото — не.
	— Какво ти пука? — попита Танит. — Връщаш си силата, така или иначе, нали? Остави Валкирия на спокойствие. Нека се наслаждава на последните си дни.
	Даркесата приклекна.
	— Какво е това? Защо ме предаде?
	Танит не отговори веднага, сякаш се опитваше да го проумее в собствената си глава. После каза:
	— Валкирия ми е приятелка.
	— Но ти си Останка. Нямаш приятели.
	— Значи също така нямам и лоялност и предателството ми не би трябвало да те шокира чак толкова.
	Даркесата въздъхна и се изправи.
	— Не съм шокирана. Не точно. Но пък съм разочарована. Смятах, че сред всички, тъкмо ти ще стоиш плътно до мен до самия край.
	— Имах абсолютното намерение да сторя това. Но после осъзнах, че имам избор. Можех да бъда както лошия герой, така и добрия герой. Така че съм добрият.
	— И виж докъде те докара този твой избор. Дори не разбираш в каква беля си се набъркала, нали? Смяташ, че ще те окова, но накрая ще те пусна, понеже, ей, аз съм много готина. Но това няма да се случи. Заради всичко, което направи. До днес имах намерение да открия друг начин да направя това.
	— Да направиш какво?
	— Права си, разбира се — каза Даркесата. — Силата ми се завръща. Усещам как расте. Чувството е приятно. Но знаеш ли какво не мога да усетя? Ревъл. Той вече не е там. Танит, той заслужава болката, която му причинявах, знаеш, че я заслужава. Но точно в този момент убиецът на Гастли е някъде там и се чувства добре. Чувства се чудесно. Изпитва самодоволство. Смята, че ме е победил. Смята, че ще му се размине. Само че не е познал. Ще го намеря и ще му причиня много, много по-ужасни неща, отколкото може да си представи.
	— Може да е умрял — предположи Танит. — Може да не е можел да понесе повече болка и тялото му да се е предало.
	— Не — заяви Даркесата. — Щях да го почувствам. Не е мъртъв. Просто вече не е тук. Няма го. Отвели са го на единственото място отвъд достъпа ми. Маневрирали са го.
	— И това какво общо има с мен?
	— Трябва да намеря Аргедион — каза тя. — Трябва да го открия и да попия познанията му. Тогава ще съм в състояние да маневрирам след тях и да върна Ревъл обратно. Така, има два начина да намеря Аргедион. Единият е да прочета Хесианския гримоар. За съжаление, той е заключен в Убежището, така че това вече не ми е опция.
	— А вторият начин?
	— Ще ми е необходим типа познание, с който разполагаше само Кенспекъл Граус.
	— Значи искаш да зададеш на частта от мен, която е Останка, някакви въпроси — обобщи Танит. — Е, аз съм с две ръце за вечната агония на Ревъл, така че давай направо. Много от спомените на Кенспекъл са затворени за мен, но ще отговоря на каквото мога.
	— Боя се, че това няма да е достатъчно, Танит. Познанията на Кенспекъл ще ми трябват само за лично ползване.
	Танит се намръщи.
	— Не… разбирам.
	— Ще се наложи да ти взема Останката.
	Очите на Танит веднага се разшириха, а черните вени се надигнаха.
	— Не можеш. Не можеш да го направиш, невъзможно е. Останката е свързана с мен. Тя е част от мен.
	Даркесата отново приклекна, този път по-близо и нежно каза:
	— И като всяка друга част от теб, може да бъде отделена от останалите.
	Танит се дръпна от ръката на Даркесата.
	— Не. Спри. Не е като просто да можеш да откриеш парченцата на Останката и да ги събереш обратно.
	— Всъщност, ще направя именно това. — Даркесата й се усмихна мило. — Забравяш, една Останка веднъж се опита да ме обладае, но аз я погълнах. Познавам вкуса.
	— Даркесо, чакай, моля те, не го прави. Отново ще се разделя на две. Вече няма да съм себе си. Ще бъда Танит и ще бъда Останка. Ще ме убиеш.
	Пръстите на Даркесата се сключиха около брадичката на Танит, като удържаха главата й да не мърда.
	— Погледни ме. Виж колко е тъжно лицето ми. Дори за миг не си помисляй, че това няма да ме разстрои. Но се налага да го направя. Имам нужда от тази информация, която почива нейде под мислите ти.
	— Тогава ми помогни да я открия — отчаяно рече Танит. — Помогни ми да отключа спомените и ще ти кажа каквото ти трябва да…
	— Танит — каза меко Даркесата. — Вече реших.
	По-добре да издърпваш лепенката рязко и изведнъж, и Даркесата направи точно това. Отвори насила устата на Танит и напъха ръката си вътре, чупейки зъби. Очите на Танит се издуха, устните се разцепиха, а кожата се разкъса, докато Даркесата бавно промушваше ръка през гърлото и надолу, без да обръща внимание на звуците от счупване на кости и гъргорещо слюнчените писъци. Дълбоко вътре, пръстите й пронизваха органи, разкъсваха месо — Даркесата призоваваше Останката към себе си. Изля магията си през ръката, в шепата си и тази магия издърпваше Останката от съществото на Танит, като я удържаше в капана си и я принуждаваше да приеме форма. Късчета се свързваха с късчета и парче по парче Останката бе изградена наново. Даркесата остана със затворени очи през цялото време, като виждаше всичко в съзнанието си и се фокусираше върху онова, което трябваше да се случи. Само смътно осъзнаваше, че Танит беше спряла да се бори. Беше само смътно наясно за масивните вреди, които нанасяше или пък за малкото секунди живот, които оставаха на Танит.
	И тогава Останката отново беше едно цяло, пръстите на Даркесата я стиснаха, след което тя издърпа ръката си.
	Създанието се гърчеше и извиваше в хватката й и тя едва не го изпусна, но след това отвори широко уста и го натъпка насила вътре. Преглътна и усети как съществото драпа в гърлото й. После се озова вътре в нея и тя отново го разкъса на части. Спомените на всички предишни гостоприемници се вляха в нея. Тези на Танит бяха най-ярки.
	Танит лежеше в краката й. Беше разбита. Навсякъде имаше кръв. Даркесата усещаше как животът се кани да я напусне. Бедната Танит. Не беше искала да я нарани. Не съвсем. Тя приклекна и постави ръка върху бузата й. Още не беше възстановила напълно мощта си — даже не беше близо до това, но въпреки това възстанови счупените кости и оправи съсипаните органи, заздрави плътта и кожата, а когато приключи, се изправи и едва не припадна.
	Засмя се, след като се опря на стената. Това вероятно беше нейният последен акт на добрина, а никога нямаше да получи благодарност за него. Типично.


>	46.
>	Разговорът

	— Не разбирам.
	На екрана стоеше стопиран кадър, който показваше Валкирия насред битка, която тя не помнеше. Не, не беше Валкирия, това беше Стефани, а битката беше Битката за Роърхейвън. Покрай нея магьосници се биеха с Уорлоки и Окаяници в замръзнала мазаница от насилие и смърт. — Не разбирам — повтори баща й. — Какво е това?
	По вените на Валкирия потече ледена вода. Внезапно почувства студ, гадене и световъртеж. Не. Не, не.
	— Кога направи това? — попита майка й. — Изглежда истинско. Дори не прилича на специални ефекти. Кога го направи? Кой го направи?
	Флашката. Някой им я беше дал. Валкирия се опита да продума. Не успя.
	— Стефани — каза баща й, — нещата в това видео… Съжалявам, аз просто не разбирам какво е това. — Той се засмя нервно. — Искам да кажа — изглежда реално, за Бога. А мъжът, този дето говори отзад, твърди, че си умряла. Че си умряла, докато ни спасяваш, докато спасяваш целия свят.
	Валкирия знаеше какво трябва да направи. Трябваше да се ухили, да превърне всичко в шега, да настоява да види записа, да пищи от задоволство, заради това колко реалистични са ефектите. Трябваше да си даде време да измисли някакво извинение. Но не можа. Не можа да каже нищо.
	— Говореше за Скълдъгъри Плезънт — продължи татко й. — Скълдъгъри Плезънт е онзи приятел на Гордън. Той беше на четенето на завещанието.
	— Такова име не се забравя — добави майка й.
	Баща й поклати глава.
	— Не, не се забравя. Какво става, Стеф? Какво криеш от нас? Гордън се беше забъркал с някакви съмнителни хора, но му казах, умолявах го, да ни държи настрана от цялата тази лудост. Да държи и теб настрана. За Бога, Стеф, кажи ни какво, по дяволите, става тук.
	— Татко — започна тя, — аз…
	Алис влезе в кухнята, видя Валкирия, възкликна радостно и дотича при нея. Валкирия инстинктивно я взе на ръце, гушна я, с ококорени очи и студ във вените. Алис гукаше и бърбореше възбудено и накрая Валкирия я пусна долу.
	— Трябва да се обадя по телефона — каза сковано.
	Майка й поклати глава.
	— Не и докато не…
	— Трябва да се обадя по телефона — повтори тя и излезе от стаята. Направи две обаждания, всъщност, стоейки в коридора, на нисък и равен глас. Щом приключи, пак влезе в кухнята и се подпря на шкафа, докато родителите й отново гледаха видеото. На всеки няколко секунди очите им се вдигаха към нея, а после пак се връщаха към екрана.
	Чу един глас, който й беше познат отнякъде, задаваше въпрос. Кени Дън. Журналистът. Чу собствения си глас да казва неща, които тя никога не беше изричала.
	— Не знаеш нищо за мен.
	Кени отново заговори.
	— Знам много. Тези хора те наричат Валкирия, но аз те познавам като Стефани Еджли, на осемнайсет години, от Хагард, Северен Дъблин. Наскоро завършила училище, обмисляш колеж. Според старите ти учители, си умно момиче, което…
	На вратата се почука и майка й спря видеото. Валкирия излезе от стаята и след секунди се върна с Фъргъс. Когато видяха кой е, родителите й си отдъхнаха.
	— Сега наистина не е най-подходящият момент — каза бащата на Валкирия.
	— Знам — отвърна Фъргъс. — Предупредих я. Какво ти казах, Стефани? Казах ти, че това е болест. Цялото това нещо с болест.
	— Чакай — обади се майка й и се намръщи, — кое е болест? Стеф, обади се на него? Защо? Какво общо има Фъргъс с това видео?
	— Всичките неща, за които Гордън пишеше — каза Фъргъс. — Магьосници и чудовища, и магия. Всичко е реално, колкото и ненормално да звучи.
	Родителите на Валкирия се изпънаха като струни.
	— Дез — продължи той, — спомняш ли си старите истории, които ни разказваше дядо? За Последните от Древните и всичките тези неща? За това как ние притежаваме магия? Излезе, че е казвал истината.
	На бащата на Валкирия му отне доста време, за да отговори на брат си.
	— _Магия?_ — рече. — Значи става дума за това, че магията е истинска? Че чудовищата са истински? Дядо беше куку, Фъргъс. Самият ти си го казвал милион пъти. Той беше изкукуригал. Единственият, който си правеше труда да обръща внимание на дрънканиците му, беше Гордън — а ти и него наричаше куку.
	Фъргъс кимна.
	— Предпазвах те.
	— Така ли било? От какво си ме предпазвал?
	— От тази болест — отговори Фъргъс. — Дядо я имаше, Гордън я имаше, а татко ме накара да обещая, че ще те пазя от нея, доколкото мога. Ти беше най-малкият и най-умният сред нас. Казах, че ще опитам и оттогава не съм спирал да го правя.
	Валкирия не беше свикнала да вижда баща си ядосан. Сега го виждаше бесен.
	— Не съм сигурен кога трябва да се смея — каза той. — Чакам вече развръзката на вица.
	Фъргъс вдигна ръка и щракна с пръсти, а от дланта му лумна пламък.
	— Това е единственото, което мога да правя — каза. — Мога да призова малко огън и това е. Нито мога да хвърлям огнени кълба, нито да летя, нито да ставам невидим. Но ти дори това смяташ за номер, нали? Номер за празненства. — Той сви длан и пламъкът угасна. — Но не е така. Това е истинска магия. Реална магия. Само че аз не бих могъл да те убедя, че ти казваме истината, не и с моя малък парти трик.
	— И какво тогава правим сега? — попита майката на Валкирия.
	— Чакаме — отвърна Валкирия.
	Минаха двайсет мълчаливи минути, прекъсвани от време на време от въпроси, които оставаха без отговор.
	По време на тази неудобна тишина, родителите й превъртаха и гледаха видеото.
	Най-сетне се чу още едно почукване на вратата. Валкирия отиде да отвори.
	За кратко беше обмисляла дали да не звънне на Джофри Скрутинъс. Да го помоли да пренареди спомените на родителите й, да ги убеди, че нищо от ставащото на лаптопа не е истина.
	Но това бяха нейните _родители_.
	Затова не се обади на Джофри.
	Върна се в кухнята с висок мъж в черен костюм от три части, бяла риза и черна вратовръзка. Обувките му бяха лъснати до блясък. Ръкавиците му бяха кожени. С шапка в ръка. Изражението на лицето му — спокойно. Уверено.
	— Мамо, татко, Фъргъс… това е Скълдъгъри Плезънт.
	Баща й скочи на мига.
	— Какво, по дяволите, правите с дъщеря ми?
	— Дезмънд — започна Скълдъгъри, — моля ви, седнете. Всичко ще мине много по-гладко, ако запазим спокойствие. Преди да започнем, да направя ли чай за всички? Дезмънд? Мелиса? Ами вие, Фъргъс? Искате ли чаша чай?
	— Ъъ — отвърна Фъргъс, — да. Моля.
	— Ще приготвя чай за всички — каза Скълдъгъри.
	Валкирия му помогна. Никой не продума, когато чайникът кипна. Никой не се обади и докато накисваха пакетчетата чай, докато добавяха мляко и докато бъркаха с лъжичките. Когато всички вече бяха седнали с чаша пред себе си, Скълдъгъри също седна. Нямаше нищо специално в мястото, на което се настани, и при все това изглеждаше сякаш се намира начело на масата.
	— Няма ли и вие да пийнете един чай? — попита колебливо Фъргъс.
	Скълдъгъри се усмихна.
	— Не. Аз не пия чай.
	Шапката му беше на масата до лакътя. Той леко я намести. Когато свърши, вдигна поглед.
	— Значи вече знаете за магията.
	— Кажете ни какво става — каза майката на Валкирия.
	— Тъкмо затова съм тук. Тук съм, за да ви представя доказателство, че онова, което казва дъщеря ви, е истина. Но преди да видите това доказателство, се налага да ви предупредя. Аз съм мъртъв.
	Родителите на Валкирия зачакаха обяснение. След като не последва такова, майката каза:
	— Метафорично?
	— Буквално. Бях убит преди триста години или там някъде, когато бях малко над сто и тридесетгодишен. Бях изтезаван до смърт, после изгорен, а останките ми бяха събрани в чувал и хвърлени в реката. Поради причини, които са твърде сложни, за да разяснявам точно сега, успях да се съградя отново. Това лице, което виждате в момента, е маска. Тези дрехи са, коя дума да използвам… омагьосани, за да създават илюзия за пълнота — сякаш тялото ми е по-масивно, отколкото всъщност е.
	— Ъ — обади се таткото на Валкирия, — та какво тогава твърдите, че сте? Призрак? Зомби?
	— Нито едно от двете. Аз съм… уникален. Макар да съм мъртъв, не би било неточно да ме наричате жив скелет.
	— Вие сте скелет?
	— Под дегизировката — да.
	— Но… всички ние сме скелети, нали? — отвърна майката на Валкирия. — Под кожата ни?
	— Колко проникновен поглед върху нещата — каза Скълдъгъри и се усмихна. — За съжаление, не говоря с гатанки. Сега ще махна ръкавицата си. Искам да се приготвите.
	Родителите на Валкирия си размениха погледи.
	— Разбира се — рече майка й.
	Скълдъгъри щипна връхчето на десния си палец и разхлаби ръкавицата. Направи същото с останалите пръсти — щипваше и издърпваше, след което с премерена елегантност нежно свали ръкавицата и я постави на масата. Тя запази формата си няколко секунди, сякаш още имаше ръка в нея, но след това спадна и се слегна. Не че родителите на Валкирия гледаха ръкавицата. Очите им, пък и тези на Фъргъс, бяха вторачени в ръката на скелет, която се свиваше и отпускаше в специална демонстрация за тях.
	— Как го правите? — попита майка й, останала без дъх.
	— Магия — отговори Скълдъгъри.
	— Ама как се движат? Няма мускули, нито…
	— Ако ми позволите сега да махна и маската?
	Те кимнаха и връхчетата на пръстите му натиснаха символите на ключиците — лицето му се свлече, разкривайки черепа отдолу.
	Родителите подскочиха, а столовете им се плъзнаха назад. Веднъж изправили се, обаче, направо замръзнаха на място.
	— Мили Боже — прошепна Фъргъс.
	Родителите на Валкирия стояха и се взираха. Очите им — окръглени, лицата — бледи, но не бяха в паника. Което беше добре. Беше добър знак.
	Майка й изкрещя.
	— Съжалявам — каза веднага след това. — Не знам откъде дойде това.
	— Съвсем нормално — отвърна Скълдъгъри. — Приемате всичко това забележително добре, предвид ситуацията.
	— Вие сте скелет — каза бащата на Валкирия.
	— Така е.
	— Ама как така си оставате цял?
	— Магия.
	— Как говорите? — попита майка й.
	— Магия.
	— Имате ли мозък? — попита баща й.
	— Не — отговори Валкирия. — Но има съзнание.
	— Това е удивително — каза майка й. — Просто… смайващо. Има ли Бог?
	— Зависи кого имате предвид — отвърна Скълдъгъри. — Повечето богове, които съм срещал, бяха доста луди.
	— Срещали сте богове?
	— О, да.
	— Аз фраснах един — обади се Валкирия.
	— Но ако питате дали има такова нещо като юдейско-християнския Бог, онзи, за който се говори в Светата Библия, се боя, че нямам отговор за вас. За мен, смъртта беше мрак и застой, без никакви признаци на задгробен живот.
	— Аз и съпругата ми ходим на литургия всяка неделя — рече Фъргъс, видимо ядосан. — Не може да седите и да ми обяснявате, че няма Бог.
	— Никога не бих си позволил да направя подобно нещо — спокойно отвърна Скълдъгъри. — Вярвам в логиката и разума, но съм виждал чудеса, които надхвърлят всякакво обяснение. Колоните на собствената ми вяра са били разклащани отново и отново, за да излизат нови и нови истини на бял свят. Тъкмо онзи ден, с дъщеря ви видяхме дракон. Нямах представа, че съществуват.
	— Дракон? — повтори бащата на Валкирия.
	— Голям дракон. Никога не бих ви казал, че онова, в което вярвате, е грешно, нито бих ви казал, че онова, в което вярвате, е вярно. Струва ми се, че вселената пази твърде много тайни, за да се говори в абсолютни величини и всеки, който се опита да го направи, рискува да се покаже глупак. Аз съм много неща, но ми се ще да мисля, че глупак не е сред тях. Както казах, обстоятелствата, които заобикалят моята смърт, са необичайни, така че моят опит не може да се представя за пример на онова, което се случва след като умрем. Дезмънд, Мелиса, бихте ли се присъединили отново към нас на масата?
	Родителите на Валкирия погледнаха надолу, сякаш едва сега осъзнаваха, че стоят прави. Придърпаха обратно столовете си към масата и седнаха.
	— Значи това е истинско — рече баща й. — Но тогава, видеото… Онова, което видяхме на него, е истина. Онова, което човекът каза за Стефани, е вярно…
	— Но ние видяхме как умира — каза майка й с треперещ глас.
	— Може ли? — попита Скълдъгъри, протягайки кокалеста ръка. Лаптопът се обърна и се плъзна по масата към него.
	— Леле! — викна баща й, после се усети. — Така де… яко.
	Валкирия се опря на Скълдъгъри, докато превърташе клипа напред. Бойните сцени бяха прекъсвани от интервюта. Тя обърна внимание на един материал — зърнест и извън фокус, на пристана в Хагард, потънал в мрак, и разпозна нощта, в която умря Сийлън, след което остави Скълдъгъри да пусне видеото на нормален ход. Битката беше в разгара си в Роърхейвън, а Кени Дън говореше зад кадър.
	— … отказах се от плановете си да направя заснетото обществено достояние. Какво би направил светът, ако знаеше, че има такива хора? Но не можех да пренебрегна жертвата, която направи дъщеря ви.
	Ужасяващата фигура на Шаривари изстреля поток от енергия срещу Сарацен Ру и го уцели право в гърдите.
	— Стефани беше герой. Тя не търсеше благодарности, не искаше признание. Но като нейни родители, вие трябва да знаете за какво живя тя, за какво се бори…
	Декстър Векс избегна един лъч, предназначен за него, след което се появи Стефани, която търсеше нещо сред разрушенията и вдигна поглед, тъкмо когато Шаривари стреля към нея. Последва ярка светкавица и тя изчезна.
	— … и за какво умря.
	Скълдъгъри превъртя видеото с няколко секунди назад и го спря.
	— Да — каза. — Това не са кадри от нейната смърт. — Обърна лаптопа и го плъзна обратно към другия край на масата. — Погледнете задния фон, в ляво. Какво виждате?
	Майката на Валкирия погледна екрана.
	— Хора, които се бият.
	— Виж! — посочи баща й. — Това е Флетчър! Бих познал тази коса навсякъде!
	— Пуснете записа — каза Скълдъгъри — и наблюдавайте какво става точно преди значително страшният господин да стреля към Валкирия.
	Майка й погледна нагоре.
	— Името й е Стефани.
	— Разбира се — отвърна Скълдъгъри. — Приемете извиненията ми.
	Родителите й пуснаха отново записа, а Фъргъс също се намести помежду им.
	— Той изчезна! — възкликна Фъргъс.
	— Флетчър е Телепортатор — поясни Скълдъгъри. — Забелязал е какво ще се случи и е телепортирал дъщеря ви на безопасно място.
	Майката на Валкирия изглеждаше объркана.
	— Флетчър е един от тях? Искам да кажа, един от вас? Той е… магичен? Наистина?
	— Това обяснява косата — замислено отбеляза баща й.
	— Но той изглежда толкова приятно момче.
	— Той е приятно момче — каза Валкирия. — Освен това е и магьосник.
	Майка й затвори лаптопа и я погледна.
	— Как успя да направиш всичко това? Кога намери време? Стеф, та ти не излизаше от къщи.
	Сега не беше моментът да им обяснява за отражението. Никога нямаше да настъпи момент, в който да им разкаже за отражението.
	— Измъквах се — каза. — Пропусках някои часове. Не много, само някои.
	— Но ти едва не си загинала.
	— Мамо…
	— Не, Стеф. Ти едва не умря. Това… Не знам, това често ли се случва? Кога е започнало всичко? Откога продължава?
	— От няколко години.
	— Години? И колко пъти през тези години животът ти е бил в опасност? А вие, господин Плезънт…
	— Наричайте ме Скълдъгъри…
	— Не мисля, че ще го направя. Как можете да оправдаете въвличането на едно дете във всичко това?
	— Мамо… — започна Валкирия, усещайки как горещината се надига по лицето й.
	— Стефани, замълчи — остро се обърна към нея майка й. — Сега си на осемнайсет. Можеш да спориш, че си възрастен човек. Но преди години си беше същинско дете. Искам да знам какво, по дяволите, става тук. Е, господин Плезънт? Въвличали сте едно дете в ужасни опасности, отново и отново, доколкото разбирам. Какво е вашето извинение?
	Скълдъгъри наклони глава.
	— Извинение? — попита. — Нямам извинение. Нямам нужда от извинение.
	— Мисля, че ще разберете, че имате нужда, дявол да го вземе.
	— Валкирия е мой партньор.
	— Казва се Стефани.
	— Освен това се казва и Валкирия и е мой партньор. Тя започна всичко това по собствено желание, след като спасих живота й в дома на нейния чичо. Тя се доказа като съвършено способна и както се оказа — незаменима. През последните няколко години бях остро критикуван от приятели и колеги заради това партньорство и неведнъж бях подтикван да го прекъсна. Всички смятаха, че Валкирия трябва да води нормален живот. Но тя е предопределена за по-велики неща от нормалния живот. Тя е предопределена за удивителни неща. Тя е спасявала животи. Спасявала е мен. Спасявала е света.
	— Разбирам желанието ви да я предпазите, да я защитите от опасности и заплахи. И аз някога изпитвах това желание спрямо собственото ми дете. Някога, много отдавна. Но ако мислите, че възнамерявам да се извинявам за това, че, както казвате, съм я въвлякъл в опасности, ще останете крайно разочаровани. Не бих променил нищичко, случило се през последните няколко години. Валкирия се доказа като удивителна личност и човек, за който с радост бих дал живота си, ако се налага. За колко хора, които водят нормален живот, бихте могли да кажете подобно нещо?
	— До самия край — меко рече Валкирия.
	Скълдъгъри я погледна, накланяйки леко глава.
	— Не — отсече майка й. — Не ме интересува какво казвате, нито колко сте сладкодумен. Всичко свършва сега и тук.
	— Мамо, не — възрази Валкирия.
	Баща й заговори.
	— Стеф, не можеш да продължаваш с това… безумие. Ще се убиеш. Искаш ли Алис да живее без по-голяма сестра?
	— Това, което правя, е също като работата на ченге или на войник.
	— А ние нямаше да ти позволим да правиш и тези неща.
	— Чакай, чакай — рече майка й. — Отнема известно време да попия информацията, така че ще ме прощаваш, задето съм толкова бавна. Но Стеф, ти… и ти ли си като тези хора? Имаш ли магия?
	Валкирия се поколеба.
	— Аз… не знам. Имах. Но нещо се случи и… не знам дали я имам все още.
	Майка й погледна към Скълдъгъри.
	— Е, това решава всичко, нали? Щом няма магия, значи не може да продължи да ви бъде ученичка.
	— Партньор — едновременно я поправиха Валкирия и Скълдъгъри.
	— Ученичка, партньор, каквото ще да е. Няма магия, няма бизнес. Логично, нали?
	— Ще трябва да видим — каза Скълдъгъри. — Ако до края на текущата ни задача, магията й не се върне при нея…
	— Аз ще реша — довърши Валкирия. — Но дотогава, няма да спра.
	— Не сме дали съгласие за това — каза майка й. — Ще трябва да помислим. С баща ти трябва да го обсъдим насаме и когато…
	— Мамо — прекъсна я Валкирия, — не. Вие нямате право на това решение. Обичам ви, но това няма нищо общо с вас. Аз съм единствената, която ще реши.
	— Стеф, не, ти все още си наша дъщеря…
	— Така е — Валкирия се изправи. — И като ваша дъщеря, моя отговорност е да ви пазя. И тъкмо това смятам да направя.
	Излезе, оставяйки след себе си аромата на печеното за вечеря.


>	47.
>	Вестителят на смъртта се събужда

	Остави колата си вкъщи и отидоха в Роърхейвън с Бентлито. Тя превъртя разговора в главата си сто пъти, като се опитваше да прецени дали не е могъл да протече по-добре. Всеки път стигаше до задънена улица.
	— Ядосан си, нали? — попита. Излязоха от Дъблин и потеглиха по тесните пътища.
	Скълдъгъри поклати глава.
	— Не става дума за мен.
	— Но ти имаше всички причини да не казваш нищо на родителите ми. Синдрома на втория живот и прочее. Хората, които обичам, остаряват, а аз си оставам млада. Предупреди ме.
	— Онова, което стана, не е по твоя вина — отвърна той. — Това беше добронамерен акт от страна на Кени Дън, колкото и да беше грешен.
	— Значи не се сърдиш?
	Той наклони глава към нея на милимунда.
	— Родителите ти, запознати с истината, са усложнение, без което можеше да минеш. Може да доведе до още по-големи усложнения по-натам. Ако има по-натам.
	Валкирия отпусна лице в шепи.
	— Искам само да ги защитавам. А те ще се опитат да ме спрат да го правя.
	Скълдъгъри помълча за известно време.
	— Майка ти повтори логичния довод, който ти сама приведе.
	— Знам — промърмори Валкирия.
	— Без магия…
	— Съм безполезна.
	— Не безполезна. Далеч си от безполезна. Но без магия, бъдещите ти хоризонти се разширяват. Сега можеш да се отдалечиш, без да загубиш нищо. Няма нужда да обръщаш гръб на магията, след като вече не я притежаваш.
	— Но ще загубя всичко това — каза тя. — Работата. Да помагам на хората. Ще загубя… теб.
	Той я погледна.
	— Мен никога няма да ме загубиш.
	В очите й избиха сълзи. Тя извърна поглед.
	— Когато всичко това свърши, ще помисля върху… всичко. Дотогава… съм вътре докрай.
	— Много добре — Бяха на самотен път вече, път, който водеше само и единствено към Роърхейвън. — В такъв случай, вероятно трябва да проведем разговора.
	Тя го погледна отново.
	— За кой разговор става дума? За птичките и пчеличките? Този вече сме го водили.
	— Разговорът?
	— Птичките и пчеличките.
	— А, да, хубаво… Аз говоря за другия разговор. По-малко забавния. Работата с там, Валкирия, че срещу Даркесата… може и да не се справим този път.
	— Какво? А какви бяха тези приказки преди това да наблягаме на позитивното?
	— И пак намесваш тази песен.
	— Разбира се, че ще се справим — заяви Валкирия. — Ние това правим. Даркесата е поредният лош герой, който трябва да повалим.
	— Тя е повече от това. Заплахата, която тя представлява, е много по-солидна от всичко, с което сме се сблъсквали досега.
	— Да не казваш, че тя ще победи?
	Скълдъгъри замълча.
	— Не. Мисля, че ще падне. Мисля, че ти ще бъдеш инструментът за нейния провал. Но няма да мине без цена.
	Тя се намести на седалката.
	— Този разговор не ми харесва.
	— И не мислех, че ще ти хареса. Но е нещо, което трябва да имаме предвид.
	— Защо? Това е мисъл, която и двамата споделяме, и сега като го знаем, хубаво, там си е, наяве е, обсъждаме я, иска повече никога да не я обсъждаме.
	— Единият или двамата от нас може да не оцелее и реч следващите няколко дни.
	Тя го прасна по ръката.
	— Какво _по дяволите_, Скълдъгъри? Казах ти, че няма нужда да го обсъждаме повече! Знам това! Не мислиш ли, че съм наясно? Само че не искам да говоря за това! Разстройва ме! Ядосва ме, натъжава ме и ме кара да плача! Не искам да мисля за живот в свят, в който ти не съществуваш, ясно?
	— Ясно де — рече той. — Добре.
	Валкирия се извърна, отново със сълзи на очите.
	— Макар че аз по-скоро приемах, че ти ще си тази, която няма да оцелее — промърмори той.
	Тя се разфуча.
	— Какво? Защо аз да съм тая, дето ще мре?
	Той вдигна рамене.
	— Изглежда ми като нещо, което би направила. Аз бих намерил начин да измамя смъртта в последната секунда, но ти… ти не си толкова умна.
	— Направо… не мога да повярвам, че го каза това.
	— Не съм го казал с лошо.
	Тя скръсти ръце.
	— Няма да говоря повече с теб. Дори не знам защо _по принцип_ си говоря с теб.
	— Може да си пробвала да говориш със себе си, но си зажадняла за интелигентен разговор.
	Валкирия щеше да го убие с поглед.
	— Намирам за твърде притеснително, че единственият начин, който можеш да намериш, за да ме разсееш от неприятностите, е да ме обиждаш.
	— Аз пък го намирам за много забавно.
	— Знам.


	Стигнаха до Роърхейвън, паркираха и отидоха пеш до Медицинското крило. Валкирия беше моментално награбена и отведена в една обезопасена стая с половин дузина Секачи на стража отпред.
	Меланхолия Сен Клер лежеше в леглото, свързана към системи и бибиткащи монитори. Косата й — толкова лъскава и здрава преди, сега беше изтощена и се простираше по възглавницата като мъждив рус ореол. Очите й бяха затворени. Бледата й кожа беше нашарена с любопитна мрежа от розови, надигнати белези — символите, които Вандамиър Крейвън беше издълбал по цялото й тяло, за да улови Прилива й.
	За всеки друг магьосник Приливът беше болезнено, но сравнително кратко избухване на чиста мощ, което утвърждаваше магическата дисциплина, избрана от тях. Затова магьосници, по-силни в Елементалната магия, ставаха още по-силни Елементали, а тези, по-силни в дисциплините на Адептите, се утвърждаваха като такива. Приливът на Меланхолия, обаче, бе уловен и пренасочен към нескончаема затворена верига от усилваща се магия, което я трансформира във Вестителя на смъртта, когото некромантите бяха чакали отдавна.
	И ето сега лежеше тук и се събуждаше след толкова време с овързани крака и оковани в белезници ръце.
	— В момента е в лек сън — каза изотзад Синекдох. — Събуди се и по-рано, но беше твърде дезориентирана, за да задава въпроси. Вече би трябвало да е на себе си в по-голяма степен.
	Валкирия се намръщи.
	— Може ли… Трябва ли да я будя?
	— Вече спа достатъчно дълго — отвърна Синекдох и излезе от стаята. — Сигурна съм, че ще ти бъде благодарна.
	До леглото имаше празен стол и Валкирия седна на него. После се протегна напред и побутна Меланхолия по крака.
	— Ей — меко повика тя. А после и по-високо: — Ей!
	Меланхолия отвори очи. Трябваха й няколко секунди, за да се съсредоточи. Примигна и се огледа.
	— Къде съм?
	Звучеше като да има нужда от чаша вода.
	— В Убежището — отговори Валкирия. — Как се чувстваш?
	— Какво стана? — попита Меланхолия. — Къде е Вайл? Как се озовах тук?
	— Успокой се — каза Валкирия. — В безопасност си.
	Опита се да седне.
	— Окована съм.
	— Разбира се, че ще си окована. Последния път, когато не беше окована, се опита да избиеш половината население на планетата.
	— Планирах го — заяви Меланхолия. — Не се опитах. Има разлика. — Бързо, страшно бързо се връщаше към старото си аз. — Та къде е Вайл?
	Валкирия погледна към вратата, за да се увери, че никой не подслушва.
	— Кое е последното нещо, което помниш?
	— Аз и ти, тичахме и реч опечи пещери. Помня, че Скълдъгъри Плезънт се превърна в Лорд Вайл и ни погна. Ти знаеше ли, че са един и същи човек? Това е безумно.
	— Мда. Не може да казваш на никого за това, между другото. Това е малката ни тайна. Той вече не е Лорд Вайл. Вече е много по-добър.
	— Е, това е много утешително — рече Меланхолия и завъртя очи.
	— Какво друго си спомняш?
	— Чакай, чакай малко, да помисля — Меланхолия се намръщи. — Помня, че излязохме навън и беше нощ, а той все така идваше към нас, а аз бях толкова уморена, прекалено уморена дори да… и ти ме фрасна.
	— Така беше.
	— Това никак не беше мило.
	— Исках да се опиташ да ме убиеш.
	— Защо?
	— Даркесата. Чувала си за нея, нали?
	Меланхолия сбърчи физиономия.
	— Това е магьосницата, заради която всички Долавящи са се изпопритеснили.
	— Да, точно така. И тя е аз.
	— Моля?
	— Тя е аз. Даркесата е истинското ми име. По онова време, тя излизаше, само когато животът ми биваше застрашен. Тогава исках да излезе, за да спре Лорд Вайл, така че се наложи да те накарам да ме застрашиш с убийство. Тази точно история има щастлив край, де, понеже след един доста бурен бой, Даркесата се махна и Вайл също се махна и всички заживяха щастливо до края на живота си. С изключение на теб, която беше вкарана в медикаментозна кома.
	— Кома? Вкарали са ме в кома? Защо?
	— Ти си Вестителя на смъртта, един от най-могъщите некроманти, съществували някога. И беше нестабилна, както магически, така и… ментално.
	Меланхолия примигна насреща й.
	— Грубо.
	— Но вярно.
	— И все пак грубо. Значи съм била в кома… за колко време?
	— Година и половина.
	Меланхолия се опули.
	— Какво? Година и половина? Какво _по дяволите_?
	— Наложи се да го направят.
	— _Година и половина?_
	— Успокой се, моля те. Ако не се успокоиш, ще дойдат и ще те упоят.
	Меланхолия се вторачи в нея, после направи всичко възможно да се отпусне.
	— Леле. Осемнайсет месеца. Това е… Значи съм на двайсет и две. Сега съм на двайсет и две години. Така. Това е леко шокиращо.
	— И аз бих казала същото.
	— И какво, ъъъ, сещаш се, какво пропуснах? Нещо интересно?
	— През последната година и половина? — попита Валкирия. — Ами, некромантите се оттеглиха, така да се каже, в храмовете си. Появи се един тип, на име Аргедион, който искаше да даде на всички смъртни магия. Спряхме го, не го мисли. Изпусна война между нашето Убежище и практически целия свят. Ърскин Ревъл ни предаде, уби Гастли Биспоук и Антон Страха. Сега Чайна Сороуз е начело и всички правят кажи-речи това, което ние им наредим. А, освен това, сега има извънземни.
	— Вярно ли?
	— Не.
	— Толкова те мразя.
	— Но всичко останало е истина. А Даркесата — и това се случи през последните няколко седмици, тя ме превзе, така да се каже, и изби сума ти народ, но сега вече е вън от мен и използва тялото на моето отражение, а ние смятаме, че ще унищожи света.
	— Значи сега има друга ти някъде там…
	— Не съм аз.
	— Значи сега има някой там някъде, който изглежда като теб и звучи като теб, и на практика е теб, само че е зла, и вие трябва да я спрете, и затова сте ме събудили. Правилно ли разбрах?
	— В общи линии.
	Въпреки всичко, Меланхолия се усмихна.
	— Значи имаш зла близначка.
	— Не ми е близначка — започна Валкирия, — просто е… така де, добре, зла, разбира се, можеш да я наречеш зла, но тя не с, не бих я нарекла… Защо се смееш?
	— Съжалявам, ама това е доста смешно. И защо ти трябвам аз? Твоят приятел, скелетът, не може ли да се превърне вън Вайл и да я погне?
	— Първо на първо — рече Валкирия, — ти казах да си държиш устата затворена по този въпрос. Второ, Вайл трудно се поддава на контрол. Трето, дори Скълдъгъри да успее да контролира Вайл, Даркесата е прекалено могъща. Имаме нужда от цялата тежка артилерия срещу нея.
	— И какво ще стане с мен, когато всичко приключи? Ако взема, че оцелея, разбира се? Ще ме върнат обратно в уютната ми малка кома?
	— Не, ще бъдеш освободена, обаче…
	— Обаче какво…
	Валкирия се поколеба.
	— Но ще трябва да те откъснем от магията.
	Меланхолия вече беше достатъчно бледа, но все пак успя да пребледнее още.
	— Завинаги?
	Валкирия кимна.
	— Съжалявам. Иска ми се да имаше друг начин, но всички, с които разговарям, са на едно мнение. Експериментите на Крейвън върху теб доведоха до такова ниво на мощ, което е твърде непредсказуемо. Погрижим ли се за Даркесата, хората на Чайна ще се опитат да извадят възможно най-много от магията ти, а Долавящите ще изградят стени в съзнанието ти. Паметта ти ще бъде подменена, а личността ти — леко… пренаписана. Напоследък доста го правят и…
	— Говориш за убийството ми.
	— Не, ние…
	— Да, Валкирия. Да промените спомените и личността ми, докато вече не съм същият човек. Това означава да ме убиете.
	Валкирия се приближи напред, поставила ръка върху ръката на Меланхолия.
	— Алтернативата е по-лоша. Алтернативата е да те върнат в кома или да се разхождаш с тази нестабилна сила. Ще представляваш опасност за всички, включително и за себе си. Така поне ще можеш да живееш нормален живот.
	— Смъртен живот — натърти Меланхолия. — Какво знам аз за живота като смъртен? Подминават те на улицата, тези добичета със затъпели погледи, живеят си сивите малки животинчета, бързат за вкъщи да си гледат любимите телевизионни програми, безлични хорица, които правят досадни неща… и искаш да стана една от тях? Искаш да се откажа от магията, която прави живота да си струва живеенето? Я ми кажи, Валкирия, ако е толкова чудесна алтернатива, ти защо не го направиш? Би ли се отказала от магията?
	— Не ми се наложи.
	— Но ако беше в моята ситуация и моите…
	— Беше ми отнета.
	Меланхолия се смръщи.
	— Какво?
	— Когато извадиха Даркесата от съзнанието ми, тя взе цялата ми магия със себе си.
	— Ти си… смъртна?
	— Не е толкова зле.
	Меланхолия я изгледа.
	— Лъжеш.
	— Ще свикна. И ти ще свикнеш.
	— Аз… не мисля, че ще мога.
	— Ще бъда до теб, за да ти помогна, когато имаш нужда.
	— Но аз те мразя.
	Валкирия се усмихна.
	— Не, не ме мразиш.
	— Не, мразя те. Искам да те убия и прочее.
	— Ние на практика се сприятелихме в онези пещери.
	— Нищо такова не се случи — продължи да отрича Меланхолия.
	— Ние сме си дружки. Приятелчета.
	— Ако не ми бяха вързани ръцете, сега щяха да са около гърлото ти, да знаеш.
	— Искаш да ме прегърнеш през врата, защото сме приятелки.
	— Наистина те мразя.
	Валкирия стисна ръката й.
	— Сега ще те оставя за малко насаме, да си помислиш. Решението е огромно. Но поне имаш възможност да вземеш решение.
	Очите на Меланхолия бяха пълни със сълзи, с които се опитваше да се пребори.
	— Лицето ти е глупаво.
	Валкирия отново я стисна за ръката и излезе.


>	48.
>	Един нов Роърхейвън

	Танит се събуди.
	Усещаше вкус на кръв в устата си и имаше краля на гърлобола. Чувстваше се зле, сякаш някой беше тъпкал вътрешностите й. С изключение на това, обаче, май беше добре. Никакви рани.
	Огледа се. Седеше на пода в малка стая, окована за радиатора. Не си спомняше как е попаднала тук. Последното, което помнеше, беше…
	Тя разтръска глава. Нищо важно. Важното беше да се измъкне оттук. Белезниците бяха стегнати здраво, а радиаторът — солиден. Имаше драскотини там, където веригата беше усукана около него. Някой е бил в същата ситуация, при това съвсем наскоро. Тя се зачуди как е успял да избяга.
	Стъпки. Притисна се към стената. В стаята влезе Били Рей Сангуайн.
	— Трябваше да се сетя, че си замесен — рече Танит. Гласът й беше дрезгав. Изненада я. — Какво, по дяволите, става тук? Къде са другите?
	— Други ли? — попита Сангуайн, затваряйки вратата след себе си. Ръкавите на ризата му бяха нагънати нагоре. Вратовръзката — разхлабена. Изглеждаше отпуснат, сякаш си беше у дома.
	— Да — отвърна тя. — Другите. Както в изречението „другите, които ще ти откъснат главата, когато дойдат да ме спасяват“. Скълдъгъри. Валкирия. Гастли. _Другите._
	Не получи подигравателна усмивка в отговор на това. А очакваше. Вместо това, той намести тъмните очила по-нагоре на носа си. Изглеждаше почти срамежлив.
	— Кое е… кое е последното нещо, което си спомняш?
	Танит не беше очаквала и това. Щеше да пусне въпроса покрай ушите си, да го игнорира и да го бомбардира с куп нейни си въпроси, обаче…
	— Биех се — каза. — Биех се заедно с Валкирия и Скълдъгъри срещу… срещу всички.
	— Останките — рече Сангуайн.
	Спомените се върнаха. Коледа. Останките, които превзеха всичко. Тя седна по-напред.
	— Това ли си ти? И теб ли докопаха?
	— Не, Танит — отвърна Сангуайн. — Не съм Останка. Но всичко това… всичко се случи преди малко повече от две години.
	— _Какво?_
	— Останките, поне повечето, бяха хванати в онова нещо — Вместилището. Всички се събудиха с махмурлук, но без спомен за случилото се. Всички, с изключение на…
	Той замлъкна.
	Тя се намръщи още повече.
	— Лъжеш.
	— Не, не лъжа.
	— Лъжеш — пак каза тя. — Наистина ли очакваш да повярвам, че две години съм имала Останка в себе си? Тогава ми отговори на следното — как, по дяволите, съм се отървала от нея?
	— Изборът не беше твой — каза Сангуайн. — Даркесата я пренареди вътре в теб и я извади.
	Тя се изсмя.
	— Ооо, значи сега и Даркесата се разхожда свободно насам-натам.
	— Да. И тя е Валкирия. — Сангуайн се намръщи. — Е, беше. Сега е отражението… Виж, всичко е яко оплетено. С удоволствие бих ти обяснил всичко, обаче нямаме време. Ти уби един човек, едно противно същество на име Мърси. Една от хората на Винсънт Фоу? Отсече й главата, а Винсънт не е много доволен от цялата работа. Имам чувството, че само чака Даркесата да се обърне в другата посока, за да влети тук в търсене на твоята глава в замяна. Трябва да се махнеш. — Той се пресегна към нея.
	— Само ме пипни и никога повече няма да използваш тази ръка.
	Сангуайн замръзна и издърпа ръката си обратно.
	— Танит, много неща се случиха откак те нямаше. Даркесата е тук. Имаше война между Убежищата. Останките са на свобода — отново. Завзели са едно малко градче, което се казва Търлс или нещо подобно. Случиха се разни работи и трябва да си готова за…
	— Защо ми говориш така, все едно сме приятели?
	— Защото ние… — Той се поколеба. — Понеже си мислех, че сме приятели — рече най-накрая. — Минахме през много неща заедно напоследък. Партньори сме, малко или много.
	Танит се разсмя.
	— Е, сега вече лъжеш. Никога не бих си партнирала с някой като теб.
	Бузите му пламнаха.
	— Виж ти, е, явно стандартите ти са се понижили. Виж, или ще ме оставиш да те откопчая от белезниците, да ти върна меча и да те оставя да си вириш опашката там навън, или ще ми се правиш на интересна и невъзпитана и ще изчакам дати вземат главицата. Ти решаваш, принцесо.
	— И защо ще ми помагаш?
	Той се втренчи в нея.
	— Както казах, ние сме приятели.


	Нямаше доверие на Сангуайн, но той спази думата си. Беше свободна, с меч на гърба и глава на раменете. Само че не разбираше какво става. Нищичко. Прескачаше по покривите, докато не стигна до квартала, който търсеше. От другата страна на улицата един човек извеждаше кучето си на среднощна разходка. Нищо подозрително около него. Нито пък около кучето. Всичко си изглеждаше много нормално. Много цивилно. Много смъртно.
	Само че тази улица беше пълна с магьосници — или беше така, когато Танит я посети за последно. Всяка от тези къщи представляваше повече, отколкото изглеждаше и затова трябваше да внимава. Ако действително беше прекарала последните две години като Останка, кой знае какви врагове си беше създала?
	Когато човекът се махна и наоколо нямаше никой, Танит се спусна на земята. С едната ръка върху дръжката на меча, скрит под палтото, избърза към вратата на Шивачница Биспоук и удари по нея с юмрук.
	Магазинът беше тъмен. Почука отново, този път — по-силно. Никаква светлина отвътре. Вкъщи нямаше никой.
	Някога, когато телефоните бяха стационарни неща с шайба за набиране, Танит можеше да изрецитира дузина номера на хора, без дори да се замисли. Но нещата се бяха променили. Съмняваше се, че някога дори е набирала цифра по цифра телефона на Гастли, за да му се обади, или на Валкирия, или на Скълдъгъри, ако ставаше дума. Така че ето я сега — сам-самичка насред Дъблин, без никаква представа как да се свърже с приятелите си.
	Дори не знаеше къде се намира Убежището. Последното, което беше чула, бяха плановете да се използва Роърхейвън за нова база на операциите. Идеята никак не й допадаше. Беше малко сиво градче, пълно с ограничени, злобни хорица. Изтезанието беше живял в Роърхейвън и вероятно още неколцина други Деца на Паяка. Всеки, който не си падаше по смъртните, можеше да разчита на радушен прием в това отвратително малко местенце. За нещастие, беше най-добрият й шанс да се свърже с приятелите си.
	Нямаше никакви пари да плати за такси, така че заскача от покрив на покрив, докато не намери мотор, който да открадне. Дори нямаше химикал и хартия, за да остави извинителна бележка.
	Свърза жиците на двигателя, излезе на пътя и го подкара.
	На два пъти се изгуби. Беше ходила в Роърхейвън само веднъж, преди години, и отбивката трудно се намираше, но докато следваше извиващия се път, започна да си мисли, че май има нещо познато наоколо. Когато завоите изчезнаха, Танит беше сигурна, че е на прав път.
	Забеляза фарове пред себе си. Кола, паркирана на пътя. Един възрастен мъж й махаше, докато забавяше мотора.
	— Боя се, че пътят е затворен, госпожице — рече той.
	— Убежището е там, нали? — попита Танит.
	Усмивката остана залепена на лицето му.
	— Кое? Простете, не съм запознат с…
	— Казвам се Танит Лоу. Ако Убежището е в Роърхейвън, бих желала да вляза. Бях обладана от Останка през последните две години. Ще изчакам, докато съобщите за мен.
	Възрастният мъж изгуби усмивката. Кимна й и се отдалечи. Танит остана на мотора, но изключи двигателя. Чу го да говори по радиото, но не различаваше думите. Тридесет секунди по-късно се върна, но се държеше на разстояние.
	— Госпожице Лоу — рече, — неколцина Секачи идват насам, за да ви придружат. Помолиха ме да се опитам да ви сложа белезници. Ще имате ли нещо против?
	— Зависи — рече Танит. — Кой е Върховен маг?
	— Чайна Сороуз.
	Танит се намръщи.
	— Как, по дяволите, е успяла да го направи?
	— Не бих могъл да коментирам — отвърна старчето. — Е… белезниците?
	Танит въздъхна и протегна ръце. В този миг се видяха приближаващите фарове на камион.


	Беше един различен Роърхейвън от онзи, който беше посещавала. Вече не беше малко градче, беше голям град. Докато я возеха по улиците, Танит забеляза остатъци от старата сивота тук и там, но това само подчертаваше великолепието на по-новите сгради.
	Когато беше идвала тук за последно, Убежището представляваше ниска, безинтересна, кръгла сграда. Сега беше палат. Имаше кули и камбанарии, ярко светещ фар, който отблъскваше тъмата. Вътре беше също толкова разкошно, макар да се наложи да премине през този разкош заобиколена от кръг Секачи.
	Щом лекарите определиха, че в нея няма Останка, махнаха белезниците от ръцете й и я отведоха в тихо помещение за разговор. Донесоха й кафе. Пийна малко, докато стомахът й не се разбунтува. Чакаше онзи, когото бяха преценили да извикат.
	Дръжката на вратата се раздвижи и Валкирия влетя вътре.
	— О, благодаря ти, Боже — каза Танит през смях. — Бях започнала да се притеснявам…
	Не успя да довърши. Дори не успя да се изправи. Валкирия я обви в прегръдката си толкова силно, че не можеше да помръдне.
	— Жива си — прошепна Валкирия.
	— Звучиш изненадана.
	Валкирия я притисна още по-здраво.
	— Видях те вчера. Прикри бягството ми.
	— Помогнала съм ти? — попита Танит. — Въпреки че съм била обладана от Останка?
	Валкирия я пусна и отстъпи назад с усмивка.
	— Дори тогава — отвърна.
	Валкирия се беше променила. Беше по-висока, като начало. По-силна. Танит го почувства още при прегръдката, а сега го забеляза и в раменете.
	— Изглеждаш страхотно — рече.
	— Толкова е хубаво, че се върна при нас — Валкирия игнорира стола и седна на ръба на масата.
	— Ще ти повярвам по този въпрос — каза Танит. — За мен — видяла съм те само преди няколко часа. Вал, Сангуайн ми каза някакви странни работи. Знам, че са се случили много неща, откакто ме е нямало, но някои от тях бяха чиста дивотия. Каза, че ти си била Даркесата.
	Валкирия си пое дъх.
	— Не те е излъгал.
	— Но… но тогава какво…?
	Валкирия се усмихна с половин уста.
	— Странно. Тъкмо проведох подобен разговор с Меланхолия.
	— Меланхолия… Русата некромантка? Дразнителката?
	— Която по-късно стана Вестителя на смъртта — поясни Валкирия. — Даркесата беше истинското ми име, но не успях да се справя с мощта. То си създаде свой собствен живот, собствена самоличност. Сега си има и собствено тяло — моето отражение.
	— Ти си… Ти си била онази, заради която Долавящите сънуваха кошмари?
	— Бях. Сега тя е.
	— А Сангуайн и аз сме работили за нея? За Даркесата?
	— Боя се, че да — отвърна Валкирия. — Останката в теб беше видяла Апокалипсиса, който трябва да донесе Даркесата. Ти й помагаше.
	— А Сангуайн е бил мой партньор?
	— Това ли ти каза?
	— Дори каза, че в някакъв момент сме си имали своя банда.
	— Така беше — макар че партньори едва ли е точната дума. Той правеше всичко, което му кажеше.
	— Е, това е нещо — рече Танит. — Поне не съм свалила стандарта твърде много.
	Валкирия се намести неспокойно.
	— А каза ли ти нещо друго?
	— Сангуайн ли? Не. На нещо конкретно ли се надяваше?
	— Не — отговори Валкирия. — Както и да е. Наистина се радвам, че си тук. Липсваше ми.
	— А аз съм изпуснала доста. Ще ми помогнеш ли да запълним празнината с малко храна? Умирам от глад.
	— Да — рече Валкирия. — Да, разбира се. Хайде.
	Тръгнаха. Валкирия криеше нещо, но Танит не настоя. Лоши новини. Каквото и да беше, новините бяха лоши.
	Преди да стигнат до храната, телефонът на Валкирия звънна. Тя слуша известно време, а очите й се окръглиха. После затвори.
	— Хайде — рече и хукна напред. Танит побягна до нея.
	Стигнаха до голямо помещение, пълно с тънки, огледални колони. Идеалното място, където да откриеш някого като Чайна Сороуз. Танит се забави при вратата, докато Валкирия нахлу вътре и се присъедини към Чайна, Скълдъгъри и някакъв слаб, разрошен мъж.
	— Какво стана? — попита Валкирия. — Къде е Ревъл? Къде са всички останали?
	— Господин Сигнет тъкмо се канеше да ни разкаже — отвърна Чайна, прехвърляйки погледа си върху разрошения мъж. — Моля ви, продължете. Казвахте, че планът ни е проработил…?
	Сигнет кимна.
	— Проработи. Стана. Искам да кажа, отначало. Прехвърлянето на Ревъл в другото измерение наистина прекрати връзката му с Даркесата, както смятахте, че ще се случи. Болката изчезна на мига. Изражението на облекчение върху лицето му беше просто… както и да е. Та, пристигнахме значи. Беше тихо. Помещението, в което маневрирахме, беше неподходящо за продължителен престой, затова устроихме лагер горе на повърхността. Ревъл беше окован. Заградихме периметър и аз се оттеглих за нощуване.
	Танит не знаеше за какво, по дяволите, говорят, но от паникьосания поглед на Валкирия разбра, че е нещо лошо.
	— После се събудих — продължи Сигнет. — Някакви хора се биеха. Имаше от онези Секачи, които споменахте, с Червените качулки, и бяха толкова много и едни хора в роби… и…
	Скълдъгъри наклони глава.
	— Какво стана, господин Сигнет?
	— Аз… аз не съм бияч. Не съм войник. Нямаше какво да направя. Изтичах до един ранен Секач от нашите, единственият, до когото успях да се добера, и ни маневрирах обратно тук.
	— Секачът е под грижите на Медицинското крило в момента — обади се Чайна. — Смятам, че можем да приемем, че останалите са били избити.
	— Ами Ревъл? — попита Валкирия, сякаш това беше единственият въпрос, който имаше значение.
	— Видях го — отговори Сигнет. — Само за миг, но го видях. Бягаше. Може и да е успял да се измъкне в цялата патаклама. Съжалявам, просто не знам.
	Чайна погледна Скълдъгъри.
	— Е?
	— Трябва да го върнем — заяви Скълдъгъри. — Единствената константа по отношение на Даркесата е нейното настойчиво постоянство да наказва Ревъл.
	Танит се намръщи. _Да наказва?_
	— Прехвърлянето му в друго измерение, далеч от лапите й, несъмнено е предизвикало вниманието й, но за да я примамим тук, трябва да го върнем обратно.
	— Нещо повече — рече Чайна, — Даркесата има склонност да развива нови умения с плашеща скорост. Ако се научи да маневрира и погне Ревъл, и ако го открие преди нас, ще изгубим последния си шанс да предвидим къде може да бъде.
	— Трябва да идем — рече Скълдъгъри. — Веднага.
	— Съгласна съм — каза Чайна. — Но трябва да осъзнаеш, че Меволент вече е наясно с нашите набези и като нищо очаква поредното ни посещение. Ако наредя да…
	— Няма нужда да нареждаш нищо — прекъсна я Скълдъгъри. — Аз съм доброволец.
	— И аз — включи се Валкирия. После се поколеба. — Е, ако…
	Скълдъгъри я изгледа.
	— Ако какво?
	— Ако ме искаш. Вероятно няма кой знае какво, което мога да направя.
	Той върна поглед към Чайна.
	— Тогава и двамата сме кандидати. Но само двамата — не повече. По-голяма група ще е обект на по-лесно откриване.
	Чайна кимна.
	— Съгласна. Господин Сигнет, ще маневрирате двамата ми детективи отвъд и ще подсигурите връщането им обратно. Скълдъгъри, Валкирия, бих искала да ви кажа, че имате час да се подготвите, но времето е от ключово значение. Ако Ревъл е пеш, ще се наложи незабавно да тръгнете по следите му. Ако силите на Меволент вече са го хванали… ще се наложи да го върнете обратно.
	Скълдъгъри кимна.
	— Тръгваме след пет минути.
	Валкирия изтича до Танит.
	— Какво, по дяволите, се случва? — попита Танит, когато отново излязоха в коридора. — Меволент? Той е мъртъв.
	— Нашият Меволент е мъртъв — поясни Валкирия, — но преди около година маневрирахме в една алтернативна реалност, където си е доста жив и доста начело на целия свят.
	— И ще се върнете там? Ами каква е тая работа с Ревъл? Защо Даркесата иска да го наказва?
	Валкирия се поколеба.
	— Какво има? — попита Танит. — Премълчаваш си нещо, нещо лошо, но вече нямаме време за такива неща. Имаме само минути, преди да заминете. Така че просто ми кажи какво е това ужасно нещо, което е станало, и приключвай.
	Каквото и да беше, гневът на Танит нямаше да го изкара на повърхността по-бързо.
	Валкирия облиза устни.
	— Казаха ми, че си ходила до Гастли, преди да дойдеш тук.
	— Така беше. Нямаше го.
	— Не — тихо рече Валкирия. — Нямало го е.


>	49.
>	Спирка за зареждане

	Удивително, но Дани заспива.
	Не е лесно. Багажникът на Кадилака е по-малък, отколкото изглежда, и е студено, неудобно, а всяка бабунка на пътя се отразява на раненото му рамо. Но след час и малко затваря очи и ги отваря отново, едва когато колата забавя ход. Проверява часовника си на червеното сияние от задните фарове. Спал е почти два часа.
	Колата спира, той чува приглушени гласове, след което отваряне и затваряне на врати. Остава притихнал, проследявайки чифт стъпки, които се отдалечават и друг чифт, които се приближават. Следва шумно тракане и за миг не схваща какво е това, след което метал се удря леко в метал и той разбира, още преди да чуе гъргоренето и разливането на течност, че се намират до колонките на бензиностанция. Почукване по капака на багажника.
	— Добре ли я караш там, Дани, момчето ми?
	Дани се мръщи. Съвсем искрено не знае как да отговори на този въпрос.
	— Дани? — пита отново Гант. — Добре ли си?
	— Добре съм — обажда се Дани. Осъзнава колко силно звучи гласът му. Отнема му само миг да се сети за най-очевидния план на света, и започва да крещи. — Помощ! Някой да ми помогне! Хванат съм в капан! Обадете се на 911!
	Чува смеха на Гант.
	— Ето това е дух! Как са крачетата? Сигурно са изтръпнали, представям си. А мехурът? Не знам за теб, Дани, но дългите пътешествия сякаш притискат някои неща, ако ме разбираш. Ако желаеш да използваш тоалетната, просто ми съобщи.
	— Искам — веднага отвръща Дани.
	— Сигурен ли си? Нали не би го казал в дързък опит да бъдеш освободен от багажника и да избягаш?
	— Трябва да отида до тоалетната — настоява Дани. Не е лъжа. Внезапно осъзнава с пълна сила напрежението, което се е насъбрало.
	Гъргоренето спира, а багажникът прещраква и капакът се вдига. Нощ е, светлините от бензиностанцията изпълват очите на Дани и той опипва на сляпо около себе си, докато сяда. Усеща дългите силни пръсти на Гант по въжетата, с които е овързан, после — как се разхлабват и падат. Гант му помага да се измъкне тромаво от багажника. Вече навън, застава леко облегнат на колата, разтрива краката си, за да си върне чувствителността. Гант продължава да зарежда резервоара.
	Пътят е неосветен, а бензиностанцията е повече от скромна по размери. На колонките има още една кола, микробус, и още две — на местата за паркиране. Което значи хора. Което значи изход. Дани се изправя.
	— Отиди до тоалетната и после се върни — казва Гант. — И никакви ала-бала.
	Дани кима и сковано закуцуква през плаца. Лявото му рамо не е толкова зле ранено, колкото се боеше. Боли здравата и едва го помръдва, но болката значително е намаляла. Кракът му обаче е доста по-добре. Продължава да куца, не спира да играе, но докато отваря вратата и влиза в бензиностанцията, вече е убеден, че може да бяга, ако се наложи. Първо поглежда към касата. Джеремая Уолоу стои пред нея и тъпче в устата си едно Туинки, докато чака продавачът да излезе от служебната стая. Джеремая улавя погледа на Дани и приближава пръст до омазаните си с крем устни.
	Дани продължава към тоалетната. Има два писоара и една кабинка, а кабинката е празна. Прозорецът е твърде високо, за да се добере до него и твърде тесен, за да се провре през него. Дани се облекчава, после се връща при вратата, наднича навън и влиза в дамската тоалетна отсреща. Тя също е празна. Къде, по дяволите, са всички?
	Отива до вратата. Колко ли ще го чака Джеремая, преди да дойде да го търси? Сам ли ще дойде, или ще извика Гант? Сигурно ще е сам. Ще се приближи полека, ще блъсне юмрук по вратата на мъжката тоалетна, ще каже на Дани да побърза, а после Дани ще му скочи изотзад, ще го събори с… с какво точно? Дани няма никакво оръжие. Гледал е сума ти сериали, където хората припадат от бърз удар в тила, обаче се съмнява той да може да го направи. И какво тогава? Ще нападне ли, ще се сбие ли с Джеремая, ще го повали ли на земята? Ами ако Джеремая се окаже отгоре? Той е по-тежък от Дани с около тридесет килограма, а и Дани никога не е бил голям побойник.
	Не. Колкото повече го мисли, толкова по-малко добра му се струва идеята да избере това място за бойно поле. Поема си дъх и излиза накуцвайки от тоалетната, колкото може по-спокойно.
	— Дълго време се бави — обажда се Джеремая от касата.
	— Гладен съм — казва Дани.
	Джеремая вдига рамене.
	— Вземи си, тогава, нещо за ядене. Само че няма да го плащам аз.
	Дани оглежда лавиците, наредени с тубички масло и течност за чистачки. Нищо остро, нищо тежко, нищо, което да може да използва за оръжие. Минава по редицата между рафтовете към сандвичите, взима си два и ги носи на касата.
	Джеремая облизва крема от мустаците си.
	— Как ти се струва багажникът? — пита ухилен.
	— Студено е — отвръща Дани. — Къде отиваме?
	— В къщата на господин Гант.
	— Далече ли е?
	— Достатъчно далече.
	— Колко време трябва да стоя в този багажник?
	Джеремая вдига рамене.
	— Може би ще сме там рано сутринта. А може и да не сме. Оттук насетне ще караме през черни пътища. Ще друса малко повече там при теб.
	Дани слага сандвичите на плота до касата.
	— Джеремая, може ли да ти задам един въпрос? Кои сте вие? Защо правите това? Защо се интересувате толкова от Стефани?
	— Това бяха три въпроса — казва Джеремая. — Даже четири, ако броиш и питането дали може да ми зададеш въпрос. Ще отговоря на един от тях. На кой искаш отговор най-много?
	Дани се колебае.
	— Защо се интересувате толкова много от Стефани?
	— Понеже е специална. Не е като обикновените хора. Тя е специална, както съм специален и аз, и господин Гант. Специалните хора са пръснати по целия свят и някои от тях са добри, а други са гадни. Господин Гант и аз, ние сме безсрамно гадни и работата ни е да намираме добрите специални хора, като Стефани, и да ги изтриваме от лицето на тази земя, както изтръгваш цвете от градината.
	— Какво ви прави специални?
	Езикът на Джеремая открива онази последна трошица захаросан крем по мустака и той я всмуква между меките си розови устни.
	— Всичко — отговаря.
	Дани го поглежда, а застиналостта на обкръжаващата ги обстановка внезапно се превръща от странна в неестествена.
	— Къде са всички?
	Джеремая невинно отвръща на погледа му.
	— Всички?
	— Хората, които работят тук — казва Дани. — Хората, на които са онези коли отвън.
	Главата на Джеремая трепва в посока служебната стая.
	— Всички са там вътре — отговаря. Казва го, сякаш няма нищо особено в това. Сякаш дори няма смисъл да го казва.
	С бавна крачка, Дани заобикаля Джеремая и изкуцуква зад касата. Джеремая не се опитва да го спре. С пресъхнала уста, Дани влиза в помещението отзад и вижда телата, струпани в ъгъла, след което веднага излиза.
	— Тя ни следва — казва Джеремая, докато дъвче един от сандвичите, които Дани остави на плота. — Господин Гант е видял пикапа й в далечината, доста назад. Господин Гант понякога говори за риболов. Казва, че е като да изтеглиш рибата, щом се хване веднъж на кукичката. Издърпваш я все по-близо и по-близо, докато не излезе от водата и не започне да се мята на палубата на лодката ти. Е, много ясно, че в този случай тя дори не знае, че има огромна кукичка в устата си. Но това го прави още по-забавно.
	Отвън се чува силно бибиткане. Гант става нетърпелив. Джеремая изважда пистолета си от джоба и го насочва към корема на Дани.
	— Време е да тръгваме. Ще си вземеш ли другия сандвич?
	— Вече не съм гладен — тихо отвръща Дани.
	Джеремая отново вдига рамене.
	— Както щеш. Хайде обратно в багажника.


>	50.
>	Номерът с картите

	Даркесата постоя на дъжда, докато не се намокри хубаво. Левит я наблюдаваше. Харесваше Левит. Беше тих човек, дори с Останката в себе си. Оценяваше факта, че никога не говори. Умението да си затваряш устата беше нещо, което уважаваше в хората.
	Когато се намокри достатъчно, отиде до вратата и почука. Чукането по вратата беше хубаво. А можеше да я разбие. Можеше да я накара да изчезне. Можеше да я превърне в милион балончета. Само че почука и изчака, което беше хубаво.
	Движение. Шум. Вдигане на резе. Вратата се отвори и един мъж в началото на трийсетте стоеше на прага с приятно изражение на лицето. Аргедион.
	— Привет — рече Даркесата. — Ужасно съжалявам, че ви притеснявам, но колата ми се счупи и нямам телефон в себе си. Бихте ли ми позволили да използвам вашия, за да се обадя вкъщи?
	— Разбира се — отвърна Аргедион и отстъпи встрани. — Заповядайте. Телефонът е ма масичката ей там.
	Даркесата му се усмихна благодарно и побърза към телефона. Започна да набира несъществуващ номер, докато той излизаше от стаята, за да я остави насаме.
	— Привет, мамо — каза тя. — Колата се счупи. Да, знам, че ми каза и беше права. Ще дойдеш ли да ме вземеш? Аз съм в къщата срещу входа на парка — сещаш ли се, онази с голямата желязна порта? Не, всичко е наред. Казва се… — Направи крачка встрани и надникна в кухнята. — Извинете, бихте ли ми казали името си?
	Аргедион се върна и се усмихна, докато й подаваше хавлиена кърпа.
	— Аз съм Майкъл Толън.
	Тя взе кърпата и започна, да суши косата си с една ръка.
	— Казва се Майкъл Толън. Не, мамо. Нормален човек. Не е страшен.
	Аргедион се засмя.
	— Учител съм, не сериен убиец.
	— Чу ли това, мамо? Учител. Да. Добре съм. Добре. Добре, благодаря ти. Обичам те. Чао. Чао, чао, чао, чао, чао. — Затвори телефона. — Много ви благодаря. Ще е тук след десет минути.
	— Можете да почакате тук, ако искате.
	— О, не. Не бих могла. Ще чакам в колата си.
	— Навън е порой — рече той, — а аз сложих чайника.
	— Е — отстъпи Даркесата, — чаша чай звучи добре.
	Той се усмихна и тя го последва към кухнята.
	— Извинете за хаоса — каза той, докато сипваше врящата вода в една чаша. — Наскоро се нанесох в района, а и не съм свикнал с гости.
	Тя седна на масата.
	— От колко време сте учител?
	Той се засмя.
	— Твърде отдавна, но тъкмо започнах в Сейнт Джеймс миналия септември.
	— И как ви се струва?
	— Страхотно училище. В него ли сте ходила?
	— Не, но много от приятелите ми са ходили — Той й подаде чашата чай. — Благодаря, господин Толън.
	— Извън класната стая ми казват Майкъл.
	Тя се усмихна.
	— Благодаря, Майкъл. Не ми приличате на учител.
	— Ами? — рече той и се облегна на печката. — А на какъв ви приличам?
	— Ами не знам. На лекар. На учен.
	— Явно изглеждам интелигентен.
	— Или може би магьосник.
	— Еха. Е, това е нещо ново. Приличам на магьосник?
	Даркесата вдигна рамене и отпи от чая.
	— Магьосниците имат всякакви форми и размери.
	— Предполагам, че е така.
	— Опитвали ли сте някога да правите магия?
	Той смаяно поклати глава.
	— Не си спомням да ми се е случвало.
	— Направо изпускате.
	— О, нима? Звучите така, сякаш знаете за какво става дума. Правите ли номера?
	— Илюзии, Майкъл. Владея няколко, да. Имате ли тесте карти под ръка?
	— Май имам — отвърна Аргедион, като се оглеждаше. — Спомням си, че ги разопаковах тук някъде, а после ги сложих…
	Тя го гледаше как претърсва няколко чекмеджета. Най-накрая извика триумфално и се върна при нея с тесте новички карти за игра, все още в пластмасовата опаковка.
	— Идеално — рече тя и ги взе. Той седна, докато Даркесата махаше найлончето — любимата й част, отвори кутията и плъзна картите в ръката си. Разбърка ги старателно и ги разтвори на ветрило. — Изберете си карта — рече. — Която и да е.
	Аргедион издърпа една от ветрилото, погледна я и я прибра близо до гърдите си. Даркесата пак разбърка тестето, после ги положи с лицето надолу върху масата и ги наклони с леко движение на ръката си.
	— Тестето беше чисто ново, нали? — попита.
	— Да — отвърна той.
	— И вие го купихте? Вие го поставихте в онова чекмедже?
	— Да.
	— И няма никакъв начин аз да съм имала досег до това тесте?
	— Никакъв.
	— Моля покажете картата си.
	Аргедион послушно я показа.
	— Седмица спатия — обяви тя. — Значи, ако всяка една от тези карти на масата се окаже седмица спатия, ще трябва доста да се впечатлите, нали?
	Той се разсмя.
	— Предполагам, че да.
	Ухилена до уши, тя обърна картите с лицето нагоре е един замах.
	— Ъъм, — обади се Аргедион — май не стана.
	Даркесата погледна към съвсем обикновеното тесте карти пред себе си.
	— О, да, вярно — рече. — Мразя номера с карти. Ето нещо друго.
	Тя щракна с пръсти и всеки един от пръстите на Аргедион на дясната му ръка се обърнаха назад. Седмицата спатия излетя на пода, докато той падаше от стола с викове.
	Тя се приближи до прозореца, помаха и само миг по-късно, входната врата беше разбита, а Левит влезе вътре. Даркесата не си направи труда да обяснява. Хвана Аргедион за задната част на ризата и сграбчи цяла шепа от косата му. Обърна го с лице към Левит и изпъна главата му назад. Той се опита да се бори, но не можеше да се мери с нея.
	Гърлото на Левит се изду, докато Останката се катереше нагоре по него. Самият Левит припадна, а Останката прелетя разстоянието помежду им и се залепи за лицето на Аргедион. Само за секунди вече си проправяше път надолу по гърлото му. Тя го пусна, той падна на колене, а виковете бяха заместени с давене. След още миг и давенето спря.
	Тя върна Левит към същността му, докато чакаше, просто колкото да си запълни времето.
	Аргедион се изправи, а лицето му беше покрито с черни вени.
	— Интересно — рече.
	— Колко можеш да си спомниш? — попита Даркесата.
	Той се намръщи.
	— Помня всичко като Майкъл Толън. Тези фалшиви спомени, които са имплантирали, фалшивият опит… много са добри, наистина.
	— Ами спомените ти като Аргедион?
	— Ами… скрити са. Препречени. Обаче мога… мога да стигна до тях, ако…
	Очите му внезапно се разшириха и той се усмихна.
	— Ееето — издиша. — Ето ги…
	Даркесата го почака, колкото й стигна търпението, после го сграбчи, вкара ръката си в устата му и я промуши надолу в гърлото.
	Аргедион се бореше. Още не беше достатъчно силен, но тя усещаше как мощта му се връща при него. Нямаше да отнеме много време.
	Тя притегли Останката в ръката си, сключи пръсти около нея и я изскубна.
	Съществото се гърчеше и пищеше в хватката й, а Аргедион се срина на земята със съсипано гърло и смазана челюст. Даркесата отвори широко уста и натика насила Останката вътре. Преглътна, като усещаше малките нокти, които разкъсваха вътрешностите й на парченца. Усмихна се, докато лекуваше всичко на мига. Останката се бори вътре в нея, опита се да избяга, но тя я удържа. След няколко мига, естественият процес тръгна както си му е редът и тя усети, че съществото се опитва да се прокрадне в съзнанието й. Вместо това, тя го всмука вътре, изолира го и извади спомените. Щом приключи, го изгори и се нахрани със силата му.
	Толкова много спомени. Щеше да отнеме време да ги сортира. За щастие, Даркесата имаше много опит в тази област. До известна степен приличаше доста на онова, което правеше Валкирия, когато попиваше опита на отражението, в добрите стари дни.
	В настоящето я върна Аргедион, който се изправи. Мощта му се завръщаше. Можеше да го види. Само след миг той щеше да си спомни как да се излекува.
	Тя изля магията си през очите. Лъч от енергия, не по-дебел от молив, който се заби в сърцето на Аргедион. Той отстъпи назад, после падна. Тя наблюдаваше как животът му го напуска, наблюдаваше как същността му се влива отново във Великия поток, както го наричаха некромантите — поток, който скоро щеше да прелива.


>	51.
>	Храмът на Паяка

	Крейфън Сигнет затрептя и изчезна, оставяйки Валкирия и Скълдъгъри да лазят сами в мрака.
	Червените качулки стояха на пост, обкръжили останките от Убежището в това измерение. Косите им изглеждаха също толкова неприятни, колкото и тези на Секачите у дома, но червените им униформи бяха някак доста по-изнервящи от сивите. Сивото беше цветът на неутралността. Червеното беше цветът на стихийното страстно намерение.
	— Не виждам оцелели — прошепна Валкирия. — Преброих седмина мъртви Секачи, трима мъртви магьосници. Никаква следа от Ревъл.
	— Ако са го хванали, или е мъртъв, или е на път към Меволент — отвърна Скълдъгъри. — Хайде.
	Все така приведени, те се отдалечиха от мястото, търсейки укритие в мрака на нощта.
	— Какво мислиш, че ще му направи Меволент? — попита Валкирия.
	— Ще го изтезава — отвърна Скълдъгъри. — Но след онова, което преживя Ревъл, това мъченийце ще е същинска благословия. Ще го разпитват. Най-накрая ще каже на Меволент всичко, което му е известно за нашата реалност. И ако Меволент си има маневрист в свитата, а няма причина да мислим, че няма, ще стане голяма беля за нас.
	— Мислиш ли, че Меволент ще се опита да ни превземе?
	— Напълно възможно. Последния път, когато прие гостенин от нашето измерение, това беше Даркесата, а тя се оказа голяма заплаха. Меволент не е от тия, дето ще седят и ще чакат да стане проблем.
	— Ами ако не са хванали Ревъл? — попита Валкирия. — Как ще го открием тогава?
	— Той знае за това място. Чел е докладите. Знае разположението на града и как да влезе вътре.
	— Мислиш ли, че се е запътил натам?
	— Той се би срещу Меволент цял живот, но ако извадиш от уравнението култа към Безликите, какво ти остава? Какво свързва Меволент и Ревъл?
	— И двамата искат магьосниците да властват над смъртните.
	Скълдъгъри кимна.
	— Градът е тъкмо мястото за него — със сигурност е там, където може да намери хора с подобно мислене, ако не друго. Освен това, той знае, че ще го последваме. Градът е най-доброто място да се укрие. Ако е отишъл там по своя воля, ще го хванем, ще го напляскаме и ще го довлечем обратно. Ако е отведен като затворник, ще го спасяваме. После ще го напляскаме и ще го довлечем обратно.
	— Хубаво — рече Валкирия и го обгърна с една ръка.
	Той я изгледа.
	— Ъъъ…
	Тя примига.
	— Какво? Ще летим дотам, нали?
	— Не и с Червените шапчици и Надзирателите на чувствата, вдигнати на тревога. Ще вървим. По-безопасно е.
	— Ох — рече тя и дръпна ръката си.
	— Ако искаш да се погушкаме, само трябва да ме помолиш — каза той.
	— Млък.
	— Много е сладко, де.
	— Млък.
	Тръгнаха. Когато Валкирия се умореше, Скълдъгъри я носеше, а тя спеше, подпряла глава на гърдите му. Крачеше гладко, което не беше изненада. Тя се събуди само няколко пъти, когато се наложи той да избърза, за да се скрие, докато над тях минаваше Шлеп или пък се втурваше зад някое дърво, за да избегне човек на пътя.
	Слънцето изгря, той я пусна на земята и закрачиха един до друг. Понякога говореха. Понякога — не. Тишината, която ги придружаваше, беше уютна и лека.
	Стигнаха до Дъблин-Зад-Стената малко преди пладне. Стената, ограждаща града, беше гигантска дори по роърхейвънските стандарти. Гледаха как смъртни в парцаливи кафяви дрехи вкарваха и изкарваха каруци с продукти през масивните порти.
	— Ако е дошъл сам — рече Валкирия, — е влязъл така.
	— Пристигнал е сам — каза Скълдъгъри. — Натъкнахме се на следите му няколко пъти, докато стигнем дотук.
	— Сигурен ли си, че е бил той?
	Скълдъгъри кимна.
	— Обувките му са от стандартна затворническа униформа. Оставят уникални следи.
	— Бил е точно пред нас? Значи, само ако сме били малко по-бързи, сме щели да го настигнем?
	— Възможно е — отвърна Скълдъгъри. — А може би щяхме да стреляме прибързано и да го известим за присъствието си и да изгубим шанса да го хванем завинаги. Направихме правилното нещо. Не бързахме и играхме на сигурно. Той е пред нас и мисля, че си права — мисля, че вече е в града.
	— И как ще влезем?
	Скълдъгъри не отговори. Просто я поведе надалеч от портите. Щом бяха достатъчно далеч дори от най-набитото око, се приближиха към самата стена.
	— Хубаво — рече Скълдъгъри, — сега вече можеш да ме гушнеш.
	Тя му се озъби.
	— Ще прелетим над стената?
	— Не точно. Ела. Гуш-гуш.
	Валкирия въздъхна, двамата се прегърнаха и се облегнаха на стената…
	Тя се пропука и зарони и те влязоха в нея, в студа и в тъмнината, и в мръсотията, и в камъка, и в малките камъчета и се въртяха и усукваха, а целият свят тътнеше, а накрая светлината избухна сред мрака и се озоваха от другата страна, а Валкирия кашляше и се олюляваше, и си поемаше въздух на големи глътки.
	— Откога правиш _това_ нещо?
	— Какво искаш да кажеш? — попита Скълдъгъри, като използваше въздуха, за да почисти прашинките от костюма си. — Правили сме го и преди, когато тръгнахме за Хесианския гримоар от… о.
	— Не бях аз — каза Валкирия. — Била е Стефани.
	— Да. Така изглежда.
	— Неловко.
	— Действително неловко. Хайде да го пропуснем покрай ушите си, какво ще кажеш? Та, да, вече мога да минавам през стени. Не мога да го правя така добре като Сангуайн, а има и някои материи, през които изобщо не мога да премина. Но трикчето си го бива, когато си притиснат в ъгъла.
	— Торбата ти е пълна с изненади, нали?
	Той вдигна рамене. За някои хора това щеше да е жест на скромност. Но за Валкирия беше вдигане на рамене, което казваше „Да. Такъв съм си.“
	Нямаше как да не се усмихне.
	— Та накъде сега? Ако Ревъл е тук, накъде щеше да хване?
	— Първата му работа щеше да е да потърси стари дружки — каза Скълдъгъри. — Последния път, когато бяхме тук, минахме покрай една любопитна църква. Помниш ли?
	— Всичко тук е любопитно. Църква на Безликите?
	— Не и тъкмо това я прави любопитна. Хайде. Ще трябва да се движим по задните улички, но мисля, че знам пътя.
	Беше идвал тук само веднъж, а вече говореше за кратките пътища. Но Валкирия не спореше. Ако Скълдъгъри смяташе, че знае нещо, обикновено беше така.


	Вървяха почти два часа. Скълдъгъри използваше фасадната татуировка само по абсолютна необходимост, но дори и при това положение, тя беше на изчерпване, когато стигнаха там, закъдето бяха тръгнали. Църквата не представляваше нищо в сравнение с Двореца на Меволент или с храмовете на Безликите, нито дори с Убежището в Роърхейвън, но беше по-голям и по-впечатляващ от всяко друго място за богослужение, което Валкирия беше виждала у дома. Направи физиономия, когато видя иконографията, вградена в сградата.
	— Децата на Паяка? — попита. — Имат си собствена църква?
	— Очевидно — да — отвърна Скълдъгъри. — И ако Ревъл би отишъл някъде за подслон, то това е само тук. Кроеше плановете да превзема Роърхейвън с тях. Има смисъл да ги потърси и в тази реалност.
	Той провери улицата и се увери, че няма Патрули, след което избързаха да влязат през отворените врати.
	Още щом стъпиха вътре, забелязаха клетка, провесена на вериги. Вътре, принуден да клечи, бе затворен старец с дълга сива брада и дълга сива коса, известен на Валкирия като Изтезанието.
	Фасадната татуировка на Скълдъгъри рухна тъкмо в този момент и се свлече от черепа му.
	Изтезанието го изгледа през присвитите си очи.
	— Скелет — рече. — Чух, че кокалите ти са се превърнали в прах преди десетилетия и вятърът те е отнесъл. Освен ако не си някой друг нещастник, на който са му свалили месото от костите.
	— Не — отвърна Скълдъгъри. — Боя се, че съм си съвсем същия нещастник.
	Изтезанието отклони вниманието си към Валкирия, сърдитата му физиономия ставаше все по-сърдита, а устните му се бърчеха под цялата тази коса.
	— А какво точно си _ти_?
	Тя въздъхна.
	— Спести си отвращението, става ли? И преди съм го чувала. Не ме харесваш, защото нося във вените си кръвта на Древните, а аз не те харесвам, просто защото си стар, гаден, зловещ и си откраднал брадата на Гандалф.
	— Не го знам тоя Гандалф, но не заради това ме отвращаваш, дребна, нахална…
	Валкирия го бучна с пръст.
	— Никакви обиди. Ясно? Не съм в настроение, нито пък имам време да се занимавам с това. Така като гледам, от доста време висиш в тая клетка, а хората в клетки едва ли имат много възможност да си приказват с други хора, дето не са в клетки, така че се възползвай от този шанс, нещастен, дърт козел.
	— Това, което приятелката ми се опитва да попита — намеси се Скълдъгъри, насочвайки вниманието отново към себе си, — е защо _си_ затворен в тази клетка? Това е Храм на Паяка. Не е ли собственият ти дом?
	Изтезанието седна по турски и не си направи труда да отговори.
	— Може да е някакво самобичуване — рече Валкирия. — Обаче вместо да се бие с камшик или да си облича от онези косматите ризи, как им се викаше…
	— Космати ризи — уточни Скълдъгъри.
	— Може би вместо това, той се заключва в клетка, за да може повече хора да видят как страда. Сигурно си мисли, че е много драматично и благородно.
	— Не мисля, че е това. Обаче клетката не е изолираща. Не може да спре употребата на магия.
	Изтезанието се изхили.
	— Магията ми, както й викаш ти, е да се превръщам в красив паяк, пред който вие ще изглеждате като джуджета. Тази клетка не ми позволява да раста. Върши си работата.
	— Сигурен съм. — Скълдъгъри направи крачка напред. — Търсим един наш приятел, който може да се е отбил насам преди няколко часа.
	— Мъжът Ревъл — каза Изтезанието. — Да, беше тук. Изглеждаше изненадан, когато другите го откриха. Не мисля, че стана, каквото той очакваше.
	— Къде е?
	— Отведоха го. В момента решават какво да го правят. Ще спорят, ще се карат, ама накрая пак ще направят, каквото правят всеки път — ще го заведат при Меволент като безгръбначни, пъзливи пикльовци, каквито са си.
	Скълдъгъри наклони глава.
	— Затова значи си тук — рече. — Не падаш по гръб.
	— Меволент боготвори Безликите — каза Изтезанието. — За да си подсигурят собственото оцеляване, Децата на Паяка също взеха да ги боготворят. Аз бях против, както и Мадам Мист и още неколцина. Обаче собствените ни братя и сестри ни предадоха. Само аз останах жив след чистката, точно чистка си беше, и ей ме на тука, поредния трофей на Меволент.
	Валкирия си спомни безжизненото тяло на господин Блис, което се носеше в онзи контейнер в Двореца на Меволент. Изглежда наистина имаше фиксидея да демонстрира враговете си пред всички.
	— Трябва да си върнем Ревъл — каза Скълдъгъри. — Къде го държат?
	Изтезанието издаде някакъв звук, който можеше да мине и за кашлица, и за смях.
	— И защо ще ти помагам, скелет? Ти си едно умряло нещо, дето отдавна трябваше да е спряло да претендира за живот. А девойчето… Дори и тя не е наясно какво недоразумение е.
	— И в нашата реалност, и във вашата — обади се Валкирия, — все си си един гигантски кретен.
	— Ако ни помогнеш — каза Скълдъгъри, — ще навредиш на Меволент. Ще навредиш на всички, които са те предали. А това си струва, нали, за дребното ти изпосталяло сърце? Дори тук, хванат в клетката, още можеш да забиеш ножа и да го _завъртиш_ леко и приятничко.
	— Или мога да ви игнорирам — отвърна Изтезанието — и като ви игнорирам, да навредя на вас. Поне ще мога да гледам отчаянието по лицето на недоразумението.
	— Моля те да я наричаш Валкирия. Не бих могъл да стигна до същината, ако продължиш да я наричаш… както я наричаш. И си абсолютно прав — ако не ни помогнеш, ще можеш със собствените си очи да видиш отчаянието заради това. Обаче ние не сме ти причинявали зло, нали? Може да сме закачили деликатната ти същност, но никога, и това го казвам с категорична увереност, _никога_ не сме действали срещу теб. А Меволент? Ами тези Деца на Паяка? Те са преки виновници за затварянето ти. Те са преки виновници за смъртта на Мадам Мист. А това е твоята възможност, най-сетне, след толкова време, да отвърнеш на удара, колкото и малко и незначително да е. Не може да ми кажеш, че ще е по-удовлетворяващо от това да предизвикаш у нас леко раздразнение.
	— Много дрънкаш.
	Скълдъгъри кимна.
	— Казвали са ми го.
	Изтезанието се облегна назад. Точно когато Валкирия реши, че повече няма да продума и думичка, той се обади.
	— Тука беше, този ваш приятел. Видя ме в клетката, поговори си с мен, сякаш ме познава. Преди да успее да се разприказва повече, го отведоха. Ужасът обича да поднася редовни дарове на своя господар и повелител Меволент — очаквам вашият приятел да е един такъв дар.
	— Значи още не са го предали?
	— Доколкото ми е известно, още го държат в Изповедалнята, в най-горната кула. Ако обмисляте спасителна мисия, с цялото си сърце подкрепям тази идея, понеже и двамата ще пукнете със сигурност.
	— Имаш ли по-добра идея?
	— Не, нито пък изпитвам нужда да измислям. Времето, обаче, не е на ваша страна. Почти е дошъл часът за редовните посещения на Барон Венгос в нашия храм.
	Валкирия се намръщи.
	— Венгос е мъртъв. Последния път, когато бях тук, видях как Антон Страха го убива.
	Изтезанието изви устна под брадата си.
	— Смъртта значи малко за генералите на Меволент, макар че признавам — Венгос не е същият като едно време. Онази локва на Меволент, където се къпе всеки ден, има свойства, които са както странни, така и необичайни. Барон Венгос е нов човек и когато пристигне, приятелят ви със сигурност ще му падне в ръчичките.
	— Добре тогава — рече Скълдъгъри, — ще трябва да се постараем да не сме тук, когато се появи. На най-горните стълби, казваш?
	Скълдъгъри не дочака отговора. Валкирия стрелна още един злобен поглед към Изтезанието, после тръгна след Скълдъгъри през коридора с арките. Минаха покрай три Деца на Паяка. Валкирия се напрегна, готова за бой, но Скълдъгъри просто ги подмина, като се държеше все едно си е вкъщи. Беше един от любимите му номера и обикновено сработваше. Никой не обича да закача някой, който изглежда зает. Дори и ходещ скелет.
	Стигнаха до просторна зала, където се намираше стълбището, гледката на което накара Валкирия да се стресне. Основата беше необичайно широка, но от втория етаж се разделяше на по-тесни разклонения, които ставаха все по-тесни и по-тесни, колкото по-нагоре се изкачваха и се кръстосваха в мрака над главите им. Навсякъде имаше подпорни колони с всякаква дебелина, които стърчаха като невъзможно високи дървета, толкова високи, че короните им не се виждаха от мястото, където стоеше Валкирия. Скълдъгъри се запромушва през гората от колони, сякаш беше нещо, което виждаше всеки ден. Валкирия тръгна след него, очевидно затруднена да затвори устата си, а единствената мисъл в главата й беше горещото желание Децата на Паяка да са били достатъчно мъдри да инсталират асансьори.
	Скълдъгъри се спря и погледна право нагоре. От тази позиция имаха добра видимост към тавана високо горе. Валкирия пристъпи към него, а ръката му я обви през кръста.
	Издигнаха се от земята, полетяха, предизвиквайки няколко вика на изненада от хората, които оставаха назад твърде бързо, за да се виждат ясно. Стигнаха върха и се приземиха зад мъж с необичайно много коса. Вероятно новият хит из Дъблин-Зад-Стената. Той се обърна и Скълдъгъри го фрасна, онзи отскочи от земята и не помръдна повече.
	Бързо тръгнаха по коридора, които се стесняваше все повече. Пред тях стоеше още един страж. Отидоха директно при него и тъкмо, когато щеше да им откаже достъп, Скълдъгъри му заби един. Този път не стана толкова лесно, така че Скълдъгъри му размаза главата в стената. Продължиха до едно разклонение, чуха болезнен крясък и миг по-късно Ърскин Ревъл излетя иззад ъгъла.
	Видя ги и се опули. Вдигна ръка, но Скълдъгъри вече разперваше своята. Ревъл полетя назад, претърколи се и се изправи, вторачен право в пистолета на Скълдъгъри.
	Замръзна на място.
	Валкирия погледна зад ъгъла. Трима души лежаха в безсъзнание. Зад тях зееше отворена врата и се виждаше още един припаднал. Чифт белезници се въргаляха на пода наблизо.
	— Защо? — попита Ревъл. — Защо дойдохте? Защо си правите труда? Можехте да ме оставите. Защо не ме оставите? Просто да си тръгнете. Не е като да си живея живота тук. Вероятно пак ще ме хванат, ще ме заведат при Меволент и ще ме измъчват, докато пукна. Това беше цялата работа с наказанието на Даркесата — агонията беше крайна, но никога нямаше да умра от нея. Меволент като че ли е по-справедлив.
	— Мислиш си, че толкова лесно ще те оставим на мира? След всичко, което направи? — попита Скълдъгъри.
	— Заслужаваш доживотна агония — заяви Валкирия, като се доближи до тях.
	— Мислех, че е така — отвърна Ревъл. — Но онова, което ми стори Даркесата… това е, което бихме нарекли жестоко и необичайно. Не мога да се върна към него. Просто не мога. Нямате представа какво беше. Нямате представа какво може да причини подобно нещо. Изтощен съм. Имам нужда да се възстановя. Отново да стана силен.
	— Имаш нужда да си сложиш тези белезници и да тръгнеш с нас — отсече Скълдъгъри.
	— Не! — каза Ревъл и почти крещеше, преди видимо да се успокои. — Не. Няма да ме върнете обратно. Даркесата ще ме намери и всичко ще започне отначало.
	Скълдъгъри дръпна предпазителя на пистолета.
	— Това не са преговори.
	Ревъл се усмихна леко.
	— Няма да ме застреляш. Трябвам ти жив.
	— И ранен ме устройва.
	— Давай де. Рани ме. Надявай се раната да ме забави, но да не умра от кръвозагуба. Надявай се това да ме направи по-склонен да сътруднича и по-малко упорит.
	Скълдъгъри не отвърна за миг, после вдигна рамене.
	— Много добре — рече, подавайки шапката и пистолета си на Валкирия. — Я, подръж.
	Ревъл се засмя меко, когато Скълдъгъри пристъпи към него и раздвижи пръсти, готов с магията си. Преди да вдигне ръце, обаче, вратата до него се отвори и оттам излязоха четирима нищо неподозиращи Деца на Паяка.
	По лицата им се изписа тревога, Ревъл се нахвърли върху единия, а Скълдъгъри нападна друг. Ревъл още се възстановяваше от наказанието на Даркесата, така че обезоръжаването на противниците не беше така прецизно и гладко, като това на Скълдъгъри, и въпреки това беше впечатляващо. Валкирия беше виждала Скълдъгъри да се бие така и преди, редом с Гастли и другите Мъртъвци, давайки всичко от себе си с абсолютната увереност, че човекът до него си върши работата. Децата на Паяка дори не успяха да извикат за помощ. Юмрук се сблъска с брадичка, лакът се стовари върху челюст, чело срещна нос и само след мигове, Скълдъгъри и Ревъл стояха надвесени над четири изпотрошени тела в безсъзнание.
	— Ще имате нужда от помощта ми, за да се измъкнете от града — каза Ревъл. — Дойдох тук да търся помощ. Очевидно няма да я получа, така че също ми се налага да избягам.
	— И когато се разкараме оттук — рече Скълдъгъри, — ще се предадеш?
	— Никакъв шанс. Но може да водим този спор, когато сме на по-спокойно.
	Отнякъде наблизо се чуха стъпки. Много тичащи стъпки.
	— Хайде — рече Скълдъгъри, като се обръщаше към прозореца. Махна с ръце и стъклото експлодира навън, след което тримата се втурнаха напред и скочиха.
	Облъхна ги въздух.
	Въздухът избута Валкирия по-близо до Скълдъгъри. Тя се хвана. Улицата се приближаваше главоломно. Долу нямаше Червени качулки. Още не.
	Забавиха ход, следвайки траекторията на Ревъл и се приземиха едновременно.
	— Към задните улички — нареди Скълдъгъри. — Покрийте се възможно най-бързо…
	Спря да говори. Валкирия го погледна, после погледна Ревъл и забеляза колко е пребледнял. После видя какво гледат.
	Трима мъже, които крачеха по улицата към тях.
	Барон Венгос.
	Лорд Вайл.
	И Меволент.


>	52.
>	Дяволът идва да поиграе

	Светът внезапно стихна.
	Барон Венгос поддържаше сивата си коса и брадата къси. Униформата му беше безупречно чиста, ботушите — лъснати, сабята — все още в ножницата на колана му. Валкирия очакваше всичко това. Не очакваше обаче кожата му да е толкова бледа, почти синя. Лицето му — обикновено строго, изпълнено с гняв, беше апатично. Безжизнено. Антон Страха го беше убил, както личеше по всичко, но Меволент не го беше оставил да почива в мир.
	Бронята на Лорд Вайл се виеше лениво около тялото му, наслаждавайки се на затишието преди бурята.
	Между двамата си генерали, по-висок и от двамата, Меволент стоеше облечен в бойната си одежда от сива ризница и черна кожа. Парцаливото му наметало, покрито със символи, се вееше на вятъра при всяка крачка. Качулката беше свалена. Лицето му, това мършаво, никотиново жълто лице, бе скрито зад метален шлем с крещящ визьор.
	Сенките се загърчиха около Вайл и той изчезна сред тях. В същия миг, излезе от виещите се сенки точно пред Скълдъгъри.
	Стояха и се гледаха.
	— Човек би си помислил, че имаме доста теми за разговор — ти и аз — рече Скълдъгъри. Вайл не отговори, така че Скълдъгъри продължи. — Би си помислил, че имаме въпроси, които се нуждаят от отговор. Но аз не мисля така. Трябва ми само да знам, че още си тук. Не си се борил, както би било редно. Не си бил достатъчно силен, за да го контролираш.
	Бронята на Вайл се покри с остри шипове.
	— Направил съм ужасни неща — продължи Скълдъгъри. — Неща, които никога няма да поправя. Но има едно нещо, което знам. Едно нещо, за което съм сигурен. Аз съм по-добър човек от теб.
	Сенките се стовариха върху Скълдъгъри и го отпратиха надалеч.
	Ревъл изплющя с длани срещу въздуха, но Вайл вече се движеше. Сред вихър от размазани сенки удари Ревъл през ръцете и подкоси краката му. Преди Ревъл да успее да се възстанови, сенките го грабнаха и го запратиха нанякъде.
	Ревъл се претърколи и скочи на крака, но Венгос се оказа зад гърба му. Апатичното лице не промени изражението си, когато обви ръка около гърлото на Ревъл. Вдигна го. Задушаването дойде на мига. След секунди рухна.
	Валкирия не помръдваше. Шоковата палка все още беше на гърба й. Вайл я наблюдаваше и чакаше следващия й ход. Знаеше само, че тя е Даркесата, дошла да направи града на пух и прах. И най-лекото потрепване от нейна страна щеше да доведе до атаката му и да я убие на мига.
	Остави стика там, където си беше.
	След което, някъде по улицата, на запад, зави сирена.
	Вайл и Венгос се огледаха. С онази особена ленива увереност, която характеризира най-мощния играч на полето, с небрежна походка се появи Даркесата.
	Вайл погледна към Валкирия и бързо прецени, че тя не е заплахата, за която я беше смятал. Върна се при Меволент и Венгос, а сирената изведнъж спря.
	Даркесата се усмихна на всички и посочи към Ревъл, който с всички сили се опитваше да се изправи.
	— Искам само него — високо каза тя. — Научих се да маневрирам и дойдох чак дотук само, за да се уверя, че няма да избяга. Предайте ми го. Правете каквото искате с останалите.
	Вайл и Венгос останаха безмълвни. Само Меволент проговори.
	— Чаках те.
	Даркесата се разсмя.
	— Обзалагам се, че не си мислил за друго. Но не съм тук за реванш. Не ме интересуваш. Никой от вас не ме интересува. Само той. Само Ревъл.
	Меволент се обърна да огледа Ревъл за кратък момент.
	— Не ми изглежда особено специален.
	— О, има сантиментална стойност — отвърна Даркесата. — Няма да ви отегчавам с подробности. А и сантиментът ми се поизчерпа, да си кажа право. Само че той си е спечелил специално място в сърцето ми. Дайте ми го и ще ви оставя живи.
	Като по тиха команда, Червените качулки се изсипаха от входове и улички, обкръжавайки Даркесата. Тя поклати глава, докато се издигаше нагоре.
	— Не искаш да ме пробваш, Меволент. Имам да налагам наказания.
	Валкирия осъзна, че Скълдъгъри стои до лакътя й. Видяха как се появи Александър Ремит, подаде на Меволент кафяво метално оръжие и отново изчезна.
	Беше с размера на пушка, но по-дебело, като ракетна установка. По цялата му повърхност сияеха символи. Дясната ръка на Меволент се уви около дръжката, дулото беше отворено и нащърбено, сякаш нещото имаше зъби.
	Даркесата се обви в балон от енергия, докато се рееше горе.
	— Няма да ме нараниш с разни играчки — заяви тя.
	Единствен лъч зелена светлина се откъсна от оръжието, директно сряза енергийния щит и удари Даркесата право в гърдите.
	Балонът изчезна и Даркесата падна. Приземи се върху краката си, леко залитна, после се изправи и се разсмя.
	— Това ли беше? Едва ме погъделичка.
	После един Секач я удари изотзад, тя се препъна и падна на земята.
	Очите на Валкирия се разшириха.
	Последва ритник, който отметна главата на Даркесата назад. Тя се просна, после стана, объркването по лицето й изчезна и отстъпи място на гнева. Тя сграбчи най-близката до нея Червена качулка и го разкъса на парчета. Една коса замахна към нея, а тя улови острието с ръка и го прекърши, после извади от строя и притежателя на косата само с поглед.
	Меволент стреля отново, а лъчът удари Даркесата отстрани, тъкмо когато тя махваше с ръка.
	Блесна коса и отсече пръстите й.
	Даркесата изкрещя, стискайки ръката си, твърде шокирана от гледката на собствената си кръв, за да направи нещо по въпроса. Червената качулка се извъртя и подкоси краката й. Тя падна на земята и се опита да изпълзи нанякъде. Якето й се надигна, откривайки гърба, а Червената качулка заби острието в плътта й.
	Крясъкът й остана заглушен. Устата беше отворена, но отвътре не излизаше звук. Болката танцуваше в широко отворените очи.
	И тогава, сякаш страданието е било само театър, очите й се присвиха, а ужасът отлетя. Черни пламъци погълнаха Червения и прекратиха съществуването му. Тя се изправи, издърпа косата и я пусна долу с една ръка, докато пръстите израстваха обратно върху другата.
	Останалите Червени качулки затегнаха обръча. Тя разпери широко ръце и те експлодираха в нищото. После застопори погледа си върху Меволент.
	Гмурна се във въздуха и полетя към него, но той отново я улови с ослепителната зелена светлина и тя падна на улицата.
	Лорд Вайл се придвижи в сенките до нея. Тя скочи, махна с ръка, но нищо не се случи. Сенчести филизи плъзнаха по лицето й, освобождавайки кръв и викове на болка. Тя хукна да бяга, измъквайки се на прибежки и плъзвания от сенките. Дори не забеляза Барон Венгос, който я причакваше. Мина през нея със закривената си сабя, откривайки тъкмо мястото между якето и кръста й, Даркесата изпъшка, изгъгна и падна странично, изплъзвайки се от острието.
	Силата й се беше върнала и тя замахна бясно, но Венгос вече спокойно отстъпваше.
	Тя се изправи, лекувайки раните си. Вместо да атакува, обаче, остана на мястото си, като гледаше от Венгос към Вайл и Меволент. Лицето й беше опънато от бяс, но отстъпваше място и на друго — осъзнаването, че тя няма да победи в тази битка.
	Започна да трепти, първоначално бавно, а после и по-бързо. Оръжието в ръката на Меволент беше готово да стреля отново, но преди той да успее да се прицели, тя се изпъна, погледна към Валкирия, вдигна рамене, след което маневрира.
	Меволент свали оръжието.
	Някакви ръце сграбчиха Валкирия изотзад. Скълдъгъри се опита да се бие, но имаше твърде много качулати. Тя забеляза, че хвърлят Ревъл на земята и му слагат окови, след което някой я удари и светът се завъртя. Коленете й поддадоха, но не й позволиха да падне.
	Барон Венгос се появи пред погледа й. От толкова близо приличаше на труп.
	— Отведете скелета и Елементала в Залата за изтезания — нареди на някой. — Искам да крещят преди да е свършил този час.
	— А момичето?
	Венгос дори не я удостои с поглед.
	— Заведете я при професор Най. Кажете му, че може да прави с нея каквото си пожелае.


>	53.
>	Вече му се вижда Ная

	Завързана за поредната проклета маса.
	Тази беше повдигната, така че Валкирия беше в почти вертикално положение. Не виждаше механизма, който я държеше в тази позиция. Нямаше как да прецени дали е магически или механичен. Но пък беше безшумен и гладък — резултат от мисъл, усилия и изобретателност. Беше работа на някой, който обичаше да кара директно към същината.
	Професор Най се наведе ниско, за да влезе през вратата на лабораторията си, и щом влезе, разгъна нашироко целия си върлинест ръст. Медицинската му униформа беше тъмно червена, а кожената престилка отгоре — стара и черна. Също като съответствието си в измерението на Валкирия, то носеше хирургическа маска и кепе, така че се виждаха само дребните жълти очички.
	— Професоре — каза асистентът му, докато се приближаваше бързешком към него, — имаме нов пациент. Женска, приблизително осемнадесетгодишна. В добро здраве. — Името на асистента беше Сивет. Беше асистирал Кенспекъл Граус в реалността, която познаваше Валкирия, преди Гротескния да го убие през един мързелив следобед. Там беше откачено типче. Тук — асистираше на садист със склонност към убиване.
	— Всичко това го виждам — отвърна Най с онзи особен, висок и писклив гласец, издърпвайки папката от ръката на Сивет. — Само _не виждам_ защо е тук.
	— Барон Венгос я изпрати при нас — отвърна Сивет. — Беше с живия скелет и още един. Баронът иска да узнае нещо повече за нея.
	Най се приведе напред, а дългите му пръсти проследяваха ръката на Валкирия.
	— Това яке е бронирано — рече почти учудено. — Не съм виждал подобно качество от… май _никога_ не съм виждал подобно качество. — Отиде до шкафовете и започна да вади подноси с инструменти. — Махнете дрехите — рече то. — Искам да се изследва всеки сантиметър от тази материя.
	Сивет кимна, пристъпи напред, а Валкирия го загледа злобно.
	— Само ме пипни и си мъртъв.
	Въпреки каишките и оковите, които я държаха легнала, Сивет се почуди.
	Най се огледа, забеляза разстоянието между лакея си и Валкирия, и ядно дръпна маската от лицето си. Кожата му беше така бледа, както си я знаеше Валкирия, само че това не беше преживявало зашиване на устата, нито му бяха рязали носа, така че грозотата му беше една идейка по-малко ужасяваща.
	— Да не би да те плаши? Тя е безсилна, кретен такъв. Вързана е. С какво точно смяташ, че те заплашва?
	— Тя, ами, изглежда пали лесно.
	— И все пак, тежките думи са единственото, с което разполага срещу теб. Да не се боиш от тежки думи? Не? Тогава махни нейните дрехи, преди аз да съм премахнал твоята кожа.
	Най се обърна отново към подносите си с добре наточени инструменти, а Сивет направи още една колеблива крачка по-близо към Валкирия. Протегна ръка да разкопчае якето й, а тя се озъби. Той реши да внимава и да не доближава ръцете си близо до устата й и ги спусна към кръста, където отново се поколеба. Вдигна очи към нея, забеляза как гледа лошо и веднага се извърна. След още миг колебание, приклекна, поставил ръка върху глезена й.
	— Ако махна оковите от крака ти, за да ти сваля ботуша — рече, — ще ме ритнеш ли?
	— Без никакво колебание — отвърна Валкирия.
	— Така си и мислех — нещастно каза Сивет.
	Най се върна, избутвайки Сивет от пътя си.
	— Я остави на мен, смешник. Можеш да свалиш дрехите от трупа й, виж за това те бива.
	— Да, Професоре — издума Сивет, покланяйки се на излизане. — Съжалявам, Професоре.
	— Какво ще ми правиш? — попита Валкирия.
	— Ще те бода — отвърна Най. — Ще те пробивам. Неприятни разни работи.
	— Защо?
	— Понеже мога — отвърна съществото, четейки информацията от картона — и понеже ме забавлява, а ти си едно любопитно създание. Очевидно си смъртна, без никакъв уклон към магия, и при все това…
	— При все това какво?
	Най погледна към близкия монитор.
	— При все това има нещо…
	Последният път, когато Валкирия лежеше вързана за масата така, беше, когато й направиха аутопсия, докато тя беше все още в съзнание. Съмняваше се, че този Най ще се окаже по-мил вариант на другия. Не можеше да избяга. Нямаше никаква магия, а шоковата палка беше на масата в другия край на помещението. Единственото, което можеше да направи, за да избегне неизбежното — беше да разсейва.
	— Ще ти спестя малко време — рече Валкирия. — Аз открих истинското си име. След това, истинското ми име си заживя собствен живот, а наскоро бяхме разделени една от друга.
	Най превъртя главата си към нея.
	— Предлагаш тази информация просто така?
	— Искам да знам какво съм, дори повече от теб. Каза, че имало нещо. Какво е? Магия ли е?
	Най примигна няколко пъти.
	— Аз… не знам… аз… ох…
	Валкирия въздъхна.
	— Разбирам, ясно? Не си свикнал хората, върху които експериментираш, да ти задават въпроси, обаче ми се налага, така че се стегни, фукльо. Вече нямам истинско име. Магията ми ме напусна. Мога ли да си я върна?
	— Не съм чувал за някой, който да се е разделял с истинското си име досега — отвърна Най. — Ще ми отнеме известно време да разработя хипотеза, а пък и… имам толкова много тестове да правя и… не знам… не мисля, че мога да го направя.
	— Да направиш какво?
	То не отговори.
	— Да направиш тестовете?
	— Ами не мога да работя, като се държиш така! — избълва то най-сетне. — За всеки от обектите си съм последното нещо, което виждат! Свикнал съм с ужас — харесва ми ужасът! Предпочитам субектите ми да крещят и да се молят, а не да ме питат за резултатите!
	— Ще изкрещя въпросите си, ако смяташ, че ще помогне.
	— Няма да помогне — тъжно отвърна то. — Ще знам, че само се опитваш да ме ободриш.
	— Е, ами тогава, изглежда ти предстоят няколко не особено приятни часа, професоре. Освен ако, разбира се, не предпочетеш да кажеш на Меволент, че не си постигнал никакъв успех.
	Очите на Най се присвиха.
	— Проведи си тестовете — каза Валкирия. — Докато приключиш и имаш отговор за мен, ще се държа прилично.


	Някъде другаде из Дъблин-Зад-Стената, Скълдъгъри Плезънт и Ърскин Ревъл бяха подлагани на мъчения. Беше сигурна в това. Въобще не й пукаше за неудобството на Ревъл, но се тревожеше за Скълдъгъри. Просто не смяташе, че е честно. В крайна сметка беше изтезаван толкова много през целия си живот. Така беше умрял. Нефариан Серпин го беше измъчвал три дни, като използвал онази своя червена дясна ръка и прилагал всякакви видове варварски техники и инструменти на жестокост. Скълдъгъри беше умрял с писъци, докато гледал в лицето човека, който бе убил жена му и детето му. А сега отново се намираше на масата за изтезания, докато пред нея се редуваха Меволент и Венгос, и Вайл.
	— Любопитно — промърмори Най.
	Валкирия вдигна очи.
	— Кое?
	— Каза, че ще се преструваш, че си в безсъзнание.
	— Е, сега се преструвам, че съм дошла на себе си. Кое е любопитно? Кое?
	Най въздъхна.
	— Това е просто теория на базата на частичните тестове, които вече проведох и не знам как точно бих могъл да я обясня.
	— Моля те — рече Валкирия, — използвай прости думи.
	— Магията ти действително я няма. Когато истинското ти име ти е било отнето, цялата магия те е напуснала заедно с него. Но тестовете ми доловиха нещо. А това нещо доведе до една мисъл, а мисълта до една идея, до една теория и оттам до хипотеза. Истинските ни имена действат като връзка към източника на цялата магия на света, както ни е известно, и всяко долавящо същество си има такова име. На теория.
	— Само на теория?
	— Магията е твърде обширна тема, за да бъде изучена до съвършенство. Гледаме на нея от една посока, от една гледна точка. Кои сме ние, че да твърдим, че нашата е единствената гледна точка? Уорлоките и вещиците са на практика изчезнали видове благодарение на чистките на Меволент преди стотина години, но те не следваха нашите правила, а въпреки това имаха достъп до източника, и техният достъп беше значително по-изчистен от нашия. Магията може да има хиляди различни аспекти, за които дори не подозираме, които са невидими за нас и за които никога няма да разберем нищо.
	— И какво общо трябва да има това с мен?
	— Нямаш истинско име и въпреки това, както казах, има нещо. Или по-скоро има пълната липса на нещо. Което, само по себе си, е доста голямо нещо.
	— Знам, че се опитваш да ми го обясниш по най-тъпоустойчивия начин, но ми се струва, че малко се отплесна.
	— Тестовете ми не показват нищичко — нетърпеливо обясни Най. — Абсолютно никаква следа от магия у теб. Нула. Дори в най-закърнелия смъртен има поне сянка от следа. Не достатъчно, за да се активира някога или да повлияе на нещо, или да бъде повлияно, но все пак нещо. При теб — нищо.
	— Значи Даркесата е взела всичко със себе си.
	— Да. Но това не е важно. Пълната липса на магия не индикира непременно, че в теб няма магия. Може просто да индикира, че в теб има нещо, което _блокира_ достъпа ти до магията.
	— Но след като нямам истинско име…
	— Значи тогава си празен съд — прекъсна я Най. Почти възбудено. — Ти си уникален случай. Нещо, което не съм виждал преди. И като всеки празен съд, чакаш да бъдеш запълнена.
	— И как, значи, трябва да… се запълня?
	— Не знам. Както казах, всичко това е само предположение. Ще знам повече след аутопсията.
	— Извинявай — рече Валкирия. — След кое?
	— Направих каквото можах с живото ти тяло — отвърна Най. — Щом те разчленя, ще знам повечко.
	— Няма да съм ти от особена полза мъртва.
	— Това казва всяко живо същество. Винаги грешат.
	— Но би трябвало да има и още тестове, които можеш да…
	— Ето затова не си падам по разговорите с обектите върху масата — прекъсна я Най. — Спорове. Дискусии. Уповаване в човечността ми. Аз съм Кренгарион. Не съм човек. Сега ще те разрежа на малки парченца, които ще измеря и ще каталогизирам. Интересуваш ме само от гледна точка на колекция от части на тялото.
	— Ами душата? — попита Валкирия. — Най в моята реалност винаги търси душата. Ти не искаш ли да правиш същото?
	Най се надвеси над нея.
	— Душата? Открих къде се намира душата преди четири години. Бъди сигурна, че и това място ще разрежа.
	Сивет се върна. Крачеше сковано. Изглеждаше ужасен.
	— Професоре…
	Най се обърна към него.
	— Да? Какво има? Какво искаш да…?
	Сивет беше отпратен в стената, а в изненаданото лице на Най беше наврян безмълвен пистолет, държан от червена ръка.
	Най вдигна ръце.
	— К-какво е това?
	— На какво ти прилича, нелепо същество? — попита Нефариан Серпин. — Това е проклето спасяване.


>	54.
>	Сделката

	В реалността на Валкирия, Емет Перегрин беше Телепортатор, мъртъв от години, убит от Диаблерията. В тази реалност, беше жив и здрав и ги чакаше в коридора пред лабораторията на Най. С палката в едната ръка, Валкирия го хвана с другата от едната страна, Серпин го хвана от другата страна и изведнъж се озоваха навън.
	Валкирия се отдалечи на няколко крачки от двамата. Намираха се в малко селце. Някакви хора минаваха забързано покрай тях. Чуваше се и морето. Усещаше се миризма на риба във вечерния въздух.
	Перегрин изчезна, а Серпин се обърна към Валкирия и се усмихна.
	— Здравей, Валкирия.
	— Какво искаш?
	— Само това ли получавам като благодарност? — попита той. — Току-що ти спасих живота. Малко признателност няма да е зле.
	— Какво искаш?
	Серпин не изглеждаше твърде притеснен от палката в ръката й.
	— Валкирия, това може и да те шокира, обаче въпреки историята, която си споделила както с мен, така и със съответствието ми в твоето измерение, не съм чак толкова лош човек. Имам си добрите моменти. Имам си страните, които балансират характера. От последното ти гостуване насам, поех лидерството сред Съпротивата. Шокирана ли си?
	— Не ми пука чак толкова, че да се шокирам.
	— Да не ти пука също е признак на шок. След като Чайна Сороуз беше така трагично погубена по време на последната атака на Меволент на територия на Съпротивата, се подготвям за…
	— Ти я уби.
	— Ъ?
	— Ти уби Чайна. Пречупи й врата.
	Серпин се намръщи.
	— Видяла си?
	— Даркесата го видя — отговори Валкирия. — Което значи, че и аз съм го видяла.
	— А — въздъхна Серпин, — е, беше много хаотичен ден. Много хора направиха много неща. Беше много объркващо. Кой знае кой какво е свършил?
	— Аз знам, че уби Чайна.
	— Нека не задълбаваме в детайлите — рече той с тих глас. — Да, убих Чайна, но в по-общ смисъл, Чайна намери смъртта си, а аз се намирах наблизо. Това е просто по-мек начин на изразяване, нали? Не е толкова остро като „убих я“. Така че нека се придържаме към Чайна намери смъртта си, а аз бях наблизо, и да не казваме на никого за останалото. Само би усложнило нещата — и за теб, и за мен. И ето ме мен сега, с удар по врага, като спасявам от лапите му теб — Валкирия Каин. Няма защо, между другото, пак заповядай.
	— Защо?
	— Защото имам нужда от теб. Ела. Ела с мен.
	— Не — възрази Валкирия.
	Той въздъхна.
	— Упорита си. Някои хора биха намерили това за възхитително. На мен ми се струва досадно.
	Валкирия се огледа.
	— Всички тези хора са магьосници, така ли?
	— Хммм? О, не — Той се засмя. — Изобщо даже. Виж ги само. В какво ли жалко положение щяхме да сме, ако бяха магьосници.
	— Значи това е село на смъртни?
	— Да. Идеалното място за скривалище. Има достатъчно депресираща рутина, която да подплаши и най-пламенния Ловец на чувства, преди да е цъфнал някъде наблизо.
	— Не е ли опасно?
	— Можем да се справим с това.
	— Не за _теб_ — рече тя и го изгледа лошо. — За тях. За смъртните. Ако Меволент разбере, че базата ви е тук, всичките невинни хорица тук ще паднат под кръстосания огън.
	Серпин кимна.
	— Е, и?
	— Е, това са хората, които се предполага, че трябва да защитаваш.
	— Кой ти каза такова нещо? Не е наша работа да ги защитаваме. Нашата работа е да се борим с Меволент.
	— И ако го победите?
	— _Когато_ го победим.
	— И какво ще стане тогава? Ще властвате над тези хора, точно като него?
	— Разбира се — отвърна Серпин. — А ти какво очакваше? Наистина ли смяташ, че ще допуснем смъртните да управляват света? Я ги виж само. Гледай как се препъват и влачат. Вгледай се в тъпите погледи. Успяваш ли да доловиш и най-дребна искрица на интелигентност? Смъртните не са създадени да управляват дори собствените си животи, Валкирия, какво остава за света.
	— Ако им дадете възможност…
	— Те не искат възможност. Имат нужда от водачество. Имат нужда от мъдрост. И най-възрастният смъртен е само дете в сравнение с един магьосник. Би ли поверила на деца да ръководят живота ти.
	— Те не са деца.
	— Май не си минала още Прилива си, а? Значи си толкова млада, колкото изглеждаш, и ако е така, значи вероятно все още имаш сантиментална привързаност към смъртното си семейство и приятели… Но ще се научиш. Трябват ти само още няколко годинки. А сега, заповядай, ще дойдеш ли с мен, моля?
	Валкирия гледаше сърдито, но просто не можеше да стои на едно място, докато смяташе, че има нещо по-добро, което може да се свърши. Повървяха нагоре по улицата, докато не стигнаха до една кръчма.
	— Да не си решил да ме почерпиш питие? — каза тя.
	Серпин се усмихна.
	— Мога да съм доста обаятелен, когато реша, вярвай ми. Може даже да установиш, че ме харесваш.
	Тя дори не си направи труда да отговори на това, а той се разсмя.
	Влязоха в кръчмата. Атмосферата моментално се промени. Хората вътре се държаха доста по-стегнато от онези навън. Бяха по-силни. По-нащрек.
	Магьосници.
	Към тях се приближи едно момиче — с бледа кожа и белег, който започваше от ъгълчето на устата й.
	— Валкирия — обади се Серпин, — помниш Хармъни, нали? Хармъни е моята… асистентка.
	— Валкирия — рече Хармъни. — Приятно ми е да те видя отново.
	— Хармъни ми казваше какво да правя — продължи Серпин. — Подиграваше ми се. Мисля, че би било честно да кажа, че никак не ме харесваше. Може би даже ме ненавиждаше, колкото теб. Прав ли съм, Хармъни?
	Хармъни го изгледа с омраза.
	Серпин се усмихна.
	— Но това не може да я възпре да падне жертва на чара ми. О, беше много потайна афера. Направо огън. Тя ме мразеше, но я привличах. Много пламенно.
	— Наистина не искам да слушам това — каза Валкирия.
	— А тогава скъпата ни непрежалима Чайна Сороуз ми нареди да помогна на теб и на твоя приятел скелета да се промъкнете в града, а Хармъни се изплаши, че ме е изгубила. Нали се изплаши, Хармъни? Мислеше, че ще ме убият. Но аз се върнах. И тази, която загина, беше Чайна, колко трагично. Съпротивата направо беше съсипана — разпокъсана. Трябваше им специален човек, който да ги обедини отново. Имаше един за тази работа. Обаче после и той умря, също трагично, а аз бях единствената душа, достатъчно смела да го замести. След това Хармъни започна да гледа на мен с новооткрито уважение… не, направо възхищение.
	Хармъни стисна зъби.
	— Тези хора имат нужда от мен, Валкирия. Те гледат на мен като на спасител. Отговорността е голяма и аз… признавам, сгреших тук и там. Колко грешки направих, Хармъни? Хайде да ги преброим, а? Ето, например, Флеринг, Шакра, Ашионе, Калиста, Лусиана, Розела, Рапчър и…
	— Много грешки — изръмжа Хармъни.
	— Но накрая се вразумих — каза Серпин — и открихме пътя един към друг отново. Сега Хармъни отговаря за това да държи палтото ми. — Той го изхлузи и й го подаде.
	Хармъни стегна устни, но взе палтото и не го изпусна, докато се отдалечаваше.
	На Валкирия й омръзна вече.
	— Защо ме изкара оттам? Какво искаш от мен?
	Серпин посочи към една маса и двамата седнаха.
	— Онова оръжие, което изсмуква магията, дето Меволент го използва върху злата ти двойничка — започна Серпин. — Работи върху него, откакто беше тук за последно. Ето това искам. Дължиш ми го.
	Валкирия се намръщи.
	— Нищо не ти дължа.
	Серпин се приведе към нея, подпрял лакти на масата.
	— Скиптърът ми беше в ръчичките — единственият начин, по който мога да надвия Меволент и психарското му сенчесто кученце. Но Даркесата го отнесе със себе си във вашата реалност. Така че ми дължиш едно непобедимо оръжие.
	— И как се предполага, че мога да го взема?
	— Имам план.
	Тя поклати глава.
	— Вече нямам магия.
	— Моля?
	— Няма да изпадам в подробности, но магията ми беше отнета. Няма я. Не мога да ви помогна.
	— Някой ти е отнел магията? С оръжие като на Меволент или…?
	— Не. Беше друго.
	— Това е… ужасно — рече Серпин. — Нищо чудно, че защитаваш смъртните. Сега _си_ една от тях. О, това сигурно е душераздиращо. Горкото, нещастно създание…
	— Остави — сопна се Валкирия. — Та, не мога да ви помогна.
	— Няма никакво значение. Не ти трябва магия. Просто трябва да правиш, каквото ти казвам и да се опитваш да бъдеш убедителна.
	— Убедителна в смисъл?
	Усмивката на Серпин отново грейна.
	— В смисъл като Даркесата, разбира се.
	— Какво?
	— Искам това оръжие. Единственият начин Меволент да го изкара навън пред хората е Даркесата да се появи отново. От това, което дочух обаче, тя май е избягала във вашето си измерение с подвита опашка. А на теб някой някога казвал ли ти е колко приличаш на нея?
	— Как очакваш да сработи тази работа? — попита Валкирия. — Ще разбере, че съм аз, още като ме атакува и аз умра в ужасна смърт и не мръдна повече.
	Серпин вдигна рамене.
	— Само трябва да се уверим, че няма да умреш, значи.
	— Нямам търпение да чуя как точно ще _се справим_ с това.
	— Наскоро се сдобихме с един изключително рядък артефакт. — Извади сфера невидимка от джоба си. — Знаеш ли какво прави? Скрива онзи, който я държи в невидим балон. Много изобретателно…
	— Знам какво е. Искаш да изляза в битка срещу Меволент със сфера-невидимка?
	— Няма да я използваш — каза Серпин. — Ще я използва моят Телепортатор. Предметът е твърде голяма рядкост, за да го поверя на някого, който може да си го отнесе в собственото измерение просто така. Перегрин ще е до теб на всяка крачка — невидим. Меволент ще използва оръжието, ще го оставим да те уцели, а после Перегрин ще те телепортира на няколко крачки напред или назад. За Меволент ще изглежда сякаш Даркесата е открила начин да преодолее ефекта на магосмука. Когато зареже счупената си играчка, за да се справи с теб с голи ръце, а той ще го стори, Перегрин ще вдигне оръжието и ще го телепортира, заедно с теб при нас. Въпроси?
	— Ами Скълдъгъри?
	— Ако се съгласиш с този план, Плезънт и Ревъл ще те чакат тук, когато се върнеш.
	— Ще ги извадиш от затвора? — попита Валкирия.
	— Естествено.
	— Не ти вярвам.
	— Обиждаш ме. Не съм изненадан, но ме нарани. Факт е, че с радост бих те излъгал за това, че ще ги спасявам, но понеже си знаех как ще реагираш, вече имам стабилен спасителен план, готов да влезе в действие. Утре сутрин всички ще са разсеяни заради героичната ти конфронтация с Меволент, а това ще позволи на екип от най-добрите ми хора да проникне в тъмницата. Мога да ти покажа и плана, мога да те запозная с екипа и да се успокоиш поне с това, че всички са хора на честта. Стига само да кажеш „да“ веднага.
	— Ако се опиташ да ме измамиш…
	— Не бих си го и помислил — отвърна Серпин и протегна ръка. — Е? Имаме ли сделка?
	Валкирия се поколеба, но не твърде дълго. Всеки пропилян миг беше пореден миг на агония за Скълдъгъри.
	Тя стисна ръката на Серпин и я раздруса.


>	55.
>	Изгнаниците

	Чайна дойде от срещата с Меланхолия Сен Клер и Соломон Рийт и нареди на малката си сладка асистентка да приготви банята. Меланхолия беше любезна в присъствието на властта, но Рийт беше обичайното си утежняващо вината аз. Ако не се нуждаеше от него, за да накара Меланхолия да се почувства повече като у дома си в Убежището, отдавна щеше да е наредила да го ескортират извън стената.
	Съблече се, докато чакаше да стане готова ваната, и се огледа в огледалото на спалнята. Болеше я главата. Срещи, конфликти, притеснения, разколи, очаквания и отговорности. Това бяха нещата, които изпълваха живота й сега. Носеше тревожна намръщеност на лицето си. До лявото й око имаше малък невидим символ. Натисна го с връхчетата на пръстите си и то засия, а по тялото й се спусна усещане за бавна топлина, което отмиваше болката и връщаше челото й към обичайната му перфектност, в която нямаше и следа от намръщеност.
	Малката й сладка асистентка стоеше на входа на банята. Чайна свали една изтънчена гривна и колието си и внимателно ги постави на тоалетката. На вратата се почука и намръщената физиономия се върна.
	Асистентката хукна да носи халата за баня, но Чайна прекоси стаята с широки крачки преди да е успяла да го намери, и отвори вратата.
	Типстаф закова на средата на първата дума от онова, което беше имал намерение да каже. Зад него спокойно стояха седем души.
	— Благодаря ти, Типстаф — рязко каза Чайна. — Това е всичко.
	Типстаф се поклони, лицето му — пламнало като домат, и я освободи от присъствието си, като остави седмината посетители да чакат на място. Чайна се обърна към чернокосия мъж с един-единствен белег, който загрозяваше красотата му.
	— Не харесвам вампирите, господин Дъск.
	Той едва доловимо наклони глава.
	— Наясно съм с това.
	— И въпреки това сте довел шестима от тях в частните ми покои. Денят беше дълъг, дълга ще бъде и нощта. Ако Типстаф ви е довел, значи имате да казвате нещо ценно, така че моля.
	— Ние представляваме Изгнаниците — каза Дъск. — Вампири, които са нарушили най-свещения от законите ни.
	— Убили сте други вампири.
	И отново — едва доловимо кимване.
	— Заради което бяхме прокудени. Не е… лесно за един вампир да остане сам. Не е безопасно — нито за нас, нито за който и да било друг.
	Чайна ги дари с една усмивка.
	— Ако сте дошли тук, за да ви усмирим, то съм сигурна, че сме в състояние да ви помогнем.
	— Да ни усмирите като животни, това ли имате предвид? Ще разчитам на интелигентността, която знам, че притежавате, Върховен маг, и ще предпочета да вярвам, че всъщност не гледате на нас по този начин. Може и да не харесвате нашия вид…
	— Ненавиждам вашия вид — уточни Чайна. — Така че ви моля да преминете по същество. Вече ми става хладно.
	— Дошли сме в Роърхейвън с молба за убежище.
	— Молбата е отхвърлена.
	— Още не сте ни изслушали.
	— Господин Дъск, процъфтяващ град като Роърхейвън не може да има вампири зад стените си.
	— Имате си магьосници, които са правили далеч по-лоши неща от тези, които е успял да направи който и да е вампир — отвърна Дъск.
	— И все пак предпочитам всички тях на следобедния си чай, отколкото и един от вас.
	— Ако разполагаме с наличен серум — продължи Дъск, — вампирите можем да действаме в цивилизованото общество.
	— Проблемът е, че никой не обича вампири, господин Дъск. Изнервяте хората.
	— На някои хора им се отразява добре да са нервни.
	Напук на себе си, Чайна отново се усмихна.
	— Което е така, така си е. Но отговорът си остава не.
	— Но вие още не сте ни изслушали.
	Тя въздъхна.
	— Много добре. Изложете вижданията си. Само че по-бързо — ваната ми ме зове.
	— Искаме подслон — каза Дъск. — Искаме достъп до серум и същите права като на всички останали.
	Това накара Чайна да замълчи.
	— В замяна на…?
	— На нас.
	— Моля?
	— Вампири — рече той. — Роърхейвън не само ще бъде първият магически град в света, но и първата магьосническа общност, която да признава вампирите за свои граждани. Ще демонстрира пред всички останали Убежища по света, на всеки континент, че Роърхейвън не се страхува от нищо. Няма заплаха, която да не може да контролира. Няма звяр, който да не може да опитоми.
	— Предлагате ни услугите си? Ще бъдете нашите питомни вампири?
	Той кимна.
	— Ще бъдем част от града и част от Убежището. Ще си имате своите агенти, своите магьосници, своите Секачи… и своите вампири.
	Чайна се замисли.
	— Това никога не е било опитвано досега.
	— И то разумно. Но времената се менят.
	— И защо избрахте именно този момент, за да ни отправите това предложение?
	— Даркесата. Глутница вампири може да не издържи твърде дълго срещу нея самостоятелно, но като част от стратегически план…
	— Значи смятате, че идвате да ни спасите от бедата тъкмо навреме?
	— Имаме нужда от вас. А може и вие да имате нужда от нас. Моментът е идеален за сключването на такава сделка, мисля. Ще се съгласите ли с мен?
	Чайна трябваше да признае, че идеята й допадаше. Първата магическа общност със собствени вампири. Какъв сигнал само щеше да е това. Какво послание само. Дъск беше прав — Роърхейвън веднага ще се сдобие тъкмо с репутацията, която тя искаше за града. Да не говорим какво щеше да направи с репутацията на _самата_ Чайна…
	— Заповядайте — рече. — Нека поговорим, докато взимам вана.


>	56.
>	Лице в лице

	Време за шоу.
	Обедното слънце печеше далечно и безразлично над главата й, а Валкирия вървеше по широката улица, като влагаше всички усилия да крачи уверено към Двореца, докато наблюдаваше как хората се разпръсват и всичко наоколо се опразва. Дори Червените качулки стояха настрани. Ловците на чувства с белите одежди я наблюдаваха, но не се и опитваха да надникнат в съзнанието й. Бяха си научили урока, след опита си срещу Даркесата.
	Чувстваше се уязвима. Единствената маскировка, от която беше имала нужда, бе смяна на дрехите, а това означаваше, че е оставила своите — черните. Тоалетът, който й дадоха — червен, като на Даркесата, дори не беше брониран. Това не й харесваше. Никак. Трябваше непрекъснато да устоява на порива да протегне ръка назад, за да провери дали Перегрин още е там. Не чуваше дори стъпките му.
	Устата й беше пресъхнала. Много й се искаше да оближе устни, обаче се боеше, че това ще издаде колко е притеснена. Не можеше да си позволи да спре театъра, нито за миг дори.
	Валкирия спря, постави ръце на хълбоците и се усмихна.
	Бяха очаквали Меволент да се появи много преди това. Може би нямаше да дойде. Може и за миг да не е повярвал, че тя е Даркесата. Може някой да я застреля от някой покрив преди Перегрин да успее да я пренесе на сигурно място. Един куршум точно между очите. Дали щеше да се почувства тъпа, тогава, а?
	Почти й олекна, когато Меволент се спусна от небето. Почти.
	Нито Венгос, нито Вайл бяха с него. Дали бяха твърде заети да измъчват Скълдъгъри и Ревъл, или пък се промъкваха скришом зад гърба й? Искаше й се да се огледа, но не отклони поглед.
	— Съжалявам за вчера — високо каза тя. — Хвана ме неподготвена. Да продължим оттам, където спряхме?
	Гласът й потрепери съвсем леко, само в началото. Но не й се стори да е забелязал. Надяваше се да не е.
	Меволент извади оръжието, изсмукващо магия изпод наметалото си. Валкирия продължи да се усмихва, докато се чудеше дали ще боли.
	Лъчът я удари, тя усети горещината му по кожата си, а силата му беше достатъчна, за да я изблъска няколко крачки назад. Но тъй като нямаше магия, която да се изсмуче от нея, тя бързо преодоля първоначалния удар, след което усещаше само леко гъделичкане. Въпреки това, имитира реакцията на Даркесата от преди и се свлече на колене, сякаш е крайно изтощена.
	Меволент прекъсна лъча и тръгна напред с широки крачки. Преди да има възможността да я довърши, Валкирия се изправи, почувства ръката на Перегрин по гърба си и изведнъж се озова в другия край на улицата.
	— Това ли е всичко? — попита, като успя да докара широка усмивка на лицето си. — Само това ли може?
	Меволент вдигна оръжието и отново стреля. Този път, Валкирия само се изсмя, когато лъчът я удари.
	Перегрин я премести на три крачки в ляво.
	— Малките ти играчки имат ефект върху мен само за кратко — каза. — После се научавам. Адаптирам се. В нашата вселена имаме една раса от същества — казваме им Борги. Те ме научиха на всичко, което знаят за адаптацията към нови оръжия. Не можеш да ме победиш, Меволент. Съпротивата е безсмислена.
	Меволент отново стреля и после отново. След всеки изстрел, Валкирия се усмихваше все по-широко.
	Той се хвърли към нея, а тя изведнъж се оказа в противоположния край на улицата и го гледаше как пада на земята.
	Тя се опита да се изсмее, но излезе само някакво задушено излайване, което тя се надяваше никой да не е чул.
	Меволент се обърна към нея. Валкирия вложи всичко, за да изглежда арогантна. След всичките тези години, през които _беше_ арогантна, би трябвало да става по-естествено, отколкото всъщност се получаваше.
	— Не съм тук заради теб — рече тя. — Тук съм за Скълдъгъри Плезънт и Ърскин Ревъл. Предай ми ги и ще се махна от тази досадна малка реалност и никога няма да се върна. Имаш думата ми.
	Меволент я наблюдаваше изпод шлема си. После пусна оръжието и протегна ръка. За миг постоя така, след което някъде откъм покривите долетя сабя Богоубиец и легна точно в дланта му.
	Съвсем неволно, Валкирия посегна назад, търсейки Перегрин с ръка. Пръстите й не напипаха нищо, освен въздух и тя цялата се вледени.
	— Тук ли си? — прошепна, като се опитваше да не движи устни. — Ей!
	Отговор не последва, нито пък успокоително потупване по гърба. В мига, в който Меволент пусна оръжието, Перегрин се беше измъкнал. Беше сама.
	Меволент бавно тръгна към нея, а острието на широката сабя почиваше на рамото му. Оръжието смукач на магия зад него изчезна, взето от невидимия Телепортатор.
	Не можеше да избяга. Дори да имаше накъде да бяга, нямаше как да стигне дотам много бързо. Не можеше да се бие. Дори нямаше бронирани дрехи — не че те вършеха каквато и да било работа срещу Богоубийци. Онзи меч щеше да я разсече на две толкова чистичко, че дори се съмняваше острието да се обагри с някаква кръв.
	— Спри! — извика тя.
	Меволент спря.
	Страхът в нея избуя в ярост и се надигна от корема към гърлото й.
	— Мислиш, че можеш да ме убиеш ли? — изрева тя и неочаквано дори за себе си тръгна решително напред. — Мислиш, че такъв като _теб_ може да ме убие? Аз съм Даркесата. Живяла съм в кошмарите на хората още преди да съм се родила! Винаги съм била тук! Винаги съм била _предопределена_ да съм тук! Ще убия всеки мъж, жена или дете, всяко животно, растение или организъм в моята реалност и ще го направя, защото мога! Аз съм _богиня_, жалко малко човече. Аз съм мракът в края на деня. Аз съм студът, който поглъща жегата. Аз съм _неизбежното_, незначителна дребна жабо. Кой, по дяволите, си мислиш, че си, за да заплашваш _мен_?
	Когато замълча, вече стоеше точно пред него, гледаше го лошо през дупките на шлема му и сериозно съжаляваше, че се е хванала тъкмо на това хоро. Пишкаше й се. Левият й крак трепереше толкова силно, че вече виждаше как ще се строполи всеки момент. За щастие, мечът на Меволент все така почиваше на рамото му. Изглежда вярваше, че тя е онази, за която се представя, че е в състояние да изпълни заплахите си…
	Лявата ръка на Меволент се вдигна бавно. Валкирия се насили да я игнорира и да не отклонява поглед. Ръката му докосна лицето й и хвана брадичката й. И най-лекото стисване щеше да разтроши челюстта й, беше наясно с това, но се беше изчерпала откъм идеи и да стои неподвижно и да изглежда крайно вбесена й се струваше най-доброто нещо, което може да направи в тази ситуация.
	Усети как я наблюдава дълго време, сякаш надничаше в душата й и претегляше онова, което беше открил вътре. Ако откриеше, че е достатъчно силна, можеше и просто да я пусне. Ако разобличеше слабостта й, щеше да я убие на място.
	Ръката му се отдалечи от лицето й.
	— Ти не си Даркесата — каза и още докато отстъпваше назад, за да замахне с меча, Валкирия почувства ръце върху гърба си и се оказа в някакво помещение.
	Разпозна мястото, мрака и миризмата. Това беше тъмницата под Двореца на Меволент. Сферата-невидимка се прибра и Перегрин я напъха в палтото си. В другата ръка държеше оръжието магосмук.
	— Ти се върна за мен — промълви Валкирия с широко отворени очи.
	— Разбира се — отвърна Перегрин. — Да не мислеше, че ще те зарежа там? Ние сме добрите момчета, Валкирия.
	— Така си е — обади се един глас зад гърба й и тя се обърна, за да види приближаващия се Серпин, зад когото вървяха Скълдъгъри и Ревъл в белезници, ескортирани от група мрачни магьосници. — Ето, виждаш ли? Колегите ти, както обещах. Не съм човек, ако не си спазвам думата. Перегрин, какъв е този чудесен предмет, който държиш в ръка? Да не би, случайно, да е тъкмо оръжието, което очаквах?
	Перегрин му го подаде и докато Серпин го оглеждаше най-подробно, Валкирия се втурна към Скълдъгъри.
	— Добре ли си? Исках да стигна до теб по-бързо, обаче…
	— Успя да ме измъкнеш, когато ти се удаде възможност — отвърна Скълдъгъри. — Няма нужда да се извиняваш.
	— Къде е ключът? — попита Валкирия Серпин. — Ключът за белезниците, къде е?
	— Уверявам ви, че нямам представа — измърмори Серпин, докато вниманието му беше още изцяло приковано към магосмука, — а и съм сигурен, че не ми дреме. — Удовлетворен, той вдигна очи. — Твоят приятел-скелетът има навика да ме удря, така че ще си остане окован, докато не се приберете вкъщи, което се надявам да стане съвсем скоро. Перегрин, мисля, че е време всички да се омита…
	— Нападат ни! — извика един от магьосниците на Серпин, когато Барон Венгос се втурна към тях.
	— Оха, това ще бъде голяма веселба — рече Серпин, насочвайки магосмука към Барона.
	Той дръпна спусъка и нищо не се случи.
	Серпин разтръска оръжието.
	— Работи, по дяволите.
	— Измъкни ни оттук — нареди Скълдъгъри, всички се хванаха и преди Валкирия дори да успее да си помисли нещо, отново бяха в малкото риболовно селце в другия край на страната.
	— По дяволите, защо не искаше да се задейства? — крещеше Серпин, избутвайки всички от пътя си. Опита се да стреля в небето, завъртя се, прицели се в Перегрин и пак нищо не стана. — _Защо не работи?_
	— Може да не работи, защото ти не знаеш как да го пуснеш — предположи Валкирия. — Може да не е толкова просто, като да дръпнеш спусъка. Сега си като дете, което си е получило играчката в коледното утро и я захвърля, само защото не е проработила от първия път.
	— Че от къде на къде, по дяволите, децата ще получават играчки в коледното утро? — попита Серпин. — А вие защо сте още тук? Нямате ли си измерение, където да се прибирате?
	— До срещата ни с маневриста има още двадесет и шест часа — отговори Скълдъгъри.
	— Е, това е много дразнещо, нали? Направете си услуга и стойте далеч от пътя на всички ни. — Той метна оръжието към хората си. — А вие. Накарайте това да проработи. Ще бъда в покоите си. — Той се отдалечи, докато викаше името на Хармъни. Тя се показа от една врата и избърза подире му със сърдита физиономия.
	Перегрин подаде малко ключе на Валкирия.
	— За белезниците — рече. — Предполагам, че срещата ви с Маневриста е насрочена в Роърхейвън? Когато решите да тръгвате натам, просто ме намерете.
	— Ще го направим — отвърна тя. — Благодаря.
	Перегрин и останалите магьосници се разпръснаха. Валкирия игнорира Ревъл и отключи оковите на Скълдъгъри.
	— Добре ли си? — попита.
	— Добре съм — отвърна Скълдъгъри, оправяйки ръкавелите си. — _Много_ полезно е това оръжие, дето току-що го откраднаха.
	— Така е — рече Валкирия. — Казва се магосмук.
	— Това е техническият термин, тъй ли?
	— Аха.
	— Знаеш ли… сразяването на Даркесата би било доста по-лесно с него.
	Тя кимна.
	— Тъкмо си мислех същото нещо. Но Серпин няма да ни позволи така лесно да го вземем. Вече им взехме Скиптъра от тяхната реалност. Да вземем и…
	— Как изобщо издържаш да говориш с него? — попита Ревъл с глас, от който се процеждаше отвращение.
	Скълдъгъри бавно се обърна към него.
	— Моля?
	— Серпин — каза Ревъл. — Стотици години онова, което те движеше, беше да заловиш този човек. Това движеше всички ни. Преследвахме го надлъж и нашир по целия свят, за да го накараме да си плати за всичко. Той изби приятелите ни, Скълдъгъри. Той изби и твоето…
	Скълдъгъри се придвижи и изведнъж стояха толкова близо един до друг, че периферията на шапката на скелета опираше в челото на Ревъл.
	— Знам какво стори Нефариан Серпин — тихо и кротко каза Скълдъгъри. — А Нефариан Серпин, който изби всички тези хора, е мъртъв.
	— Човекът е един и същ.
	— В много отношения — да. Но Серпин, който току-що си тръгна, не е онзи, който уби приятелите ни. Носих тази ярост в себе си достатъчно дълго. Оставих се да ме промени. Наистина ли искаш отново да се върна към нея?
	Ревъл се поколеба.
	— Той е врагът.
	Скълдъгъри не му отговори. Нямаше нужда. Ревъл направи крачка назад и извърна очи.
	Скълдъгъри отново се обърна към Валкирия.
	— Серпин смята, че има двадесет и шест часа, през които да параноясва. Само че ние можем да си вземем магосмука, да свием няколко коня и да стигнем до Роърхейвън за десет — тъкмо навреме за истинската ни среща със Сигнет.
	Валкирия се усмихна.
	— Подлец си ти.
	— Когато се налага.


	Чакаха около два часа да им падне възможност. Вече се стъмваше. Валкирия, отново със старите си черни дрехи, стоеше на стража. Ревъл — до нея. Ръцете му все още бяха в белезници, но шоковата палка чакаше на гърба й напълно заредена. Ако пробваше нещо, щеше да е подготвена. Минутите минаваха.
	Скълдъгъри се показа на прага, а оръжието беше омотано в одеяло. Не размениха нито дума. Бързичко се придвижиха през селото. Стигнаха до обора.
	— Спрете.
	Валкирия замръзна. Тя се обърна много бавно, забеляза, че и Скълдъгъри и Ревъл правят същото, докато Серпин се приближаваше към тях. Зад него следваше отряд магьосници, въоръжени с пушки и автоматично оръжие.
	— Знаех си, че не мога да ви се доверя — каза Серпин. — Знаех си, че ще се окаже твърде изкушаващо. Идвате тук, предизвиквате неприятности, после си изчезвате с нещо, което принадлежи на нас. Е… този път няма да стане. Този път се провалихте. Предайте го.
	— Защо? — попита Скълдъгъри. — И без това май не успявате да го подкарате.
	— Ще го подкараме — увери го Серпин. — А и да не успеем, така да е. Само че няма да го вземете с вас.
	— Искаме само да го вземем назаем, наистина. После веднага ви го връщаме.
	— Пусни го в краката си или ще издам заповед и тримата ще станете на пух и прах.
	Скълдъгъри бавно постави оръжието на земята, после се изправи с ръце във въздуха.
	— Ако ви видя още веднъж — заяви Серпин, — ще приема, че сте тук, за да се опитате да откраднете още нещо и ще се отнасям с вас като с врагове. Сега може да се разкарате.
	Валкирия и Скълдъгъри се отдалечиха от магосмука, като поведоха Ревъл със себе си. Валкирия очакваше Серпин да издаде команда за стрелба всеки един миг, но след като стана ясно, че е изгубил интерес, тя се отпусна. Гледаше го как дава знак на един от магьосниците си да вдигне оръжието. Вместо това, друг човек в дрипаво палто и качулка, се приближи, за да го вземе. Тя зърна лицето му, намръщи се и тръгна обратно.
	— Валкирия — повика Скълдъгъри, но тя не му обърна внимание, пристъпи по-близо и надникна под качулката, докато магьосникът се навеждаше да вдигне оръжието. Беше небръснат, а устните му бяха изпънати в усмивка. Всъщност, цялото му лице беше някак изпънато, приличаше на маска, сложена твърде стегнато. Магьосникът вдигна глава и тя видя чернотата, която бликаше от празните очи; разбра, че това наистина е маска — лице, изрязано от главата на друг човек.
	— Лорд Вайл! — извика тя, а Вайл се изправи — филизи от сенки разкъсаха дрехите му и се изстрелваха към изненаданите магьосници. По бронята му затанцуваха куршуми — някои отскачаха, други се абсорбираха навътре, а Серпин ругаеше и се изтегляше назад, като залиташе насам и натам, за да се измъкне от някоя сянка, която заплашваше да му отсече главата.
	Скълдъгъри сграбчи ръката на Валкирия и те побягнаха към прикритието, зад което се бе снишил Ревъл. Свистяха куршуми, фучеше огън, цвърчеше енергия, крясъци, примесени с викове, докато накрая не остана само звукът на умиращи хора. Валкирия се надигна да погледне. Навсякъде лежаха проснати тела и само Вайл и Серпин бяха останали прави.
	От дясната ръка на Серпин струеше червена енергия и срещаше лъча от мрак, извиращ от юмрука на Вайл. Първоначално двубоят изглеждаше равностоен, но колкото по-дълго наблюдаваше, толкова повече Валкирия забелязваше постепенното напредване на тъмнината, а Серпин вече изглеждаше на ръба на силите си. Беше блед, потеше се, а ръката му трепереше.
	Тя забеляза магосмука. Вайл го беше изпуснал или пък някой му го беше изскубнал от ръката — така или иначе, оръжието отново беше на земята. Тя си припомни как изглеждаше то в ръцете на Меволент, как го държеше той. Точно преди да дръпне спусъка, лявата му ръка се беше стегнала около дулото. Може би това беше номерът. Може би единственото, което трябваше да се направи, беше да се активират символите.
	Краката на Серпин поддадоха и той се свлече, червената енергия се разтваряше във въздуха, а сенките отскачаха от рамото му. Той изстена, просна се на земята, а сенките на Вайл се изостриха.
	След това Вайл започна да се колебае. За него Нефариан Серпин беше човекът, убил жената и детето му, човекът, виновен за превръщането му от Скълдъгъри Плезънт в Лорд Вайл. Валкирия беше сигурна, че убийството на такъв човек беше свързано с това останалите да оценят момента.
	Валкирия изскочи от укритието си, грабна оръжието и още докато го насочваше, Вайл вече се беше обърнал, запращайки сенчесто острие насреща й.
	Каквото се случи после, се разви бавно. Магосмукът избръмча леко в ръката й и тя го усети как се активира, почувства лъча, готов да се изстреля напред. Сенчестото острие долетя като камшичен удар, улови оръжието точно през средата, на косъм от показалеца на Валкирия. То се разцепи, докато се мъчеше да изстреля лъч, от него изригна светлина и изпълни погледа на Валкирия.
	Не осъзна, че е изхвърлена назад. Не осъзна, че Вайл залитна. Не осъзна, че тя самата се разпищя. Осъзнаваше само болката, а това беше достатъчно.


>	57.
>	Свят на болка

	Валкирия пропусна дългото пътуване обратно към Роърхейвън. Макар да беше страшно дълго, беше изцяло заместено от нескончаема болка.
	Скълдъгъри щеше да й разкаже по-късно, че след експлозията Лорд Вайл се изтеглил през сенките, ранен. Серпин бил вдигнал двете половини на магосмука, разгледал ги, изругал, след което накарал Перегрин да го телепортира нанякъде. Тогава Скълдъгъри вързал ръцете и краката на Валкирия, за да може да я носи по-лесно и я качил на коня си. Ревъл яздел отпред, а конят му бил свързан с този на Скълдъгъри. Движили се бавно и изпуснали срещата, но успели за следващата и Сигнет ги прехвърлил в кръга, изработен от Чайна в Убежището в тяхното измерение. Оставили Ревъл в този кръг, скрит от Даркесата.
	Валкирия беше изпуснала всичко това. Виждаше само размазани лица и далечни гласове. Когато имаше късмет, изпадането в безсъзнание я спасяваше от болката за по няколко часа.
	Рядко имаше късмет.


>	58.
>	Мъката на Валкирия

	Разглобена. Така се чувстваше Танит. Сякаш нищо не пасваше. Сякаш беше изгубила ритъма на живота, който бе живяла. Не можеше да се отърси от усещането, че залита. Не можеше да се отърси от чувството, че стъпките й внезапно са станали тежки като олово.
	Бореше се с един прекъснат живот, беше изгубена и сама и нямаше кой да й помогне с вярната посока обратно. Не се беше обаждала на семейството си. Искаше да остави тази работа за след това — когато усети накъде се очертават нещата. Което щеше да е приятна промяна.
	_Гастли е мъртъв._
	Тези три думи я преследваха. Чакаха я в края на всяка мисъл. Понякога избледняваха за малко и й позволяваха да се разсее, даваха й миг спокойствие. Но никога не я оставяха за дълго. Изникваха с постоянство, трите малки думички. Захвана се да изследва Роърхейвън. Беше се опитала да помогне с подготовката на града срещу гнева на Даркесата, но само се пречкаше. Сарацен Ру беше твърде зает да говори, а макар да беше изчела книгите им, никой така и не я запозна с Донегън Бейн или Грейшъс О’Калахан. Частта Останка в нея явно ги познаваше. Беше странно. Частта Останка явно беше дърпала по-здраво юздите на собствения й живот от самата Танит.
	Най-вече се размотаваше около Убежището и чакаше връщането на Валкирия. Беше там, когато ги върнаха с маневрата. Слава Богу. Дори успя да навести Ревъл в малкия кръг. Беше го харесвала. Беше толкова излъскан, толкова чаровен, толкова красив. А тези очи — тези красиви златисти очи. Но сега го ненавиждаше.
	_Гастли е мъртъв._
	Трябваше да излезе. Трябваше да се качи на мотора си и да кара.
	Напусна Роърхейвън в облак от прахоляк. Не знаеше къде отива. Качи се на магистралата, влезе в движението и осъзна, че хваща познатия изход.
	О. _Ето_ значи накъде е тръгнала.
	Спря пред къщата на Валкирия. Почука на вратата.
	Мелиса Еджли отвори. Дезмънд мина зад нея с малката Алис, която подскачаше около него.
	Танит се усмихна.
	— Здравейте — каза. — Аз съм…
	— Познавам ви — отвърна Мелиса. Изглеждаше възбудена. — Дойдохте в дома ни преди няколко години след Коледа. Бяхте заместник-учителка на Стефани.
	— А — рече Танит. — Ами да. Всъщност онова не бях аз — не съвсем. А и не го помня, така че се извинявам за каквото и да съм казала или направила. Бях обладана по онова време от едно отвратително дребно същество, което ме направи зла за няколко години. Всъщност току-що се отървах от него. Днес е първата ми останкосвободна събота от повече от две години. Казвам се Танит Лоу и май наистина _бях_ нещо като учител за дъщеря ви. Отговарях за половината от бойното й обучение.
	Мелиса я зяпаше.
	— Валкирия ми каза, че сте разбрали за цялата тази работа с магията. Аз, ъъ, може да не съм доразбрала нещо или?
	— Тя къде е? — попита Мелиса. — Не отговаря на обажданията ни, не знаем къде е. Добре ли е?
	— Тя е в Медицинското крило на Убежището. На практика — в болницата. Реших, че може би се тревожите за нея, а Скълдъгъри никога няма да се сети да ви се обади за такова нещо.
	Мелиса силно пребледня.
	— Заведете ни при нея.
	— Това не е добра идея.
	— Тя е наша дъщеря и по-добре да ни…
	— Мелиса — рече Танит в опит да я разубеди, — не е добра идея да ви заведа при нея, защото това ще стресира и вас твърде много.
	— Какво й е?
	— Има болки — отвърна Танит. — Страшни болки, ако трябва да съм честна. Но скоро би трябвало да минат.
	— Какво е станало?
	— Дълга история, пълна с разни моменти, които ще ви се сторят страшно объркани, затова ще се придържам към най-простото обяснение, ако нямаш нищо против. Валкирия и Скълдъгъри отидоха на задача. Докато ги нямаше, е попаднала в експлозия.
	— _Експлозия?_
	— Нещо такова. Физически е добре, не е ранена, но много я боли. Лекарите ни първоначално не знаеха за какво става дума, докато не осъзнаха, че не е толкова сложно, колкото се бояха. Всъщност, Валкирия преминава през нещо, с което всеки от нас е добре запознат.
	— Какво? — попита Мелиса. — За Бога, какво й има?
	— Едно магическо нещо.
	— Но тя няма магия. Сама ни каза, че е загубила магията си.
	— Да, така е — отвърна Танит. — Но фактите са си факти и е факт, че експлозията е предизвикала нейния Прилив. Каква ще бъде тя, когато Приливът приключи, предстои да разберем.


>	59.
>	Пътеката от трупове

	Кадилакът забавя ход, свистенето по асфалта се заменя с трополенето по крайпътния чакъл, след което — нищо. Освен шума от стихващото тиктакане, двигателят е замлъкнал. Дани стисва зъби, за да не тракат, достатъчно дълго, че да чуе няколко приглушени думи от предната част на колата. Не успява да схване всичко — прекалено студено му е, има пулсиращо главоболие, повдига му се и отчаяно му се ходи отново по малка нужда — въпреки това успява да долови основния смисъл. Тревожат се, че са изгубили Стефани, или по-скоро — че тя ги е изгубила.
	Джеремая предлага да направят едно кръгче в обратна посока, за да се пробват отново да я хванат на кукичката, но Гант е против. Не иска да стане пределно ясно, че се опитват да я подмамят. Говорят за това няколко минути, а Джеремая непрекъснато излиза с нови и нови предложения, като младок, който се докарва пред новия си шеф. Гант, от своя страна, се ядосва все повече, Джеремая най-сетне схваща намека и спира да предлага глупости.
	Следва някакво движение, после се чува отваряне на врата — само една, и някой излиза навън. Стъпките му се движат покрай колата и спират някъде близо до главата на Дани.
	— Трябва да ида до тоалетната — вика Дани.
	Удар с юмрук по капака на багажника.
	— Затваряй си устата — казва Гант и само миг по-късно Дани чува наближаваща кола. Долавя за съвсем кратко фаровете през цепнатините на багажника, а колата забавя скорост и спира. Не е Стефани. Стефани нямаше да спре близо до Гант. Чува глас, мъжки глас, който казва нещо, вероятно предлага помощ по някакъв начин, след което отскача след отекването на три изстрела.
	Гант не бърза, движи се бавно, докато се връща в Кадилака. Двигателят пали, те излизат на пътя и продължават напред.
	Дани няма нужда да чува разговора, за да се досети, че това е знак, оставен за Стефани.
	Половин час по-късно вече не издържа. Разкопчава ципа и се облекчава върху килимчето под ключалката, а чувството на облекчение веднага заличава странното усещане за срам, което заплашва да го задуши. Когато приключва, вдига ципа и се издърпва възможно най-назад, покрил носа и устата си с якето. Проверява въздуха на няколко минути, докато вече не усеща нищо гадно и отново започва да диша нормално.
	Не са си направили труда да го завържат след бензиностанцията. Знаят, че е победен. Той знае, че е победен. Приемането е внезапно и неочаквано, но не по-малко валидно от мисълта, която идва след това. Победен е _сега_, в този конкретен момент от времето. Но когато го пуснат от багажника? Когато си върне силата? Тогава отново има шанс.


	Кадилакът отново забавя ход и той се събужда. Сутрин е. Тънка линия топла слънчева светлина пресича лицето му. Чува Гант да казва „Извинете“ много ясно, сякаш се е навел през отворен прозорец. Приближават бягащи стъпки. Женски глас. Някой на сутрешната си тренировка.
	Една мисъл изниква сред дълбините на съзнанието на Дани. Мъжът в колата. Изстрелите. Пътека касапница, която Стефани да следва.
	— Бягай! — изкрещява Дани. — Бягай! Ще те убие!
	Чува гласа на жената. Не думите, тона — объркан, внезапно подозрителен, и Гант, който се опитва да я успокои и да я примами по-близо. След това се чува скърцането на гумени подметки по пътя, жената бяга, а Гант ругае. Отварят се вратите на колата. Два изстрела. Още ругатни.
	— Тръгвай! — вика Гант, а Дани чува как Джеремая се впуска в преследване.
	Гант се връща в колата и потегля рязко, с дрифт. Кадилакът прави остър завой, Дани си удря главата и си блъска рамото. Светът се разтриса и раздрусва около него. Вече са извън пътя, на някакъв черен път. Клони драскат метала. Плиска се вода. Още един завой, после още един и за момент се движат странично — Дани е сигурен, че ще катастрофират, но Гант някак успява да върне колата под контрола си и да изправи курса, увеличавайки още повече скоростта.
	Правят продължителен и широк завой, после спират, със свистене и плъзгане, после двигателят млъква, отваря се врата, а Дани чува стенанията на жената. Нещо тупва тежко върху пукаща повърхност. Клонки. Земята е покрита с клонки и окапали листа, а Гант и жената се търкалят отгоре. Жената се бори яростно. Гант ругае. Следва взрив от счупени клони и смачкана растителност, после още едно тупване и тежкото дишане на Джеремая като добавка към микса.
	— Пусни ме! — крещи жената. — Пусни ме! Пусни…
	Изстрел.
	Дани лежи в тъмнината, слуша как Джеремая успокоява дишането си, докато Гант си мърмори нещо. След минута Джеремая се изправя с голямо усилие. Въздъхва още няколко пъти, изръмжава и Дани чува как нещо се влачи по земята, все по-близо. Заобикаля колата и идва до багажника. Дрънчене на ключове.
	Багажникът се отваря и Дани прикрива очите си. Чува възгласа на отвращение на Джеремая, когато миризмата го удря в носа, след което Гант казва нещо и Дани най-сетне вдига очи.
	— Не! — казва Дани, но Джеремая пуска тялото на жената върху му и хлопва капака отгоре.
	Дани крещи, опитва се да се свие, да се отдалечи от плетеницата крайници и дълга коса, опитва се да избута тялото, но ръцете му внезапно се намокрят с нещо топло и лепкаво. В багажника се възцарява нова миризма — желязната миризма на кръв.
	— Така ти се пада — казва Гант отвън. — Така ти се пада.
	Дани иска да крещи и да крещи, но се въздържа, успявала потисне виковете в гърдите си и започва да диша учестено на плитки глътки въздух. Усеща кокосовия аромат от шампоана на жената.
	Вратите на колата се затварят, двигателят се съживява, Кадилакът обръща с тройна маневра и се отправя към мястото, откъдето е дошъл, с умерена скорост.
	Щом стигат пътя — спират, а Джеремая идва и отново отваря багажника. Лицето му е зачервено от всички усилия. Капки пот се стичат по челото му. Гледа Дани злобно, хваща тялото на жената и го измъква навън. Оставя я да се свлече в краката му и поглежда към Дани с нос, сбърчен от гнус.
	После затваря багажника.


>	60.
>	Хаховци

	Болката най-сетне изчезна.
	Направиха още няколко теста, после й казаха, че може да си ходи. Тя се измъкна от леглото — всички стави я боляха, и бавно се облече. Вече закопчаваше якето, когато се отби Скълдъгъри.
	— Кларабел ми каза, че съм преминала Прилива си — каза Валкирия.
	— Всички сме минали през това — отвърна той. — Не е приятно, но се налага. И поне отново имаш магия. Как се чувстваш?
	— Уморена. Схваната. Но най-вече… различна. Чувствам магията в себе си, но не както преди. Не чувствам въздуха, както го чувствах преди. Не мисля, че още съм Елементал. — Валкирия щракна с пръсти. Искри не се появиха.
	— Там си имат Най — рече тя, като продължаваше да щрака. — Тяхното е професор. Все още се стаява по сенките. Докато ти беше в плен на Меволент, мен ме оставиха в майсторските му ръце. След няколко теста изведе една теория. Когато Даркесата беше извадена от мен, съм останала като празен съд. Приливът ме е напълнил отново, но… с какво?
	— С магия.
	Тя спря да щрака.
	— Да, но каква? Най каза, че можело да има сума ти различни видове магия, за които дори и магьосниците си нямат ни най-малка представа.
	— Това е вярно — потвърди Скълдъгъри. Тя тръгна с него и двамата излязоха от Медицинското крило. — Натъквал съм се на няколко такива примера. Както и ти, впрочем. Трепкащите момиченца. Нямаме никакво обяснение за тях. Не знаем нито как, нито защо съществуват. Просто ги има. Не знам какво ще излезе от теб. Вече нямаш истинско име, Валкирия. Не си обвързана с нашите правила. Магията, която сега е в теб, идва директно от така наречения Извор на магията, без филтър помежду ви.
	— Мога да се превърна в Трепкащо момиченце?
	— Малко вероятно. От онова, което знаем за Трепкащите момиченца, до сегашното им състояние са ги довели ред специфични обстоятелства. Вероятно в момента си по-близо до Уорлоките и вещиците, отколкото до магьосниците. Изкарай усмивката на това лице, Валкирия. Ти си уникална. Кажи-речи толкова, колкото мен.
	— Търкулнало се хахавото гърне и си намерило хахавия похлупак, а?
	Той наклони глава, развеселен.
	— Не бих могъл да го кажа по-добре.
	Крачеха през величествените коридори. В този коридор, от стените избуяваха цветя и растения в експлозии от ярки цветове.
	— Флетчър се върна — каза той.
	— Добре ли е?
	Скълдъгъри се поколеба.
	— Да. Май. Извини се и каза, че просто е трябвало да се махне за известно време. Не мисля, че някой му се сърди за това. Как мислиш ще се справи с Даркесата?
	— Какво имаш предвид?
	— Преценката му. Дали ще е замъглена?
	— Искаш да кажеш — от ярост? Не мисля. Флетчър не е от отмъстителните. Ще направи всичко по силите си да помогне, но няма да свърши някоя глупост. Така де, не повече от обикновено.
	— Хубаво. Ще зависим от него.
	— Няма да ни предаде — каза тя и се усмихна. — Наистина ще ми липсва това, знаеш ли.
	— Какво ще ти липсва?
	— Това — Валкирия махна с ръка. — Планове и мисии, и брифинги. Аз и ти. Ако всички измрем, това страшно ще ми липсва.
	— Ако всички измрем — рече Скълдъгъри, — едва ли ще ти липсва каквото и да било. Но оценявам сантимента ти.
	— Ами ти?
	— Ами аз какво?
	— _На теб_ ще ти липсва ли нещо определено?
	— Имаш ли нещо конкретно наум?
	— Е, знам ли — каза Валкирия и застана на пътя му, за да го накара да спре. — Може би _някой_ определен? Може би някой, който се намира много близо до теб точно в този момент?
	— Растението?
	— Не, не растението. Казах _някой_.
	— И не е растението?
	— Знам кой ще ти липсва най-много. Няма проблем да го признаеш.
	Той я заобиколи и продължи да крачи.
	— Това е добре.
	Тя го настигна.
	— Сериозно? След цялото това време, няма да ми подариш и толкова малко искреност? След всичко, което сме означавали един за друг?
	— Искаш да кажеш след всичко, което аз означавах за теб.
	— Означавам точно толкова за теб, колкото и ти за мен.
	— Съмнително.
	— Моля те, просто си признай — каза Валкирия. — Ще ти липсвам, нали? Ще ти липсва, че не ме виждаш.
	— Очевидно — рече Скълдъгъри.
	— Благодаря ти.
	— Както удавникът не вижда земята.
	— Ооо…
	— Както колебливият не вижда възможността.
	— Аха…
	— Както разсеяният не вижда същината.
	— Имам чувството, че нещо ме будалкаш, обаче не мога да схвана как точно.
	Влязоха в Залата с Призмите. Чайна седеше на трона си и преглеждаше купчина документи. Сарацен, Донегън и Грейшъс говореха с Флетчър и Танит. От едната страна стояха Соломон Рийт и Меланхолия Сен Клер. От другата — Дъск.
	— Олеле — рече Валкирия.
	Дъск я погледна, а белегът, който му беше направила, се отрази в хиляди малки огледала.
	— Нямам ти зъб — заяви той.
	Тя премига.
	— Хубаво. Добре.
	Скълдъгъри вдигна поглед към Чайна.
	— Нещо интересно ли четеш?
	— Предварителните доклади след атаката ни срещу Църквата на Безликите — отвърна Чайна и остави листовете. — Откривам споменати много имена — вероятни поддръжници, за които никога не сме знаели. Гетамейн, Вердант, дори новият ти приятел Кийр Танер — затворническият надзирател.
	— Хареса ме — рече Скълдъгъри. — Пролича си.
	Чайна се изправи.
	— Хубаво, тогава. Преди да започнем, мисля, че всички сме щастливи да видим Валкирия отново на крака и оценяваме присъствието на Флетчър след онова, което се случи. Танит също е отново сред нас.
	Танит се усмихна.
	— Чудесно е да те обичат.
	Чайна изобщо не й обърна внимание.
	— Преди всичко, каква е текущата ситуация по отношение на Останките?
	— Изгубихме ги — мрачно каза Сарацен. — И последният шанс да ги проследим изчезна, когато хванаха Декстър.
	— В момента, в който започнат със зулумите, обаче, ще разберем — добави Донегън. — Към момента не са шукнали, което е едновременно и голям късмет, и доста обезпокоително.
	Чайна кимна.
	— Концентрирайте силите си тук. Даркесата е единствената ни грижа от този миг натам. Как сме на този фронт?
	— Ърскин Ревъл остава в кръга — каза Скълдъгъри. — Даркесата още не е разбила вратата и не е влетяла, така че смятам, можем да приемем, че върши работа и успява да го скрие от сетивата й.
	— Значи отново разполагаме с примамката. Как върви капанът?
	— Тук е малко по-сложно.
	— Убедена съм.
	— Даркесата няма очевидна слабост, доколкото можем да видим — продължи Скълдъгъри. — Но както и всяко друго нещо, ако я ударим достатъчно много пъти, тя накрая ще умре, но тогава идва въпросът с какво да я удряме?
	— Майко мила — промърмори Грейшъс.
	— Оръжието, което използва Меволент — каза Чайна. — То имаше ефект върху нея, нали?
	— Изсмукваше силата й за по няколко секунди — отвърна Вал кирия. — Но нямаме никаква представа на какъв принцип работеше.
	— Магическите технологии в онази реалност процъфтяват през последните двеста години — добави Скълдъгъри. — В това отношение са доста по-напреднали от нас. Нямаме никакъв шанс да направим копие на магосмука.
	Чайна сбърчи устни.
	— Така ли му викаме?
	Валкирия кимна.
	— Това е техническият термин.
	— Ами Долавящите? Имали ли са нови видения?
	— Точно говорих с Касандра — каза Сарацен. — Продължават да получават същите видения. Някои подробности се променят непрекъснато, но резултатът е неизменен. Смърт и разруха.
	Чайна се облегна назад.
	— Искам всички да разберете нещо. Занимавам се с тази работа малко повече от месец и ми харесва хората да правят, каквото им кажа. Забавно е. И не искам светът да свършва, тъкмо когато се забавлявам.
	— Използваме Ърскин Ревъл, за да подмамим Даркесата тук. Щом пристигне, я вкарваме в битка. Хвърляме срещу нея всичко, с което разполагаме — магьосници, Секачи… Дъск и Изгнаниците му ще са част от стратегията ни, както, разбира се, и оръжията Богоубийци. Ако всички тези се справят с проблема — чудесно. Ще можем да се приберем по-рано у дома. Но главната ни цел е да държим Даркесата заета. Да отвлечем вниманието й. Валкирия… това означава, че е повече от вероятно да се наложи да застанеш срещу нея в единичен двубой.
	Валкирия кимна.
	Чайна въздъхна.
	— Което значи, че вероятно ще ти трябва нещо, с което да се биеш с нея.
	— Отново имам магия.
	— Но още не е ясно каква, нали? Усещаш я, но не знаеш каква е. Може да установиш, че имаш магическата дарба да си говориш със златни рибки. Магията ти може да се окаже не особено приятно умение, а може да не е така. Но при всички положения ти трябва _нещо_.
	Тя кимна на някого, който не се виждаше, след което от нищото се появи Типстаф и подаваше на Валкирия Ръкавицата на Смъртоносното докосване.
	Тя се разсърди.
	— Няма да нося това.
	— Боя се, че ще се наложи да настоявам — отвърна Чайна.
	— Каква полза ще имам от нея? — попита Валкирия. — Ще трябва да застана точно до Даркесата, за да мога да я използвам, а тя ще ми види сметката с един замах.
	— Може да имам какво да предложа в това отношение — обади се Соломон Рийт.
	Чайна го изгледа.
	— Продължете.
	— Преди хиляда и двеста години, Висшият клир на некромантския орден се събрал и конструирал символ, който дава на използващия го невероятна сила и пълна и абсолютна неуязвимост. Знаете ли за съществуването на този символ, Върховен маг?
	— Разбира се — отговори Чайна. — Мериинският символ — елегантен и сложен, а красотата му се затъмнява единствено от простичкия факт, че не работи.
	— Това са некроманти — усмихна се Рийт. — Наистина ли смятате, че биха пуснали на свобода една от тайните си, без да си задържат нещо? За да започне да работи символът, е необходимо физическо активиране. Но Висшият клир в своята мъдрост са решили, че тази сила и неуязвимост са дарове, които могат да се използват само от онези, които са се доказали като достойни некроманти — магьосници, които са постигнали майсторство в смъртта. Смятали са, че бъдещето ще е пълно с подобни хора.
	— Колцина са били всъщност? — попита Валкирия.
	— За последните хиляда и двеста години ли? — рече Рийт. — Нито един.
	— И как ни помага това? — попита Сарацен.
	— Не ни помага — отговори Рийт. — Помага на Валкирия.
	— Чакайте — каза тя. — Като казваш символ… имаш предвид татуировка, така ли? Не. Имам татуировка във видението, нося ръкавицата и няма начин да използвам, което и да е от тези двете. Изключено.
	— Може би ще ти се наложи — заяви Чайна.
	Валкирия отново излезе с отколешните си възражения, но те бяха разбити с аргументи едно по едно, а тя дори не успя да гъкне. Да не носи ръкавицата, да не се татуира… нямаше гаранция, че това ще е достатъчно, за да спаси семейството й. Всъщност, без тях, семейството й можеше да загине дори по-бързо.
	— Всъщност няма никакво значение — каза Валкирия. — Активира се от някой, който е постигнал майсторство в смъртта, нали? Е, това не съм аз.
	— Не — отвърна Рийт, — но няма правило човекът, който носи символа, да трябва да го активира. Ти можеш, например, да изпратиш някой друг да го активира. А ако има някой тук, сред нас, за когото може да се твърди, че е постигнал майсторство в смъртта, то това е детектив Плезънт.
	Скълдъгъри наклони глава.
	— Какво се изисква за активирането?
	— Всъщност не знам — отговори Рийт. — Има три изпитания, през които трябва да се премине. Сигурен съм, че няма да се окажат проблем за теб.
	— Къде трябва да мина през тези изпитания?
	— Мериин та Уул. Още известен като Некрополис — Градът на Мъртвите, Градът под… Мога да ви заведа там, ако искате. Валкирия ще остане на безопасно място, ти преминаваш през изпитанията, активираш символа и тя изведнъж ще стане неуязвима.
	— За колко време? — попита Валкирия.
	Рийт вдигна рамене.
	— За достатъчно дълго, мисля. Ако наистина имаш намерение да се изправиш срещу Даркесата обаче, ще ти трябва всяко едно предимство, което можеш да намериш.
	— Скълдъгъри — обади се Чайна, — ако нямаш проблем с преминаването на трите изпитания в Некрополиса, ще намеря спецификациите за символа и собственоръчно ще го направя на Валкирия.
	Скълдъгъри кимна и погледна към Рийт.
	— Колко време ще ти трябва?
	— Няколко часа — отвърна Рийт. — Самият аз никога не съм бил в Некрополиса, затова трябва да поразпитам. Може да ни трябва по-специален транспорт, обаче.
	— Флетчър ще те придружи — каза Чайна. — Валкирия, ще съм готова след тридесет минути. Моля те, ела в покоите ми. Всички останали да се връщат на работа.
	Групата се разпръсна, а Скълдъгъри опря връхчетата на пръстите си в кръста на Валкирия и я насочи извън помещението.
	— Не съм доволна — рече тя.
	— Ами? Аз пък мислех, че винаги си искала да си направиш татуировка.
	— Не съм. Доволна.
	— Е, да, не те виня. Но като виждам, че си готова да дадеш всичко от себе си, за да се подготвиш за предстоящия сблъсък, само добрите маниери ме карат да правя точно обратното.
	Тя се намръщи.
	— Къде оти…? О.
	Навлязоха в старото Убежище и вървяха мълчаливо, докато не стигнаха до Залата с Усилвателя.
	— Здравей, Валкирия — каза Инженерът. — Здравей, детектив Плезънт. Вие сте тук, за да деактивирате Усилвателя ли?
	— Все още не — отвърна Скълдъгъри.
	Валкирия остана при вратата, за да се увери, че никой няма да се натъкне на тях. Опита се да не гледа към мястото, където беше убита Стефани, но погледът й непрекъснато се връщаше там и тя не спираше да си представя онази гледка. Изплуваха образите на онова, което вероятно Стефани бе преживяла в последните си мигове. Изплашена и толкова самотна…
	— Остават ви три дни, деветнадесет часа и една минута — съобщи Инженерът. — Много време, за да решите кой ще даде душата си.
	— Не сме тук, за да изключим Усилвателя — каза Скълдъгъри. — Дошли сме да го използваме. Възможно ли е?
	— Разбира се.
	— Това ще повлияе ли на времето, което ни е останало? От това, което знам за работата му, използването му на такъв късен етап може да ускори претоварването.
	— До голяма степен сте прав — отговори Инженерът. — Усилването на мощта ви до краен предел може да има кумулативен ефект върху системите на Усилвателя. Ако желаете да предотвратите това, мога да намаля нивото, до което да нарасне силата ви. Вместо да постигнете сто процента нарастване, ще разполагате с шестдесет и три процента. Но все пак това е значително усилване, смея да твърдя.
	Скълдъгъри се обърна към Валкирия.
	— Някакви идеи?
	— Много и великолепни — отвърна тя. — Но ти си онзи, дето смята, че ни трябва всяка помощ, до която можем да се доберем.
	— Но да тръгнем по този път — рече скелетът. — Опасно е.
	— Обикновено пътищата, по които тръгваме, са така.
	— Чу дамата — обърна се Скълдъгъри към Инженера. — Но преди да го направим, мога ли да разчитам на дискретността ти?
	— Аз съм робот — отговори Инженерът. — Не клюкарствам. Моля, пристъпете в Усилвателя.
	— Всъщност, ще си остана ей тук, отвън, — заяви Скълдъгъри и започна да разкопчава ризата си. Между ребрата му се усукваха сенчести филизи. Събраха се в протегнатата му ръка, оформяйки въртяща се сфера от мрак, която растеше на маса с вливането на всяка следваща сянка. Най-накрая филизите изтъняха и изчезнаха, а мощта на Лорд Вайл се понесе от ръката на Скълдъгъри към Усилвателя. Покръжа над подиума, който започна да се тресе. Под обшивката на машината се плъзна блещукане, сферата се завъртя по-бързо, като се разширяваше и свиваше със смайваща скорост.
	Блещукането в Усилвателя се превърна в светлина, от която Валкирия я заболяха очите. Тя огледа коридора в двете посоки. Никой. Огледа собствената си сянка, откроила се на стената. След което сянката започна да избледнява, заедно с угасването на светлината.
	Погледна назад. Усилвателят се беше успокоил, но сферата все още се въртеше толкова бързо, че изглеждаше сякаш е под постоянен риск да се разпадне. Знаеше, че на Скълдъгъри му коства целия самоконтрол, за да задържи целостта й.
	Стрелна се към дланта на Скълдъгъри. Сега беше моментът, в който всичко можеше да се обърка ужасно. Ако сенките приемеха формата на броня и го обгърнеха, то тогава един суперзареден Лорд Вайл щеше да унищожи света със същата готовност като Даркесата.
	Главата на Скълдъгъри потрепна.
	Сферата се разпадна на хиляда филизи и сърцето на Валкирия се сви в страшен и внезапен страх, но сенките се промушиха под ръкава на Скълдъгъри, нагоре по ръката, издувайки сакото. Заизвиваха се при яката на ризата му, излизаха гърчейки се от кухините на очите, след това изпънаха гърба назад — изглеждаше сякаш вдиша, а сенките се всмукаха в гръдния кош.
	— Ето виждаш ли? — каза Валкирия. — Казах ти, че всичко ще е наред.
	Скълдъгъри закопча ризата си догоре.
	— Не си ми казвала такова нещо.
	— Е, да де, но си го помислих. Как е?
	Оправи вратовръзката си и отмахна една прашинка от ревера си.
	— Ами как… — рече — бесен е.
	— Бляк.
	— Трябваше да го направим. Дори ако не се наложи да извадя некромантските си сили за трите изпитания в Мериин та Уул, смея да твърдя, че ще е полезно, когато дойде време да се изправим срещу Даркесата. Инженер, благодаря ти много за помощта. И за дискретността.
	Инженерът се поклони и те си тръгнаха.
	Валкирия погледна Скълдъгъри.
	— Каква е възможността просто да предадем Ревъл на Даркесата, ако го поиска?
	— Малка. Знаем, че Ревъл е едничкото нещо, което желае. Като изключим това, играем на сляпо. Нямаме и най-малка идея къде ще ходи и какво ще прави, понеже не знаем какво я движи.
	— Аз би трябвало да знам какво иска — каза Валкирия. — Имам предвид, че би трябвало да знам, нали? Аз съм нея. Добре де, вече не съм нея, но все пак съм била достатъчно дълго време в съзнанието й, за да схващам това и онова. Нали?
	— На теория.
	— Тогава ми задавай въпроси — каза Валкирия и се обърна към него. — Хайде. Разпитай ме. Отговорът е в мен. Би трябвало да е в мен. Просто не мога да разпозная кое е. Не знам какво би ти било полезно. Изкарай го от мен.
	— Интересно — рече Скълдъгъри. — Това може и да сработи наистина. Много добре, хайде да пробваме. Какво иска Даркесата?
	— Нямам представа — отвърна Валкирия, после се намръщи. — Това е ужасно начало.
	— Не предвещава кой знае какво, признавам, колкото и да ми е неприятно — каза Скълдъгъри. — Валкирия, Даркесата си ти. Тя е твоята тъмна половина. Твоето лошо настроение. Тя все още е теб, но расте. Развива се.
	— Да не казваш, че аз съм недоразвита?
	— Тя се развива _отвъд_ теб. В какво? В какво се превръща?
	— В онова, от което винаги сме се бояли — отвърна Валкирия, а гласът й беше толкова тих, че сама се учуди на себе си. — В бог.
	— А какво правят боговете, когато им падне случая?
	— Наказват хората.
	— Не всички богове.
	— Всички, за които аз съм чувала — поясни тя. — Безликите бяха безумни и безпощадни и толкова зли и гадни, че макар да не можеха да съществуват тук във физическа форма, пак искаха да се върнат, само за да ни накажат, задето сме ги изритали първия път.
	— Но Даркесата не е такава.
	— Не _беше_ такава — поправи го Валкирия. — Започна добре. Не можеше да разбере защо хората имаха видения как тя унищожава света. Не искаше да нарани никого. Но колкото по-богоподобна ставаше, толкова по-малко й пукаше за дребни неща като хората. Сега тя гледа на всичко като на форми на енергия. Животът и смъртта са едно и също нещо.
	— Значи не иска точно да ни нарани.
	— Е, може би не, но тя не гледа на убиването _като_ на нараняване.
	— Затова ли иска да разшири съзнанието си?
	— Иска да научи повече за материята и атомите, и енергията. Знае много, но всичко е… по инстинкт. Няма думите, за да мисли за всичко това в пълнота и тях търси. Когато открие думите, когато има рамката, за да се справи с всичко, ще е в състояние да прави каквото си поиска.
	— А какво е то?
	— Не знам. Тя расте, както ти каза. Развива се. Изправя се срещу нещо, после намира начин да го победи или да го контролира, после минава на следващото нещо.
	— Търси предизвикателства — обобщи Скълдъгъри.
	— Да — потвърди Валкирия. — Тогава е най-щастлива.
	— И кое е най-голямото предизвикателство за нея?
	— Не сме ние, това ти го казвам със сигурност.
	— Какво е тогава?
	— Не знам, аз…
	— Не мисли за това, недей да имаш очаквания, просто отговори. Към какво се надгражда Даркесата? Защо се развива, срещу какво иска да се изправи?
	— Не знам — отчаяно отговори Валкирия. — Може би срещу Безликите?
	Скълдъгъри наклони глава.
	— Какво?
	Валкирия се ококори.
	— Това е. Това иска тя. Еволюира, за да може да победи Безликите, а след това да си намери нещо друго, с което да се бори. Това е целта й. Това трябва да е. Нали?
	— Определено си е предизвикателство — продума Скълдъгъри.
	— Ще помогне ли? Как може да ни помогне това?
	— За да победиш врага си — рече Скълдъгъри, — първо трябва да го разбереш. Досега не бяхме в състояние да го направим. Сега можем и можем да пригодим плана си към това.
	Валкирия се ухили.
	— Аз съм гениална.


>	61.
>	Планът

	Камата Богоубиец тежеше на колана му.
	Чувстваше цялата й тежест и се налагаше да потиска желанието си да се уверява непрекъснато, че си е на мястото и не се е разместила. В крайна сметка — само едно плъзване встрани и острието ще го докосне и край със Сангуайн.
	Беше риск да го носи. Но беше още по-голям риск да не го носи.
	Даркесата се терзаеше. Не, терзание може би беше грешната дума. Беше разтревожена. И объркана. Не можеше да стои на едно място — крачеше напред и назад в малката дневна, мърмореше си нещо и от време на време поглеждаше нагоре. Не беше издумала и дума, откакто се беше върнала от онова измерение. Сангуайн разбра само, че се беше провалила в опита си да върне Ревъл обратно и че Меволент беше открил някакъв начин да я победи. И това не се приемаше добре.
	— Ей така — рече тя, щраквайки с пръсти. — Просто ей така и аз се превърнах в безпомощно създание. Безпомощна. Аз. Не бях чувала за нещо подобно. Сигурна съм, че и Кенспекъл не беше чувал. Аргедион може и да е бил в състояние да го разнищи, но… аз дори не знаех, че е възможно.
	Сангуайн я наблюдаваше и си мълчеше. Беше доволен от тази внезапна нейна тревога. До този момент не беше казала и думичка относно бягството на Танит, макар всички да бяха наясно, че си е отишла. Винсънт Фоу и онзи зловещ вампир седяха в другия край на стаята, а Фоу му хвърляше по едно око достатъчно често. Погледът на вампира не помръдваше.
	Някой почука на вратата. Даркесата дори не го отбеляза.
	— Ще отворя — рече Сангуайн. Положи всички усилия походката му да е обичайната, но камата правеше всяко движение сковано. Застана срещу стената до входната врата и притисна глава към нея. Стената заръмжа, той промуши главата си от другата страна и видя Декстър Векс да стои отпред.
	— Вътре ли е? — попита Векс.
	— Вътре е — отговори Сангуайн.
	Издърпа главата си обратно и отвори вратата, след което Векс влезе, все едно влизаше у дома си. Сангуайн го последва към дневната и зае обичайното си място до прозореца.
	— Викала си ме? — обърна се Векс към Даркесата.
	Тя спря да крачи и вдигна очи. По лицето й пробяга сянка на раздразнение.
	— Така е — рече. — Преди часове. Закъсня.
	Векс се поклони леко.
	— Моите извинения. Беше ми трудно да се откъсна от заниманието да те възхвалявам пред всички. Но сега съм тук и също като останалите ми събратя Останките, съществувам, за да служа. Какво ще заповядате, господарке моя?
	Даркесата го изгледа.
	— На интересен ли се правиш, Декстър?
	Ъгълчето на устата му потрепна нагоре в усмивка.
	— Може би.
	— Обикновено не ми пречи някой да се прави на интересен — каза Даркесата, — но днес съм в лошо настроение. В момента съм много раздразнителна. Показаха ми поглед към собствената ми уязвимост и това не ми хареса. Напомня ми, че независимо колко могъщ ставаш, винаги има нещо, което може да те срази.
	— Мъдри слова — рече Векс.
	— Когато си върна пълната мощ, отново ще съм старата чаровница, но точно сега искам да си затвориш устата и да правиш каквото ти наредя. Скиптърът е скрит в къщата на Валкирия, вероятно в спалнята й. Свързан е с малката й сестричка, така че няма да е в състояние да го използва, но въпреки това, все още е там някъде и все още представлява заплаха. Той е нещо, което може да ми навреди. Да ме убие. Не мога да търпя такива неща.
	Нерационалната част на съзнанието на Сангуайн очакваше, че тя ще се извърти към него и ще му връхлети, затова сложи ръка близо до камата.
	— Искам да го имам — продължи Даркесата. — Мисля да го скрия на луната, щом усвоя космическите пътешествия.
	— Скиптърът — потвърди Векс и отново кимна. — Ще го вземем, давам ти дума. Има ли нещо друго, с което да сме ти полезни?
	Лице в лице с Векс и спокойния му тон, Даркесата спря за кратко и си позволи да не нервничи.
	— Братята и сестрите ти. Готови ли са да атакуват?
	— Чакат заповедите ти.
	— Не съм чула за някакви големи смущения, свързани с Останки.
	— Помоли ни да кротуваме — каза Векс. — Това и правим.
	— Как успяваш да ги държиш под контрол?
	Векс вдигна рамене.
	— Ще ми се да мисля, че имаха нужда само от добър лидер. Сега съм техният предводител, но съм и техен приятел, разбираш ли?
	Даркесата замълча за миг.
	— Не разговаряш с мен като другите.
	— Понеже те се страхуват от теб — отвърна Векс.
	— А ти не?
	— Защо ми е да се страхувам? Ти ще унищожиш света. Ти си моето момиче-мечта.
	Даркесата изръмжа.
	— Следващия път, когато те повикам, се яви по-бързо.
	Векс я озари с омайваща усмивка.
	— На вашите заповеди, милейди.
	Отново се поклони и си отиде.
	Даркесата се обърна към Фоу и Самюъл.
	— Страх ли ви е от мен?
	Самюъл не отговори. Сангуайн се съмняваше, че някой очаква от него друго.
	— Имам здравословно уважение към силата ти — отвърна Фоу. — В някои среди на това може да се гледа и като на страх.
	— Ами ти, Били Рей? — попита Даркесата. — Ти страхуваш ли се от мен?
	Не виждаше смисъл да лъже.
	— Да.
	— И все пак — каза Даркесата, докато се приближаваше към него — освободи Танит. Остави я да избяга, а ти самият остана. Дори не се опита да избягаш. Ако толкова се боиш от мен, защо все още си тук?
	— Защото вероятно ще успееш да ме откриеш — отговори Сангуайн. — Реших, че имам по-добър шанс да говоря с теб открито, отколкото да бягам от теб. Най-малкото ще видя убийствения удар, когато идва към мен.
	— Интересно — Спря на ръка разстояние от него. Дали знаеше? Дали знаеше, че притежава едно от малкото оръжия на този свят, които можеха да я убият? Изчака да направи още една стъпка. Още една стъпка, реши той, и ще извади камата, независимо от всичко.
	— Липсва ти, нали?
	Той облиза устни.
	— Моля?
	— Танит. Вече я няма и това те натъжава. Ей, Били Рей, помня какво е да си тъжен. Тъгата не е приятна. И какво ще правиш?
	— В смисъл…?
	— В смисъл спрямо мен. Спрямо нас. Мисля, че е време да бъдем честни един към друг, нали? Беше на моя страна, само защото се влачеше след Танит, нали така? Тя беше единствената причина да си тук.
	— Предполагам, че да.
	— И какво тогава става сега? И ти ли ще ме изоставиш?
	Тя направи още крачка напред. Ръката му си остана, където беше. Камата си остана, където беше. Внимателно подбра следващите си думи.
	— Е, май… предполагам, че това е печелившата страна, а досега не ми се е случвало да съм на печелившата страна, така че вероятно ще се навъртам покрай вас. Ако ме искате.
	— Наистина ли го мислиш? — попита Даркесата, пляскайки доволно с ръце.
	— Разбира се — отвърна той, а сърцето му се сви. — Защо не?
	— Какво мислиш, Винсънт? Какво мислиш и ти, Самюъл? Дали да му се доверим?
	— Нито за секунда — отговори Фоу.
	— Оо, никак не си забавен! — възкликна Даркесата и отново обърна усмивката си към Сангуайн. — Това означава толкова много за мен. Наистина. Наистина ли искаш да унищожа този свят? Наистина ли искаш да сложа край на живота ти заедно с животите на всички останали?
	— Ъ-хъ…
	— О, това е добра новина.
	— Макар че може и да пожелаеш да ме убиеш последен. Заради лоялността ми и прочее.
	— Лоялност — рече Даркесата. — Ама разбира се.
	Тя запази доволния израз на лицето си, но Сангуайн не се заблуди.
	— Та какъв е планът, шефке?
	— Планът? Е… Вече научих всичко, което можех, като физическа форма. Мисля следващият етап на съществуването ми да бъде чиста мисъл. Да, идеята ми харесва. Но има две неща, които ме забавят. Първото е Ърскин Ревъл. Той ни отне Гастли. Още съм бясна за това, така че мисля, само за свое собствено усещане за завършеност, че трябва да открия отново Ревъл и да го накажа. Трябва да го влудя от болка, а после да го унищожа окончателно. Не заслужава да живее дори като енергия.
	— А второто нещо?
	Даркесата се почуди.
	— Валкирия. Убива ме да го призная, наистина, но без нея не съм това, което бих могла да съм. Никога няма да достигна истинския си потенциал, докато не станем отново едно цяло. Бих искала _тогава_ да видя как Меволент ще използва онова смучещо магията нещо върху ми.
	— Хубаво. Добре. И какво ще правиш тогава?
	— Ще сложа край на живота й — простичко отговори Даркесата. — Ще попия нейната енергия. Щом стана едно цяло, ще съм готова.
	— Готова за какво?
	Тя се усмихна.
	— За онова, което ще последва.


>	62.
>	Почукването на вратата

	Флетчър телепортира Валкирия вкъщи.
	— Може ли да погледна? — попита той.
	Тя постави пръстите върху устните си, отиде до вратата на спалнята и се заслуша. Родителите й бяха долу. Тя се обърна отново към Флетчър, свали якето си и му показа ръката си.
	— Еха — възкликна той.
	Тя издърпа ръкава на тениската, за да разкрие цялата татуировка. Чисто черни дълги спирали се спускаха от рамото й. Усукваха се около бицепса й, свързвайки се с ъгловати резки, които минаваха по трицепса чак до малко над лакътя. Между тези форми имаше дузина различни драскулки, които от своя страна се раздвояваха, разделяха и съединяваха двете части. Беше символ, съставен от по-малки символи — татуировка, каквато Чайна не беше опитвала да прави до този момент. Беше сигурна обаче, че ще може да сработи.
	— И аз мислех да си направя една — рече Флетчър. — Не такова нещо, естествено. Татуировка.
	— На какво? — попита Валкирия. — На лицето си? Виждам те с татуировка на собственото ти лице. Би било точно в твой стил.
	Флетчър се опита да се усмихне.
	— Аха — каза. — Би било. Но всъщност си мислех просто да бъде _Стефани_, изписано по цялата ръка.
	— О — отвърна Валкирия. — Ясно. Ами, да, това е… Слушай, нямахме възможност да си поговорим след… след като тя умря. Много съжалявам за това, наистина.
	— Не съжалявай — каза Флетчър. — Аз съм този, който избяга. А когато се стегнах достатъчно, че да мога да се върна, ти преминаваше през Прилива си. Как беше, между другото?
	— Болезнено. Нали знаеш как всеки ти разправя, че е болезнено. Трябва да им повярваш.
	— О, радост неземна — промърмори той. — Нямам търпение да дойде моят.
	— Флетч, ти добре ли си?
	Той отново се усмихна, но този път не насила. Беше тъжна усмивка.
	— Не знам, Вал. Външно чувствам нормалните неща. Скърбя, липсва ми, мисля, че може би дори съм я обичал. Всичко това го усещам и го мисля. Но от друга страна, вътрешно, се чувствам отвратително. Виновен, сякаш. Заради нещата, които вероятно е чула и си е помислила преди да умре, и за това, което е мислила за мен и… Та имам си нормалното чувство за загуба, а освен тях си имам и тези отвратителни егоистични усещания за _аз, аз, аз_. И не знам кое е по-силното. А не съм сигурен изобщо дали съм и свестен човек.
	— Такъв си, Флетч.
	— Но тъгата ми не е изцяло по Стефани. Голяма част е свързана с мен самия.
	— Разбира се. Ти я изгуби. Ти изстрада загуба. Трябва да се справиш с това.
	Той поклати глава.
	— Другите хора не са така. Другите хора са способни да чувстват тъга за човека, който е умрял.
	— Ти откъде знаеш? Можеш ли да надникнеш в главите им? Може би всички се чувстват тъкмо по същия начин, когато изгубят някого, за когото ги е било грижа. Искам да кажа, че скръбта _сама по себе си_ е егоизъм и в това няма нищо лошо.
	От триъгълното парче метал върху колана на Флетчър се чу леко пиукане.
	— Време е да вървя — каза той. — Ще се наложи да следваме един куп сложни упътвания до този ми ти Некрополис. Вярно, ще се телепортираме, няма да ходим пеш, но все пак трябва да пътуваме бавно или ще пропуснем някоя следа или завой, или каквото е там. Скълдъгъри смята, че ще търсим поне ден.
	— Тогава по-добре да тръгваш. Благодаря, че ме доведе. — По силата на някакъв импулс, тя го прегърна. — Ще се оправиш — прошепна тя.
	Той се усмихна и изчезна.
	Валкирия се преобу в дънки и нахлузи една топла блуза. После си пое дълбоко въздух няколко пъти и слезе долу. Родителите й бяха в дневната и си играеха с Алис. Настроението беше необичайно мрачно като за игра.
	— Привет — поздрави Валкирия.
	— Сте’нии! — извика Алис и се изстреля към нея.
	— Не те чух да влизаш — каза майка й. Остана на пода с подвити под тялото крака.
	Валкирия вдигна Алис.
	— Флетчър ме доведе. Телепортирахме се.
	Майка й въздъхна.
	— Да. Разбира се.
	— Танит ми каза, че поддържа връзка с вас.
	Бащата на Валкирия кимна, докато се настаняваше в креслото си.
	— Отби се, после ни се обади да каже, че вече си излязла от Прилива си. Правилно го казвам, нали? Прилив?
	— Точно така.
	— О, хубаво. Каза, че те е боляло страшно много.
	— Не беше толкова зле.
	— Разказа ни много за това какво правят магьосниците — каза майка й. — Истории. Разказа ни за един човек, който може да накара хората да повярват на всичко, което им каже.
	— Това е Джофри.
	— Можеше да помолиш този Джофри да ни промие мозъците, нали? Да ни накара да забравим за цялата тази работа с магията.
	— Да — отговори Валкирия. — Обмислях го. Но не исках да ви лъжа повече. Просто е твърде тежко. Твърде сложно. Мисля, че имате право да знаете. Никой друг не смята така, между другото. Ако имаш смъртно семейство, е общоприета практика да ги държиш в неведение възможно най-дълго.
	— А после какво?
	— После си тръгваш. Измисляш си някаква история или изчезваш, или инсценираш смъртта си…
	— Искали са да _инсценираш смъртта си_?
	Валкирия се поколеба.
	— Магьосниците живеят по-дълго от другите хора. Живеят стотици години. Ако светът не свърши през следващите няколко дни и ако аз оцелея, вероятно ще изглеждам на осемнайсет, докато не стана поне на четиридесет или петдесет.
	Очите на майка й бяха пълни със сълзи, когато се изправи.
	— Никога ли няма да пораснеш?
	Валкирия се усмихна.
	— Вече съм пораснала, мамо. Просто ще старея наистина бавно оттук нататък. Ще съм най-младоликата четиридесетгодишна, която познаваш.
	— Ще изпуснеш нормалния живот.
	— И какво му е толкова хубавото на нормалния живот? Ще бъда силна, във форма и здрава векове наред. Ще живея _необикновен_ живот.
	— Ако можеш да наречеш това живот. Ами къде остава това да срещнеш някого? Да се влюбиш? Да имаш семейство?
	— Пак мога да го направя.
	— Но ние няма да сме там, за да го видим. Ще продължим да остаряваме. Ще умрем, а ти ще продължиш нататък и няма да ти остане никой. Няма да видим как ще се задомиш. Искаме да имаме внуци, Стеф.
	— Мамо, не си честна.
	— _Ти_ не си честна. Става дума за нещо повече от теб самата. Когато Алис порасне достатъчно, какво ще си помисли? Тя като теб ли ще бъде?
	— Като мен?
	— С магия — отвърна майка й, което прозвуча сякаш казва мръсна дума.
	— Не знам — отговори Стефани, почувствала внезапна болка. Нежно остави Алис на пода. — Може би. А може би не. Но няма нужда да й казваме.
	— А когато осъзнае, че кака й не остарява или види сестра си да лети наоколо с метла или да прави заклинания, или каквото там правите, няма да поиска да се включи във веселбата?
	— Мамо, не разполагам с всички отговори.
	— Когато се роди, исках да си специална. Разбира се, че го исках. Всяка майка го иска. Всеки родител. Моля те, Господи, нека детето ми да бъде най-умното и най-красивото, и най-доброто във всичко. Нека има всички предимства на света. Но има и една друга мисъл, която се спотаява под другата. И тя е, моля те, моля те, нека детето ми бъде обикновено. Нека бъде просто достатъчно умно и достатъчно красиво, и достатъчно специално, за да има онова, което пожелае и да е щастливо.
	— Необичайните хора са аутсайдери, Стеф. Избягват ги. Наричат ги с какви ли не имена. Мразят ги, боят се от тях и не ги разбират. Аз просто исках да си щастлива.
	— Аз съм щастлива.
	— Дез, чувствай се свободен да се включиш. Не смей да ме оставиш сама в това нещо.
	Бащата на Валкирия замълча малко повече и тя знаеше, че подрежда мислите си под някакъв ред в главата. Когато беше готов, заговори:
	— Мисля, че е чудесно.
	Валкирия вдигна поглед.
	— Не може да говориш сериозно — рече майка й.
	— Не искам дъщеря ми да рискува живота си повече от теб, Мелиса. Но тя прави тъкмо това. Тя рискува живота си за другите. Това е удивително. То е… вдъхновяващо. Когато беше малка, никога не искаше да й чета приказки за принцеси, нали помниш? Казваше, че е зарината до шия с тези истории от детските, от играчките и от книжките за оцветяване… искаше тя да оцветява картинки на астронавти и футболисти и да й чета истории за приключенци и луди учени. Спомни си — въпреки всичко, което направихме, тя все пак премина през розовия етап, където всичко е свързано с принцеси? Отегчи се от това доста бързо, нали?
	— Да не съм съгласна с гледната точка на обществото за това какви трябва да са момичетата, е едно, Дез, и то е хубаво. Но това? Това е лудост.
	— Това е тъкмо каквото искаше за нея.
	Майката на Валкирия изглеждаше шокирана.
	— Да не твърдиш, че вината е моя?
	— Не е ничия вина, Мелиса. Никой не е виновен. Няма нищо нередно в това, което тя прави. Тя е герой. Наша работа е да я подкрепяме.
	— Не мога да подкрепям дъщеря си да живее подобен живот. Не можеш да очакваш това от мен. Боже, Дез, тя ще се убие някъде!
	— Тя се бори, за да спаси всички ни.
	— Нека някой друг да го прави! — извика майка й, а Алис се разплака. — Има много хора с магически сили, които се разкарват наоколо! Нека те да се оправят!
	— Не става така и ти го знаеш.
	Майката на Валкирия вдигна Алис.
	— Ако нещо се случи с нея, Дез, ако бъде ранена, ако… Ако дъщеря ни умре, никога няма да ти го простя.
	Притиснала здраво Алис към себе си, тя излезе от стаята. Бащата на Валкирия само я гледаше.
	— Направи всичко възможно да не умреш, кифличке — тихо каза той. — Само тя знае как да пуска миялната. — После тръгна след нея.


	Валкирия си легна рано тази вечер. Искаше да се обади на Скълдъгъри, за да обсъдят разговора, но той беше някъде далеч в търсене на Некрополиса. Можеше да се обади на Танит, но установи, че се колебае. Макар Останката да я нямаше, макар Танит да си беше старата тя, Валкирия не можеше лесно да игнорира изминалите две години.
	Тогава точно осъзна, че човекът, с когото имаше нужда да поговори, вече го нямаше и тя плака за Стефани и накрая заспа.
	Следващата сутрин започна в тишина. Валкирия се събуди рано, кошмарите не я оставяха да заспи, но стана късно, почти по обяд. Навлече халата си върху чифт къси гащи и тениска. Стоеше насред стаята си и слушаше родителите си долу. Дори не знаеше кой ден е. Дали беше уикенд? Дали беше неделя? Не искаше да се спуска на долния етаж. Не искаше да установи, че родителите й не си бяха говорили цяла вечер. Родителите й никога не се караха. Никога не беше имало напрежение във въздуха.
	Тя излезе от стаята. Вратата към стаята на Алис беше отворена, а Алис спеше в креватчето си. Валкирия не можеше да се стърпи. Погледна към сестра си и се усмихна. Малката й сестричка винаги я караше да се усмихва.
	Слезе долу. Някой почука на вратата и тя отиде да отвори, затягайки колана на халата си. Босите й крака потънаха в бодливите връхчета на килимчето с надпис „Добре дошли“ пред прага, а ръката и се насочи към заключалката и я врътна надясно. Дръпна вратата и се усмихна любезно в леко очакване. Усмивката не изчезна, дори когато видя Дей Мейбъри да стои отпред.
	Стопи се, когато я удари, обаче. Докато залиташе назад, от носа й шурна кръв, в очите избликнаха сълзи, а устата се отвори, за да… какво? За да проклина? Да извика? Да заплашва? Така и не разбра, понеже той вече беше влетял в коридора заедно с нея, беше я награбил и я запрати към вратата на дневната. Тя се отвори с трясък под напора и Валкирия се просна върху един фотьойл. Чу как майка й тревожно извика, чу трополене на стъпки и вдигна глава точно навреме, за да види как ръката на Дей се сблъсква с челюстта на майка й. Майка й се свлече.
	Валкирия избута фотьойла от пътя си и се хвърли към Дей. Той отби ръцете й, като държеше пръстите й далеч от очите си, а тя продължи с удар с глава, който, както осъзна твърде късно, вече беше очакван. Лакътят му се стовари върху бузата й, пред очите й проблеснаха светлини, а той се откопчи от хватката и я остави да се удари в стената от набраната инерция. Рамото й размести няколко семейни снимки. Едната — в тежка рамка, падна право върху крака й. Тя не забеляза.
	Баща й дотича и се хвърли директно към Дей, който го наблюдаваше как се приближава и се отмести точно в последния момент, като преметна Дезмънд Еджли през коляното си и го хвърли на килима. Дей се наведе, удари го три пъти и таткото на Валкирия остана да лежи.
	Стаята се въртеше, а Валкирия се изправи рязко. Затича към натрапника, но коленете й се огънаха без предупреждение, залитна настрани и падна върху масичката за кафе. Дей мина покрай нея. Наблюдаваше го с разфокусиран поглед. Той се качи горе.
	Тя трябваше да проясни главата си. Беше зашеметена. Равновесието й беше нарушено. От носа й течеше кръв. Съвсем скоро щеше да припадне. Мозъчно сътресение? Може би. Ако беше мозъчно сътресение, най-лошото, което можеше да направи, беше да изгуби съзнание. Тя се концентрира, вдиша през устата, като се стараеше да изостри мисълта си. Горе се чу някакво движение. Дей търсеше нещо. Какво ли търсеше?
	Скиптъра.
	Валкирия се изправи. Шумът от ровенето горе беше престанал. Беше го открил. Пред очите й вече се беше прояснило. Тя отново държеше контрола.
	Грабна ръжена от камината, тъкмо когато Дей слезе по стълбите. Изтича в коридора, замахнала към главата му. Той остана спокоен. Защо беше толкова спокоен? Тя забеляза раницата на рамото му — раницата със Скиптъра. В ръце носеше спящата красавица, малкото бебе Алис.
	Валкирия замръзна, ужасена до безкрайност.
	Дей я срита в стомаха толкова силно, че тя се изметна назад. Удари се в стената и отскочи от нея, падайки на ръце и колене, след което се сви на топка. Обзе я ужасяваща паника, кошмар, от който не можеш да си поемеш дъх.
	Насили се да отвори очи, успя да помести схванатото си тяло така, че да може да вижда през входната врата, където Дей отваряше колата на майка й. Движеше се със спокойствие, породено от притеснително неестествена увереност, постави Алис в бебешкото столче и се захвана да закопчава коланите.
	Стиснала зъби, Валкирия с последни сили стегна тяло. Мускулите й крещяха, молеха се да се свият, но тя изправи гръб, изви го назад и успя да всмукне глътка въздух. Беше й лошо, чувстваше се слаба, замаяна, ужасена и отчаяна, претърколи се, избута се от земята и се изправи с ръжен в ръка.
	Удовлетворен, че е обезопасил Алис успешно, Дей нежно затвори вратата така, че да не я събуди и постави чантата със Скиптъра на навигаторското място. Заобиколи колата и когато се озова на мястото, най-близо до къщата, Валкирия се втурна към него. Той я видя в последния момент, наведе се, за да избегне ръжена, но тя продължаваше да напада, блъскайки рамото си в гръдния му кош. Той се претърколи върху колата, ръженът се стовари върху предното стъкло и го напука, а Дей сграбчи китката на Валкирия. Тя пусна оръжието и замахна със свободната си ръка към очите му. Дей изруга и направи няколко олюляващи се крачки встрани от колата, за да си проясни погледа.
	Тя откъсна лента от халата си, преметна я през главата му изотзад и затегна хватката. Дей се давеше, пръстите му се впиваха в собственото му гърло, докато се опитваше да освободи примката. Валкирия го задърпа назад, като затягаше все повече, като теглеше ядно. Той започна да рита с пети и се засили назад, а задната част на главата му се блъсна с все сила в лицето й.
	Двамата паднаха на земята, а лентата от халата се изгуби някъде насред бясната схватка. Лицето й беше изтръпнало по онзи начин, който подсказваше, че в следващите мигове ще я връхлети болката. Тя усети ръцете му по себе си, докато я издърпваше нагоре. Изсули се от ръкавите на халата и го остави да стои с дрехата в ръце. Извъртя се, обхвана с ръце тила му и подскочи, забивайки коляно в слънчевия му сплит. Продължи така, отрупвайки го с ритници, както я беше учила Танит, не го пускаше, не му даваше и миг да се съвземе.
	Стъпи на земята с десния крак и глезенът й поддаде, а в този момент Дей се задейства. Лявата му ръка се промъкна над рамото й, стисна я за гърба, а дясната ръка се стрелна надолу, под краката й, така че да я хване за късите панталони. Внезапно Валкирия се озова във въздуха, той я преобърна, тя се вкопчи в него, но нямаше как да го спре от това да паднат напред.
	Стовариха се върху алеята, Дей се озова отгоре и за втори път за по-малко от минута, тя отново остана без дъх. Лежеше и стенеше, отворила очи и мигаща. Дей я погледна изотгоре, а черните вени играеха под кожата му.
	— Добър опит — рече, изправи се и се изтупа. Валкирия го хвана вяло за глезена. Той погледна надолу към ръката й и бавно вдигна крак. Хватът й се изплъзна и ръката й падна на земята. Той й се усмихна лекичко и стовари крака си отгоре.
	Валкирия се изправи, крещейки, притиснала счупените пръсти към гърдите, а Дей се върна до колата, седна зад волана и излезе на задна от алеята. Виковете й се бяха превърнали в хлипове, когато той се отдалечи.


>	63.
>	Градът под земята

	Търсенето на Некрополиса ги отведе в Шотландия.
	Краката на Флетчър бяха отекли. През нощта беше студено и той се влачеше след Скълдъгъри и Рийт, но накрая се предаде и седна. Остави издирването на специалистите, и докато бяха в обсега на видимостта му, можеше да се телепортира до тях, когато им потрябваше.
	Именно затова успяваше да чуе само части от разговорите. Първоначално царуваше мълчанието. Знаеше, че двамата мъже никога не се бяха харесвали и затова го беше очаквал. Но постепенно разговорът потръгна и той улавяше по някоя и друга парлива забележка всеки път щом се приближеше достатъчно, за да чуе. Веднъж два пъти споменаха Уайоминг и войната — старата война с Меволент.
	Флетчър ги остави да си спорят. Когато беше гладен, се телепортираше някъде да си грабне някоя вкуснотийка да хапне. Когато му трябваше по-топло яке, пак се телепортираше да си вземе. Когато се налагаше да иде до тоалетната, се телепортираше в къщата на някоя дразнеща знаменитост и не пускаше водата след себе си. И все пак, прекарваше по-голямата част от времето си да мисли за Стефани.
	Когато изгря слънцето, Флетчър искаше само да спи. Седеше, подпрял гръб на едно дърво, и беше задрямал, когато звънна телефонът.
	— Намерихме го — каза Скълдъгъри.
	Флетчър се изправи. Беше студен ден и дънките му се бяха навлажнили на седалището. Огледа се, но не видя друго, освен дървета, камънак и небе.
	— Обърни се на юг — инструктира го Скълдъгъри. Флетчър се обърна. — Това е изток. Хубаво сега, това е север. Ето на. Виждаш ли ни?
	В далечината Флетчър видя пламване на огън. Прибра телефона и се телепортира до Скълдъгъри. Рийт стоеше пред един вход, изсечен директно в каменната стена. Скълдъгъри все още държеше телефона в ръката си, а когато се приближи до вратата, екранът изгасна.
	Скълдъгъри го огледа.
	— Мъртва зона — промърмори. — Флетчър, стой наблизо. Няма да можем да използваме телефоните.
	Флетчър кимна.
	Стълбището беше от черен мрамор. Рийт ги поведе надолу, а Флетчър не се отделяше от Скълдъгъри. Беше студено и ставаше все по-студено. Тъмно и ставаше все по-тъмно. В железни скоби, приковани на стените, пращеше огън. Пространството беше тясно, таванът се снижаваше с всяка крачка. Никой не говореше. Стъпките им отекваха.
	Продължиха да слизат. И отново студеното стана още по-студено. И отново тъмното стана още по-тъмно.
	И тогава таванът внезапно свърши, а около тях се разкри огромен бетонен град с каменно небе и хиляди светещи кълба над него. Флетчър спря, замръзнал в неочакван миг на възхищение. Сградите, които бяха съвсем безлични, с изключение на тесните правоъгълни прозорчета по тях, образуваха лабиринт от прави ъгли. Улиците бяха тесни — направени за хора, не за карети. Да прекрачиш в този град означаваше да се изгубиш — Флетчър някак си го осъзнаваше.
	— Не можем да продължим по-нататък — обади се Рийт. — Живите не могат да преминат през Некрополис. Само мъртвите.
	— Да не разчитам, че имаш под ръка някоя карта? — попита Скълдъгъри.
	Рийт се усмихна.
	— Тъжно, но не. Но ще те наблюдаваме. На каменната стена има балкон, който предоставя панорамна гледка към мястото. Можем да ти викаме и да те упътваме за посоката оттам, ако искаш.
	— Чудесно. Е, какво мога да очаквам?
	— За да активираш символа, ще трябва да стигнеш до площада в идеалния център на града. По пътя ще се изправиш срещу две предизвикателства. Не знам какви са и не знам как да ги надвиеш. Но минеш ли през тях, ще застанеш срещу Пазителя във финалното предизвикателство. Предполагам, че там ще е голямата разправия, което би трябвало да те направи щастлив. Знам, че обичаш да удряш разни неща.
	— Едно от хобитата ми — промърмори Скълдъгъри.
	Скълдъгъри продължи, а Флетчър последва Рийт до едно тайно стълбище, което водеше към продълговато помещение с открит балкон. Флетчър избърза напред, застана с ръце върху студения камък и погледна надолу към града. Забеляза Скълдъгъри почти веднага — самотна фигура, която се движеше сред застиналите улици. Нещо повече — _чуваше_ го. Чуваше всяка стъпка. Акустиката в тази огромна зала някак си подхранваше звуците, които идваха от града към балкона.
	Рийт се пресегна и Флетчър осъзна, че пред него има стъкло. Поне си мислеше, че е стъкло. Няколко замахвания с ръка от страна на Рийт и образът на Скълдъгъри се увеличи.
	— Това е супер яко — изкоментира Флетчър.
	— Действително, така е — отвърна Рийт.
	Следваха напредъка на Скълдъгъри десет минути. Подвикваха му за посоката, от което нямаше нужда, както се оказа. Скълдъгъри разчиташе въздуха и някак успяваше да определи кой път водеше към задънена улица и кой водеше напред.
	Последва някакво движение и една фигура излезе от сенките.
	— Кой крачи там? — попита фигурата. Гласът беше мъжки. Шотландец. Прозорецът екран показваше човек в черна роба, с порцеланова маска на лицето.
	Скълдъгъри спря и огледа фигурата.
	— Казвам се Скълдъгъри Плезънт. Тук съм, за да активирам Мериинския символ. Имаш ли намерение да ме спреш?
	— Не — отговори фигурата и Флетчър осъзна, че това не е маска, а истинското му лице — порцеланово, изящно и удивително зловещо. — Аз съм Инквизиторът. Имам намерение да те изпитам. Дали ще трябва да те спра, или не, зависи от резултата.
	— Какво е изпитанието?
	— Просто е. Тест за чистота. Нямаш кожа, както виждам. Нито кръв, нито органи.
	— Вярно.
	— Любопитно създание. Познавам някои личности, които биха желали да изучат създание като теб. Би ли се подложил на такова изучаване?
	— Вероятно не.
	— Жалко — каза Инквизиторът. — Ако се беше съгласил да те изучат, можех да те пусна да минеш. Бих приел това за достойна размяна.
	— Не съм тук да правя размени — отвърна Скълдъгъри. — Тук съм, за да премина изпитанието и да активирам символа.
	— Но маршрутът, който ти предлагам, е по-лесен. Изисква само съгласието ти да бъдеш изучен. Уверявам те, няма да отнеме повече от един ден живот.
	— Казах не.
	Инквизиторът замълча за миг.
	— Познавам някои личности, които те познават, скелете. Те шепнат в ухото ми дори в този момент. Знаят за нещата, които си сторил. Знаят за нещата, които са били сторени на теб. Знаят за жена ти и детето ти.
	Сега беше ред на Скълдъгъри да замълчи за миг.
	— Това какво общо има с преминаването на това изпитание?
	— Жена ти и детето ти — каза Инквизиторът — са били убити пред очите ти от мъж, когото по-късно си превърнал в пепел. Умрели са в писъци. Умрели са, докато са те умолявали да ги спасиш. Съществуването ти от този момент нататък е било предопределено тъкмо тогава.
	— Ако се опитваш да ме провокираш, няма да стане — заяви Скълдъгъри.
	— Това не са мои думи — продължи Инквизиторът. — Това са думи, прошепнати в ухото ми.
	— Кой шепне?
	Сега в гласа на Инквизитора се долови любопитство.
	— Онези, които те познават. Онези, които знаят за теб. Онези, които ти не би желал да знаят за теб.
	— Някой от тях дали има нещо като име?
	— Ти и тези като теб разчитате твърде много на имената — каза Инквизиторът. — Но има и такива, които не го правят.
	— Чудничко — рече Скълдъгъри. — Може ли вече да минем на въпроса, моля, преди да…
	— Жена ти и детето ти — каза Инквизиторът.
	Скълдъгъри спря.
	— Какво?
	— Те също ми шепнат. Те са тук, в този град. Чакат те.
	— Те са мъртви.
	— А не е ли това Градът на Мъртвите?
	— Мъртви са от стотици години — каза Скълдъгъри. — Няма ги. Не са тук. И частица от тях не е тук. Лъжеш. Защо?
	— Ако вярваш, че лъжа, можеш да продължиш и няма да те спра.
	— Ами изпитанието?
	— Това е изпитанието.
	Няколко секунди Скълдъгъри не помръдна. Флетчър погледна към Рийт. Некромантът се беше намръщил леко.
	Скълдъгъри мина покрай Инквизитора, а Инквизиторът пристъпи в сенките и изчезна.
	— Това беше лесно — рече Флетчър.
	— Така изглежда — отвърна Рийт.
	Флетчър се намръщи.
	— Беше прекалено лесно, нали?
	Рийт кимна.
	— Така изглежда.


>	64.
>	Да преследваш Алис

	Майката на Валкирия й помогна да се облече.
	— Извикай Флетчър — каза баща й с полудяло изражение. — Той се появява и изчезва, нали така? Ще ни заведе директно при Алис.
	— Флетч се телепортира на места, не при хора — обясни Валкирия, докато майка й и помагаше да вкара десния си крак в ботуша. Глезенът й беше отекъл, но поне можеше да стъпва на него. Останалата част от нея представляваше болка. Ребрата, лицето, челюстта. Лявата й ръка вече се беше подула двойно. Болката можеше да я убие, ако не бяха няколкото листа, които сдъвка.
	Майка й издърпа крачолите на панталоните й върху ботушите и Валкирия стана от леглото. Съскайки, мушна лявата си ръка в ръкава на якето, а майка й помогна с дясната, после я закопча.
	— Идваме с теб — заяви. Не беше продумала откакто Валкирия се довлече до къщата. Сега Валкирия разбра защо.
	— Не — каза и изкуцука вън от стаята. — Това е опасно. Трябва да останете тук.
	— Алис е наша дъщеря и идваме с теб — повтори майка й.
	Валкирия стигна до банята, хвана една влажна кърпа и избърса кръвта от лицето си. Избърса и очите си.
	— Дей ще ви убие.
	— Мислех, че Дей е от добрите — рече баща й.
	— От тях е — отвърна Валкирия. — Обаче има Останка в себе си. Не е на себе си. — Тя пусна кърпата и се обърна към тях. — Татко, моля те, кажи, че разбираш защо никой от двама ви не може да дойде. Тръгвам след Алис. Познавам този свят, познавам тези хора и съм свикнала с всички тези неща.
	— Губим време — заяви майка й.
	Валкирия загледа родителите си и осъзна, че няма начин да спечели този спор, а майка й си беше права. Дей вече беше на пет минути пред тях.
	— Хубаво — отстъпи. — Аз карам.
	— Аз карам — поправи я баща й, вече тръгнал по стълбите надолу. — Ранена си, а колата ти е бавна и не си много добър шофьор.
	Валкирия закуцука бързо подире му.
	— Много добър шофьор съм.
	Той грабна ключовете от масата в коридора и се изправи нетърпеливо до вратата.
	— Не и при скоростта, с която ще пътуваме.


	Имаше два пътя, извеждащи от Хагард — единият на юг, а другият — на север. Хванаха южния, а добрият стар провинциален пейзаж минаваше покрай тях с обезпокоителна скорост. Минавайки през полегатите хълмове, колата на практика излезе няколко пъти от пътя, запращайки вълна от безтегловност в корема на Валкирия. Мелиса Еджли на навигаторската седалка се държеше здраво, но не направи забележка на съпруга си да кара по-бавно.
	Бащата на Валкирия заобиколи трактор на един тесен завой. Дори това не изтръгна оплакване. Валкирия осъзна, че родителите й се бяха превърнали в ракети, насочени неизменно към мишената си, без да отдават значение на каквото и да било друго.
	За един любопитен миг тя се почувства сякаш отново е малка, вързана за задната седалка, докато отива на разходка с колата с мама и татко. Може би отиваха на кино или в зоопарка, или дори в къщата на чичо. Накъдето и да се бяха запътили, тя беше защитена, защото беше с мама и татко, а с тях никога не можеше да й се случи нищо лошо.
	Болката в ръката я върна обратно в настоящето. Пръстите й сега бяха в грозно тъмно лилаво, което продължаваше към кокалчетата от горната страна на ръката. Можеше да движи палеца и малкия пръст, но останалите бяха безполезни. Всеки път щом колата вземеше някой завой, Валкирия се люшкаше на мястото си, а болката я пронизваше, независимо от листата, които бяха оставили обичайния си горчив послевкус в устата й.
	— Къде отиваме? — попита баща й с напрегнат глас.
	Валкирия вдигна очи. Преминеха ли следващите няколко завоя, щеше да има една права отсечка, а в края й — кръстовище. Можеха да завият надясно към Балбригън или да продължат направо към Лъск, или наляво към Дъблин.
	— Наляво — инструктира тя.
	— Къде я води? — попита майка й, без да откъсва очи от пътя.
	— Към Търлс — отговори Валкирия. — Там са другите Останки. Там е Декстър Векс. — Не им обясни защо искат сестра й. Не спомена нито за Скиптъра, нито за това, че за да може Векс да го използва, ще трябва да убие Алис. — Тя ще бъде добре — каза вместо това. — Декстър няма да я нарани. Просто я използва, за да ме подмами.
	Стигнаха до правата отсечка на пътя. Пред тях имаше колона от бавно движещи се коли, които мързеливо пърпореха напред. Бащата на Валкирия наду клаксона и премигна с фаровете към отсрещния поток, за да ги предупреди, че предстои да направи нещо адски глупаво. После изви колата на средата на платното, помитайки всичко по пътя си, а другите автомобили рязко взеха да завиват встрани, за да избегнат сблъсъка. Той отнесе едно странично огледало и в отговор получи оглушителен вой на клаксон, но вече беше стигнал до кръстовището. Колата направи малък дрифт, когато взе завоя.
	Телефонът на Валкирия беше в левия й джоб. Пресегна се със здравата си ръка, надигайки бедра, за да улесни достъпа. Изпусна я, опита отново, успя да го издърпа леко, като костенурка, която излиза от черупката си. Повдигна отново бедра, успя да хване по-здраво и го извади. След това незабавно набра Скълдъгъри.
	Веднага се включи гласовата поща. Както се боеше, че ще стане.
	— Скълдъгъри не отговаря — каза тя.
	— Имаш и други приятели — рече Мелиса. — Обади се на тях. Обади се на момичето с меча. Обади се на всички магически хора.
	Не можеше. Ако излезеше наяве, че Алис е свързана със Скиптъра, а Скиптърът е на тезгяха, готов да попадне в нечии ръце, сестра й никога нямаше да бъде отново в безопасност.
	— Роърхейвън е блокиран — каза тя. — Никакви обаждания нито навътре, нито навън. Но те не ми трябват. Мога сама да си върна Алис.
	— С наша помощ — добави баща й.
	Валкирия си премълча.


	Денят изтегляше светлика от небето и докато стигнат до Търлс, вече беше започнало да става доста тъмно. Улиците бяха тихи. Празни. Никакви коли. Никой навън.
	Бащата на Валкирия забави ход и сега се движеха едва-едва.
	— Не ми харесва тази работа — рече той. — Сякаш е капан.
	— Ти откъде си наясно какво е усещането за капан? — попита майка й.
	— Просто знам. Стеф?
	Валкирия кимна.
	— Изглежда като капан. Спри някъде. Ще огледам и ще се върна.
	— Никакви такива — заяви майка й и се обърна. — Отиваме всички.
	— И какво ще правите, ако стане проблем? Тези хора ще се опитат да ни убият.
	— Тогава ще се бия — отговори майка й. — Който тръгне след мен, ще получи ритник между краката.
	Валкирия въздъхна.
	— Мамо…
	— Няма да оставам тук, Стеф. Решила съм.
	— Хубаво — рече Валкирия, преглъщайки отчаянието си. Погледна към кварталната улица пред тях. След няколко секунди лицето й омекна. — Само не ги ритай на онова място.
	— Че защо не? Не е ли това най-доброто място, по което да ги фраснеш? Дез, ти нали не обичаш да те ритат там?
	Той се смръщи.
	— Не обичам да ме ритат никъде.
	— Първо на първо — започна Валкирия, — да ритнеш някого е ужасно лоша идея, когато си в опасност. Паникьосваш се, адреналинът се изстрелва в теб, целият си обхванат от разните му там инстинкти, които не спират да крещят отвътре. Тялото ти иска да избяга или да се бие — има нужда да стане по-леко, затова иска да освободи вътрешностите и пикочния мехур. Ще поискаш да се напишкаш. Това е съвсем нормално. Но краката ти ще са желе. Внезапно ще осъзнаеш, че трепериш така, че зъбите ти тракат. Наистина ли ще поискаш да ритнеш някого, след като не знаеш дали другият ти крак ще те удържи?
	— Май не — отговори майка й намръщено.
	— И ако наистина изриташ, няма гаранция, че ще уцелиш мишената. Ако все пак я уцелиш, ще минат секунди преди болката да достигне до мозъка му. А през тези секунди, той може да ти причини големи поражения. Освен това съществува рискът съвсем да го вбесиш, като започнеш да го риташ.
	— Хубаво де — съгласи се майка й, — добре, няма да ги ритам между краката. Само че… има ли друго място, където да мога да ги удрям? Не мисля, че ще съм в състояние да ги бия много силно, особено ако са силни като Дей Мейбъри…
	— Не можеш да правиш мускули на гърлото — отговори Валкирия. — Гърлото е уязвимо. И независимо колко лицеви опори можеш да направиш, клепачите ти не стават по-здрави. Всички имат очи. Е, почти всички.
	— Гърла и очи, значи — каза майка й. — Добре. Това звучи достатъчно ясно.
	Баща й паркира. Слязоха. Валкирия примижаваше при всяко движение, но докуцука до едно малко дърво в нечий преден двор и откъсна три дълги клонки от него. Запази едната за себе си и раздаде останалите на родителите си.
	— Дръжте ги като притискате палеца си срещу тях — обясни. — Ето така.
	— И това ще държи Останките на разстояние? — попита майка й.
	Валкирия поклати глава.
	— Нямаме нищо, с което да се бием с тях. Вижте, Останките са малки сенчести неща, които летят насам-натам и когато се вселят в теб, когато се окажат вътре, то е мигновено. В един момент си си ти, в следващия — вече не.
	— Но как влизат вътре?
	— Прикачват се към лицето ти и се промушват през гърлото ти.
	Баща й притисна ръка към устата си.
	— Това няма да ти свърши особена работа, татко. Работата е там, че ако ни забележат, Останките могат да се вселят във всеки един от нас за секунди, а другите двама няма и да разберат. Така че, ако видите някоя, чупите пръчката, ясно? Само натискате с палец и клонката ще се прекърши. Здравата клонка ще значи, че всички сме тези, за които се представяме. Счупената клонка ще значи, че един от нас не е себе си.
	Майка й внезапно залегна.
	— Ох, не се чувствам добре. Краката ми се огъват. Целите треперят.
	— Тогава стой в колата — нареди Валкирия.
	— Не, не. Просто съм нервна. Всичко ще мине. Ето, виж. — Тя се насили да стане. Беше страшно пребледняла.
	— Мамо, знам, че искаш да помогнеш, но ако не си готова, само ще пречиш.
	— Няма да преча — отвърна майка й. — Дъщерите ми се нуждаят от мен. Води ме, Стеф.
	Валкирия неохотно тръгна напред.
	Навлизаха в града много бавно. Притичваха, колкото можеха, от прикритие към прикритие, но много често се налагаше да прекосяват отворени пространства, без да има зад какво да се скрият. За щастие, наоколо нямаше никой, който да ги види и да вдигне тревога, но колкото повече се приближаваха към центъра на града, толкова повече се усилваха подозренията на Валкирия. Тя спря на един ъгъл, а космите на врата й се бяха изправили. Ето. Една жена, хванала железен лост, стоеше с гръб към нея. Пазач.
	Валкирия постави пръст пред устните си и направи знак на родителите си да приклекнат, после подаде клонката си на бащата си и ги остави там. Движеше се безшумно. Жената стисна лоста под едната си ръка и няколко пъти духна в ръцете си, за да ги стопли, което позволи на Валкирия да застане плътно зад гърба й.
	Шоковата палка беше с пълен заряд и в готовност, но си остана на място. Не можеше да се прецени кога ще свърши най-добра работа.
	Изчака жената да отпусне ръцете си, после обви дясната си ръка около гърлото й. Задушаващата хватка се получи веднага, жената се дръпна назад, лостът падна, а пръстите й се впиха в бронирания ръкав на Валкирия. Тя стисна. Счупената й ръка запрати нажежени до бяло остриета директно в мозъка й.
	Жената се засили назад и блъсна и двете в стената. Валкирия удари главата си, но не отпусна хватката. Уголемената сила на жената-Останка беше удивителна. Тя се опита да преметне Валкирия през рамото си, но Валкирия обви краката си около тънкия й кръст. Паднаха, жената се гърчеше, паникьосана, но само позволи на Валкирия да нагласи позицията си и да прегъне коляно около крака й. След още няколко секунди, жената спря да мърда и Валкирия я пусна.
	Родителите й избързаха към нея, докато се изправяше. Баща й, й подаде обратно клонката.
	— Това беше толкова яко — рече.
	— Аха — отвърна тя, като се опитваше да не се разплаче от болка. — Знам.
	Побързаха напред, минавайки покрай още двама пазачи, които така и не разбраха за присъствието им. Улиците станаха по-широки, по-открити. Валкирия установи, че губи все повече и повече време да търси начини как да преминат незабелязани. На два пъти се връщаха назад, за да опитат различен маршрут.
	С отчаяние в гласа, Валкирия каза:
	— Мамо, остани тук. Татко, иди до онзи ъгъл и виж дали можем да пресечем улицата оттам. Аз ще проверя по-напред.
	Тръгна, преди някой от двамата да успее да протестира, с шоковата палка в ръка. Кракът й се подобряваше, колкото повече го използваше, но всяка стъпка й причиняваше болка. Бяха й останали само няколко листа обаче, затова търпеше неудобството. Стигна до края на уличката и се озова пред една стена, която щеше с лекота да прескочи, използвайки Елементална магия, но сега все едно беше сто метра висока.
	Тя изруга под нос. Позволи си миг чиста ярост и безпомощност, докато се обръщаше назад, размятайки юмруци в празното пространство.
	После си върна контрола и тръгна обратно по стъпките си. Видя майка си в началото на уличката, а тя изглеждаше сякаш няма никаква грижа на света.
	Валкирия забави крачка.
	Тревогата на майка й се беше изпарила. Стоеше изправена и никак нямаше вид на изплашена.
	Ужас изпълни Валкирия. Дали не я бяха…
	Клонката. Трябваше да провери клонката. Къде беше? Щом се приближи, огледа майка си от глава до пети и…
	Ето я. Майка й все още стискаше пръчката, в пълната й цялост.
	— Познаваме ли се? — попита един мъж, който Валкирия не виждаше и тя веднага се оттегли.
	Майка й поклати глава.
	— Не. Не мисля.
	Мъжът се появи пред погледа на Валкирия. Беше на средна възраст, носеше свободен панталон и тежък пуловер.
	— Изглеждаш нервна.
	— Така ли? — попита майката на Валкирия. — Не се чувствам много добре. Сигурно съм яла нещо.
	Валкирия пропълзя по-наблизо, докато мъжът кимаше.
	— Аха — каза. — Виж сега, не искам да те обиждам или нещо, обаче… ти _си_ една от нас, нали?
	— Една от…? А, искаш да кажеш, дали съм… дали… дали съм обладана?
	Мъжът се разсмя.
	— Да, това имам предвид.
	Майката на Валкирия се разсмя с него.
	— Не се обиждам изобщо, не се притеснявай. Всъщност, приемам го за комплимент.
	— Хубаво! — засмя се човекът.
	— Само че истинският въпрос е как аз да разбера, че _ти_ си обладан?
	Мъжът реши, че това е много смешно.
	— О, не, хвана ме! Преструвам се.
	— Знаех си! — разсмя се майка й.
	— Как да ти го докажа? Как бих могъл въобще да ти го докажа? О, сещам се… — Усмихнатите му устни почерняха, а под кожата се надигнаха черните вени. — Как ти се струва това?
	Майка й помълча за миг, после отново се разсмя.
	— Това е доста убедително!
	— И аз така си помислих! Сега е твой ред!
	— Сега е мой ред!
	— Точно така!
	— Сега е мой ред!
	— Хайде, сега ти!
	Смехът на майка й взе да става напрегнат.
	— Готов ли си? Май не си готов!
	— Готов съм!
	— Не мисля, че си готов!
	Майка й се смееше ли смееше, а смехът на мъжа стихваше до леко кикотене.
	— Е, хайде да видим, де — рече той.
	Майка й удвои смеха.
	— Хубаво, тогава! Ето, идва! Готов ли си? Надявам се, че си готов! Три, две… едно!
	Майка й се изправи. Примига срещу мъжа.
	— Ти не си една от нас — каза той, а смехът беше секнал.
	— Не — призна майката на Валкирия.
	— Объркан съм… Какво точно смяташе, че ще се случи като преброи до едно?
	— Не съм сигурна. Не съм много добра с мисленето на крак.
	— Очевидно — Той се огледа. — Ти си майката на Валкирия Каин? Предупредиха ни, че може да се появите насам. Къде е дъщеря ти?
	— Не знам.
	— Можеш спокойно да ми кажеш. Така или иначе ще дотърчи като започнеш да пищиш.
	— Ако ме пипнеш и с един пръст…
	Мъжът бавно притисна пръст към гърдите й.
	— Да?
	Майката на Валкирия се поколеба.
	— Моля? — рече мъжът, навеждайки се към нея. — Какво каза?
	Валкирия изскочи от прикритието си, но мъжът я чу и изби шоковата палка от ръката й, преди да успее да замахне. Тя извика, болката се разля по ръката й и я удари в рамото, тя падна на колене, а пред очите й избухнаха фойерверки. Чу бясно боричкане, баща й тичаше към мъжа изотзад, а тя вдигна очи, тъкмо когато той получаваше юмрук в лицето. Залитна няколко крачки назад и се свлече тежко със замаяно изражение. Валкирия направи физиономия, насили се да стане, тъкмо когато мъжът отново се съсредоточи върху майка й.
	— Та какво, значи — започна той, — ми казваше?
	Майката на Валкирия забучи пръсти в очите му, той зави от болка и се отдалечи с олюляване. Препъна се в собствените си крака, падна на ръце и колена, а Валкирия дотича и го изрита в брадичката. Ръцете му се вдигнаха от земята за миг, а после се сгънаха под тялото му, когато колабира.
	Без да обръща внимание на болката в ръката, Валкирия се обърна към майка си.
	— Добре ли си? Мамо?
	— Аз… аз…
	— Мамо, добре ли си?
	Майка й я погледна.
	— Всички имат очи — промърмори тя.


>	65.
>	Второто изпитание

	Флетчър наблюдаваше как Скълдъгъри се движи из мъртвия град. Стъклото на балкона, каквото и да представляваше, беше по-добро от който и да е компютърен екран, който Флетчър някога бе виждал. С един жест Рийт можеше да промени гледната точка, в момента, в който Скълдъгъри изчезнеше зад някоя сграда. Можеше да приближава образа, да завърта картината настрани, да я наклонява нагоре и надолу — беше напълно управляема камера с идеалната резолюция. Нещо такова можеше да промени лицето на кино индустрията завинаги.
	— Имало ли е някога магьосник, който да се е опитал да продава магия като технология? — попита Флетчър.
	Рийт вдигна рамене.
	— Разбира се. Убежищата обикновено добре се справят с предотвратяването на такива случки, обаче се случва да пропуснат нещо и някое тъничко парченце магия успява да се изниже навън.
	— Какво например? Смартфоните? Блутуута?
	— Магнитчетата за хладилник, които светят в тъмното.
	— Сериозно?
	— О, да. Как мислиш, че се залепват за хладилника?
	— С магнитни сили.
	— С магични сили.
	— Ами частта със светенето в тъмното?
	— Също е магия.
	— Това е удивително.
	Рийт кимна.
	— На практика невероятно — Очите му се присвиха. — Видя ли това? Нещо…
	В Некрополиса, насред улицата, пристъпи друг човек с порцеланово лице.
	— И кой ще да си ти? — попита Скълдъгъри.
	Рийт промени гледната точка.
	— Имам много имена — отвърна мъжът — и нито едно. Аз съм този, който съм. Както всички нас. Можеш да ме наричаш Проверяващият, предвид, че такава е моята функция. — Говореше с френски акцент.
	— Добре. Може ли да пропуснем частта с рецитирането на гатанки и да се насочим към същината, където ти ми казваш какво е изпитанието?
	— Изпитанието се отнася до теб — каза Проверяващият. — Това е изпитание, през което само ти можеш да преминеш, което само ти можеш да преодолееш… и в което само ти можеш да се провалиш.
	— Математика ли?
	— Използваш хумор, за да избегнеш приемането на ситуацията сериозно.
	— Напротив, използвам хумор, защото е наистина, наистина смешно. Но ми е любопитно — тук ли живееш? Излизаш ли навън понякога? Щом не излизаш никога и само се размотаваш с онзи последния приятел, с който говорих, разбирам защо си толкова скучен.
	— Градът под земята е мой дом. Защо бих пожелал да си тръгна?
	— Отлична аргументация. Спокойно е, тихо, очарователно по един обезпокоителен начин… Но пък самотно.
	— О, не — рече Проверяващият. — Всичко друго, но не и самотно. Понякога обаче, гражданите имат нужда от малко убеждаване, за да излязат. Но такива са те, мъртвите.
	— В моя случай не съм забелязал да е така.
	В този миг се обади женски глас.
	— Тогава трябва да се заобиколиш с по-висока класа мъртви.
	Рийт се намръщи, издърпа гледната точка назад, тъкмо когато някакъв силует — призрак, се понесе от един от притъмнелите входове. Беше жена, само това виждаше Флетчър. Имаше лице, макар и мъгляво. Видя очи и уста.
	— Здравей, любов моя — каза жената.
	Скълдъгъри наблюдаваше призрака, без да продума.
	— Липсваше ми.
	Скълдъгъри се обърна към Проверяващия.
	— Как го правиш?
	— Това не са номера, уверявам те.
	— Наистина съм аз — обади се призракът.
	— На теб не ти е позволено да говориш — излая Скълдъгъри, а ядът плющеше в гласа му. — Както и да го правиш, ще те предупредя само веднъж. Спри, преди да съм изгубил търпение.
	Проверяващият направи една-единствена крачка назад, като позволи на призрака да се приближи повече до Скълдъгъри.
	— Чаках те — каза тя.
	— Ти не си съпругата ми.
	— А ти не си съпруга ми — каза призракът. — Той беше мил, нежен и обичлив, правеше всичко възможно, за да избегне насилие и кръвопролития. А ти… ти си мрачен и извратен, а душата ти се измъчва от нещата, които си сторил. Изгубил си онзи, когото беше някога.
	— Онзи човек е мъртъв. Аз съм мъжът, който застана на неговото място.
	— Би трябвало да си тук, с мен — продължи призракът. — С нас.
	Флетчър видя друга, по-малка неясна форма, с ръста на дете. Тичаше по онзи хаотичен начин, навътре и навън през вратите, сякаш си играеше.
	Скълдъгъри внезапно отстъпи назад, сякаш го бяха ударили. Раменете му увиснаха.
	— Когато онзи луд ни уби — продължи призракът, — стояхме от другата страна на живота и наблюдавахме. Наблюдавахме падението ти. Наблюдавахме какво ти правеше в дните след това. Видяхме как крещиш, плачеш и се молиш. Молихме се да умреш, за да свършат мъките ти. И когато той най-сетне те освободи от агонията, се пресегнахме към теб и се опитахме да те издърпаме при нас. За да сме заедно в покоя. Но ти се съпротивляваше. Пак избяга в света на живите. Сега отново дойде времето да се присъединиш към нас.
	Детето изтича при майка си, а Скълдъгъри направи още крачка назад.
	— Никъде не отивам.
	— Вече отмъсти — каза призракът. — Уби човека, който ни погуби. Какво друго те задържа тук?
	— Имам дългове, които трябва да заплатя.
	Говореше на жената, но главата му беше наклонена надолу, право към детето. Докато Флетчър наблюдаваше, Скълдъгъри направи крачка напред. Протегна ръка към детето, после се спря и отстъпи. Стоеше и трепереше.
	Изведнъж на Флетчър му се прииска да не вижда това. Изобщо не искаше да вижда това.
	— Любов моя — каза призракът на жената, — прекрасен мой, направил си ужасни неща, неща, които са белязали душата ти. Носиш този белег, където и да отидеш, и заради него работиш толкова усърдно, за да си върнеш достойнството. Ти спаси света. Направи толкова много. Със сигурност ти е време да почиваш в мир?
	— Може би някой ден. Но не и днес.
	— Любими, ти принадлежиш на мъртвите.
	След което се чу нов глас и трета мъглива фигура пристъпи напред. Познат глас.
	— Принадлежиш на мъртвите — каза Гастли Биспоук.
	Скълдъгъри отскочи назад и вдигна ръка, сякаш да се предпази от него.
	— Гастли?
	— Чакаме те — рече Гастли. — В мрака и студа. Чакаме. Наблюдаваме. Виждаме… всичко.
	— Какво си ти? — попита Скълдъгъри. — Кой си ти?
	— Ти уби майка ми — отвърна Гастли, а Скълдъгъри притихна. — Ние виждаме миналото и настоящето, и бъдещето. Знам за нещата, които си направил. Знам за лъжите, които си казал. На мен. На най-стария си приятел.
	— Ако действително виждаш в миналото ми — каза Скълдъгъри, — значи знаеш какво стана. Знаеш, че не бях на себе си.
	— Не ме интересува — отговори Гастли. — Да си мъртъв, означава, че не те интересува. Нямаш зъб никому. Имаш само нужда. Ние имаме нужда от теб, приятелю. Времето ти настъпи.
	— Не — заяви Скълдъгъри.
	— Така и не успяхме да се сбогуваме. Не успяхме да си стиснем ръцете. Предлагам ти го сега. Присъедини се към нас.
	Гастли подаде ръка. Скълдъгъри я погледа, после поклати глава.
	— Съжалявам. Не мога да го направя.
	Друга фигура излезе от една странична уличка.
	— Казах ти — рече Антон Страха.
	Още замъглени фигури пристъпиха от мрака в светлината.
	— Принадлежиш на мъртвите — каза Страха. — Заслужаваш покой. Докато бях жив, никога нямах покой. А сега? Сега съм спокоен. Сега мога да се усмихвам.
	Скълдъгъри направи още крачка назад.
	— Какво е това?
	— Ние сме хората, които остави зад гърба си — отговори жена му. — Ние сме хората, които остави да умрат. Ние сме хората, които измряха около теб. Ние сме хората, които ти уби.
	Още фигури, нарастваща тълпа. Флетчър забеляза господин Блис и Кенспекъл Граус, и убиеца Тесеракт, и некроманта Крейвън. Оглеждаше лицата, очите му прескачаха от един неясен образ на друг, докато накрая не я откри. Тя се обърна в същия миг, сякаш отвърна на погледа му. Стефани.
	Флетчър сграбчи ръката на Рийт.
	— Това истинско ли е? Наистина ли са те?
	— Не знам — отвърна Рийт, като освобождаваше ръката си, без да откъсва поглед от сцената под тях. — Не знам как работи Некрополисът. Не знам на какво са способни.
	— Но това е някакъв трик — рече Флетчър. — Изваждат всички спомени от главата на Скълдъгъри или нещо подобно, нали?
	— Скълдъгъри Плезънт няма съзнание, което да бъде прочетено — отговори Рийт. — Но пак може да е трик. Някакъв вид уловка. Или пък…
	— Или пък какво?
	— Или може наистина да са те, извадени от Великия поток на живота и смъртта. Като риби.
	Една от фигурите, от призраците, протегна ръка към Скълдъгъри и го дръпна за ръкава.
	Той отскубна ръката си назад.
	— Какво искаш?
	— Принадлежиш на това място — рече Гастли.
	— Остани с нас — каза съпругата на Скълдъгъри.
	В земята се отвори дупка и се разшири, докато не запълни цялата тясна уличка. Някои от фигурите се плъзнаха надолу в нея, без никаква тревога. Другите я забелязаха и доброволно се оставиха да паднат.
	Скълдъгъри погледна отново към Проверяващия.
	— Как това е част от изпитанието? Какво доказва? Хора, които съм познавал, са умрели? Живял съм повече от четиристотин години. Много хора умират за толкова време.
	— Тези са твоите мъртви — отговори Проверяващият.
	— Ти ли ги доведе тук? Какво ти дава правото да ги държиш на това място?
	— Ние не сме просто тук — каза Гастли — ние сме навсякъде. По всяко време. Ние сме с теб, когато си момче. Ние сме с теб на сватбения ти ден. В деня, в който умираш. В деня, в който умираш отново. Виждаме те как се смееш и как крещиш. Виждаме те цял и те виждаме разсипан. Виждаме те, когато световете се сблъскват и когато пада мрак. Виждаме те заобиколен от кръв, огън и загниваща плът.
	— Виждате бъдещето ми — каза Скълдъгъри, — значи знаете, че имам такова. Не тръгвам с теб днес, Гастли. Но ако искаш да ми помогнеш, ако наистина искаш да ми помогнеш, можеш да ми кажеш как да победя Даркесата.
	— Тя не може да бъде победена — отговори Страха.
	— Не го вярвам.
	— Няма значение в какво вярваш — обади се жена му.
	Ръката й се сключи около китката му, а Гастли го стисна за ръката. Скълдъгъри се опита да се отскубне, но сега и Страха го дърпаше и още някой, после друг, и всички заедно го теглеха към дупката, а междувременно губеха лицата си, формите им се сливаха в една мъглява маса, която потъваше под земята. Скълдъгъри ругаеше и се извиваше, но не можеше да направи кой знае какво, понеже още ръце изникваха и го улавяха в хватката си. Една го задърпа за глезена и той се свлече, а те го завлачиха и продължиха да го влачат, той изгуби шапката си и сега беше само той — опитваше се да се удържи, докато дузини ръце се протягаха към него, хващаха го и най-внезапно той се хързулна в дупката, а тя се затвори.
	Скълдъгъри го нямаше.
	Флетчър зяпна.
	— Какво… какво значи това?
	— Не знам — рече Рийт. Звучеше наистина зашеметен.
	— Добре ли е? — попита Флетчър. — Къде е?
	Рийт поклати глава.
	— Не съм съвсем сигурен какво се случи току-що.
	Флетчър гледаше как Проверяващият пристъпи напред, загледан в шапката на Скълдъгъри. Протегна ръка да я вдигне, но замръзна на място.
	Дупката се отвори и Скълдъгъри излетя нагоре, със скъсано сако и вратовръзка, накривена на една страна. Следваше го неистов хор от гневни викове и изведнъж стотици ръце се протегнаха нагоре от мрака. Скълдъгъри се претърколи, изправи се и застана до Проверяващия.
	— Значи това изпитание те изправя пред личните ти демони или нещо подобно, тъй ли? — попита. — Е, какво ще кажеш ти да се изправиш срещу тях, вместо мен?
	И той бутна Проверяващия, онзи се строполи на земята, ръцете го сграбчиха и той изчезна в дупката.
	Дупката се затвори отново и се възцари тишина.
	Скълдъгъри си оправи вратовръзката, закопча сакото, после вдигна шапката си, изтупа я и си я сложи.


>	66.
>	Маниери на масата

	Накрая Валкирия излезе от прикритието.
	Останките знаеха къде са. Разбира се, че знаеха. Нямаше как да не знаят. Така че, заедно с родителите си зад гърба си, Валкирия стигна до градския площад, където се бяха събрали всички хора. Черни устни. Черни вени. Стояха тихо и я наблюдаваха. Стотици. Над главите им витаеха още Останки. Хиляди. Но не се втурнаха към тях. Не атакуваха.
	Тълпата се раздели. Валкирия и родителите й закрачиха право през нея. Пътят водеше към един ресторант. Дей Мейбъри задържаше вратата отворена. Не каза нищо, когато минаха покрай него.
	Векс седеше на маса в ъгъла и режеше кървав стек. Презрамката на раницата със Скиптъра минаваше през гърдите му. На масата до него, на ръка разстояние, беше Алис, която спеше в столчето за кола.
	Родителите на Валкирия хукнаха веднага напред, но Векс вдигна поглед, черните вени се надигнаха под кожата му и те заковаха на място. Вените избледняха, а Векс продължи с вечерята си. Откъсна нащърбено парче от стека с вилицата си, пъхна го в устата си и задъвка със затворени очи.
	— Някога бях вегетарианец — рече, — за около две години, през шейсетте. Бях се запознал с едно момиче — Сали, която вероятно бихте…
	— Върни ни Алис — прекъсна го Валкирия.
	Векс отвори очи.
	— Нека довърша — рече. Отпи глътка вино, постави чашата обратно и продължи.
	— Та, Сали, тя беше добро момиче, което вероятно бихте нарекли хипи. Това беше в Сан Франциско, по време на Виетнамската война — ходех с нея по мирни демонстрации, бях си пуснал коса и си мислех, че ето това е то. Тя ме запали да ям ориз, леща и зелен фасул за известно време, и, ей, животът беше хубав. Но един път отидохме на летището, за да вземем някакви нейни приятелчета, които идваха от Ню Йорк, и покрай нас мина един младеж от силите — войниче, върнало се от Виетнам, със зелената си униформа, с мешка на рамо, търсеше в тълпата жена си или приятелката си, или родителите си… а Сали, дори не се замисли, дори не се поколеба, просто го заплю. Заплю го и го нарече убиец на бебета.
	— Сега, нека сме наясно, аз не бях съгласен с онова, което американците вършеха във Виетнам, но дори когато си против войната, уважавай воина. Винаги съм бил с такова усещане по въпроса. Така че си отрязах косата и два дни по-късно бях в Конго и проследявах водача на смъртоносен религиозен култ. Не оставаш вегетарианец твърде дълго, когато се налага да бродиш из джунглата.
	Задъвка още едно парче от месото, наслади му се и преглътна.
	Валкирия го погледна право в очите.
	— Какво искаш?
	— Е, там е работата, виждаш ли. Аз съм кълбо от противоречиви желания. Човекът в мен иска да ти помогне. Останката в мен иска да те разкъса на парчета. Но двете заедно просто желаят да преговаряме.
	— Върни ми Алис и ще преговаряме — рече бащата на Валкирия.
	Векс вдигна пръст, за да го накара да замълчи.
	— Тихо сега, Дезмънд, в момента си говорят възрастните. Когато за пръв път чухме за това видение от бъдещето, където Даркесата разпарчетосва света, определено бяхме зашеметени от задоволство. Ето това е свят за нас, си казахме. Това, което би ни харесало, което наистина би ни допаднало, е бъдеще с, да кажем, една десета от сегашното население на планетата сред живите. Достатъчно, че да има с кого да си играем, но не чак толкова, че да ни създават проблеми.
	— Даркесата няма да остави _никого_ сред живите — каза Валкирия.
	— Именно — отвърна Векс. — Когато започнахме да осъзнаваме пълния обем на нейните планове, чувството на главозамайване изчезна. Само Фоу и лудата му групичка нихилисти намират крайната цел на Даркесата за привлекателна, понеже не само искат да измрат, ами искат и останалият свят да си отиде с тях. А, да си кажа честно, ние видяхме и как тя се отнася към Останките, след като са си свършили работата. Нека кажем, че не заемаме специално място в сърцето й.
	— Значи сега се боите от нея.
	Векс се усмихна.
	— Както и всички останали.
	— Тогава пак ще попитам. Какво искате?
	— Искаме да ви предложим подкрепата си. Магьосници и Останки, работещи заедно в идеална хармония. Можеш ли да се сетиш за нещо по-красиво на света?
	— Проблемът е, че на Останките не може да се има доверие.
	— По принцип бих се съгласил с теб — отвърна Векс. — Всъщност, дори сега съм съгласен с теб. Но обещаваме да се държим добре.
	— И как по-точно го виждаш да сработи? Ще се присъедините към нашата армия? Ще трябва да се вселите или в стотици магьосници, или в хиляди смъртни? Наистина ли смятате, че някой ще се съгласи на подобно нещо?
	— Наистина ли смяташ, че можете да пропуснете такава възможност? — попита от своя страна Векс. — Както казваш, ние сме хиляди, всеки от нас е с огромна лична колекция от познание и дарби, които само чакат да бъдат споделени.
	Валкирия си придърпа стол и седна.
	— Ако акумулираната ви мъдрост е толкова голяма, как така не сте намерили още начин да спрете Даркесата без наша помощ?
	Векс й се усмихна.
	— Даркесата е подла.
	— Няма начин Чайна да се навие на това. Но ако ни оставите да си тръгнем с Алис, ще направя всичко възможно да я убедя.
	— Ама защо си толкова притеснена за бебето? — попита Векс. — Виж я. Тя си е добре. Малко поплака преди известно време, но аз й смених памперса, нахраних си я и тя отново заспа.
	— Тогава ще остана — каза Валкирия. — Нека родителите ми да я вземат и можеш да задържиш мен.
	— Боя се, че това няма да свърши работа. Имам нужда от Алис, за да активирам Скиптъра.
	— Какво искаш да кажеш? — попита майката на Валкирия, а самата Валкирия пребледня.
	Но Векс погледна към майка й, и вместо да опита по жестокия начин, вместо да обясни, че Алис ще трябва да умре, просто каза:
	— Поради причини, които са твърде сложни, за да навлизам в тях в момента, вашето бебе е единственият човек на света, който може да зареди едно много мощно оръжие. Имам нужда да е близо до мен, ако се наложи да го използвам. — После върна погледа си върху Валкирия. — Разбрахме ли се?
	Истината щеше да съсипе родителите й. Не просто щеше да ги шокира, не просто щеше да ги ужаси, щеше да осакати възможността да продължат напред. Да са полезни. Ако настояваха да я придружават, Валкирия имаше нужда да са поне в състояние да функционират. Което значеше, че цялата истина трябваше да остане скрита за тях.
	— Само ти — каза тя най-накрая. — Приятелите ти могат да останат тук. Ще те заведа в Роърхейвън и ще помоля Чайна да те изслуша. Това е най-доброто, на което съм способна.
	— С неохота се съгласявам на условията ти — заяви Векс с усмивка, а Валкирия знаеше, че именно това беше целял през цялото време. Той потупа крайчетата на устните си със салфетка и се изправи. — Е, да тръгваме ли? Предполагам, че родителите ти ще ни придружат?
	— Няма да изпускаме Алис от очи — каза майката на Валкирия.
	— Ето това се казва дух! — Той вдигна столчето на Алис и го понесе, минавайки покрай Валкирия, но тя му препречи пътя и погледна през рамо към родителите си.
	— Може ли да ни оставите за минутка? — помоли. — Моля ви?
	Майка й се намръщи, притеснена, но позволи на баща й да я дръпне няколко крачки назад.
	Валкирия се обърна отново към Векс и снижи гласа си до шепот.
	— Доктор Най имаше един склад — каза му тя. — Отидеш ли там, мъртъв си. Живите тела умират, но са все още… в съзнание. Все още могат да се движат и да мислят. Нека заведа Алис там. Тя ще е мъртва, технически ще е мъртва, а ти ще можеш да поемеш собствеността върху Скиптъра, а аз ще изведа Алис оттам и тя отново ще е жива. Не искам да го правя, не искам да излагам Алис на това ужасяващо, студено чувство, не искам тя да изпита това, но ако то ще те накара да я пуснеш…
	— Складът на Най е изтърбушен — отвърна меко Векс. — Всички заклинания бяха премахнати, ей така. Сега е просто обикновена сграда.
	— Тогава каретата — рече Валкирия. — Каретата, която вика баншито, с безглавия кочияш…
	— Дълахан не прави услуги, Валкирия. Ако вземе сестра ти, никога няма да си я върнеш. — Той постави ръка на рамото й. — Освен това, докато тя е при мен, ти ще правиш точно каквото ти кажа. Понеже ако опиташ нещо, ще я убия, без да се замисля.
	Той мина покрай нея, излагайки гърба си, оставяйки се открит и уязвим, даваше й възможност да провери решимостта му.
	Но Валкирия се въздържа и просто последва Векс и родителите си навън, където тълпата от хора с черни вени се раздели, за да разкрие небесносин миниван.
	— Вижте, бойната ни машина — рече Векс, а вратата се плъзна встрани. Вътре се откриха два реда седалки плюс двете отпред. Векс се качи и седна в самия край, щраквайки седалката на Алис до себе си.
	— Мелиса — рече той, — можеш да седнеш ето тук, в средата, а ти, Дезмънд, ще караш. Валкирия може да седи до теб отпред. Тя знае къде отиваме. Ако някой има нужда да пишка, преди да потеглим, по-добре да го направи сега. Чака ни час път и няма да спираме.


>	67.
>	Мълния

	Пътуваха към Роърхейвън.
	Валкирия беше свършила листата и болката от счупената й ръка я караше да се поти. Тя избърса чело и погледна назад. Отзад в минивана, Векс седеше с наведена глава. Беше твърде тъмно, за да види очите му, но дишането му беше равномерно. Сигурна беше, че спи. Дори и така, тя не помръдна. Беше прекарала достатъчно време с Мъртъвците, за да знае, че никога не потъваха в дълбок сън. Ако опиташе каквото и да било, той на мига щеше да е буден и свеж като краставичка, в пълна бойна готовност и под контрол.
	Тя погледна към майка си, за да се увери, че тя няма намерение да направи нещо отчаяно, но поне за малко вниманието на майка й не беше върху Алис. Тя се мръщеше на нещо, което гледаше през прозореца.
	— Мамо? — меко я повика Валкирия.
	Майка й се намръщи още повече.
	— Чуваш ли нещо?
	Валкирия надникна в мрака, където черните очертания на дървета и храсти се смиваха и се смесваха в едно. Заслуша се в шума на двигателя, в камъните и търкалянето на гумите по лошо поддържания път, в звука от климатика, който бълваше топъл въздух… и отвъд всичко това, какво? Какво беше това? Друг двигател?
	— Виждам нещо — обяви баща й, а очите му бяха впити в огледалото за обратно виждане. — Мисля, че има някой…
	Светнаха фарове, единични лъчове, които прорязаха тъмнината от двете страни на минивана. Последва шумно избумтяване, като изстрел с пушка или малка експлозия и миниванът се разтресе жестоко. Баща й изруга, но очите на Векс бяха отворени и спокойни.
	— Всички да се държат — каза бащата на Валкирия и Валкирия се стегна точно преди той да удари спирачките. Миниванът спря с разтрисане и раздрусване, а пред жълтия блясък на фаровете два мотора дадоха газ и продължиха напред по пътя, изчезвайки в мрака.
	— Алис — рече Мелиса Еджли, като започна да се провира към задните седалки, докато мъжът й пускаше вътрешните лампи.
	— Добре е — рече Векс и вдигна ръка, за да препречи пътя й. Просветна за миг, но беше достатъчно, за да накара майката на Валкирия да се смръзне.
	— Свали си ръката — каза бащата на Валкирия. — Мелиса, остани си на мястото. Господин Векс, не заплашвайте жена ми. Свалете ръката си.
	Векс се усмихна лекичко и свали ръката.
	— Кой беше това? — попита бащата на Валкирия. — Стеф, познаваш ли тези хора? Гума ли ни спукаха или какво?
	Векс беше този, който отговори.
	— Един човек на име Винсънт Фоу и неговата банда карат мотори, Дезмънд, а те по една случайност работят за Даркесата.
	— Мислиш ли, че тя е тук? — попита Валкирия.
	— Не — отговори Векс. — Изпраща Фоу да върши дребните работи, с които не може лично да се занимава. Единствените хора навън са Фоу и Самюъл.
	— Можем да се справим с тях — каза Валкирия, не твърде убедена.
	— Сигурен съм, че ти можеш.
	Тя се намръщи.
	— Няма ли да дойдеш? Магията ми още не се е върнала.
	— Ще се справиш — рече Векс.
	— Трябва да отидеш с нея — обади се майката на Валкирия. — Не може да излезе там сама.
	— Има си палката, нали така? Не й трябвам. Освен това съм в ролята на бавачка. А сега побързай, Валкирия. Не искаме Алис да се събуди.
	Можеше да поспори с него, но знаеше, че е загуба на време. Разкопча колана си.
	— Идвам с теб — заяви баща й.
	— Не може — възрази Валкирия. — Макар да не съм в състояние да правя магия, дрехите ми имат специална защита. Твоите нямат. Всички остават тук. Ще видя дали не можем да се разберем с приказки.
	Тя слезе от колата и затвори вратата след себе си. Пътят беше тесен и имаше дървета от двете страни. Тишина. Стоеше пред минивана. Сянката й се източваше пред нея и се сливаше с мрака отпред.
	Моторите се връщаха. Спряха извън зоната, осветена от фаровете на минивана и изключиха двигателите. Миг по-късно Фоу и Самюъл се появиха пред нея, а сърцето й заби още по-силно за пореден път. Самюъл се потеше. Ръцете му бяха свити в юмруци. Действието на серума изглежда отминаваше. Беше на косъм да се преобрази.
	— Ако нещата се бяха стекли различно — обади се Фоу, — щяхме просто да вземем Скиптъра. В крайна сметка, това е, което искаме. Всеки друг, който му се точи, иска и сестра ти, за да я убие и да поеме контрола над него. Но ние нямаме намерение да поемаме контрола върху Скиптъра. Даркесата не желае да го използва. Просто иска и никой _друг_ да не го използва. Та, както казах, ако нещата се бяха стекли различно, щяхме да ви поискаме Скиптъра и да отпътуваме в нощта. Но те се развиха другояче. Стана тя, каквато стана.
	Самюъл отиде до ръба на светлината и изчезна в мрака.
	— Облоки е мъртъв — продължи Фоу. — Вината не е твоя. Даркесата го направи, а Облоки нямаше проблем с това. Само че Мърси… Мърси беше убита в твоя защита. И трябва да си призная, че Мърси ми беше нещо като слабост. Наречи ме стар романтик, ако щеш, но мечтаех да умра с нея. Щеше да има кръв и писъци и огън и болка и ние щяхме да сме там… заедно.
	Фоу прекрачи в сянката на Валкирия и се изгуби от поглед.
	— Но сега не мога да имам това — рече. — Заради теб. Така че, макар да сме тук само заради Скиптъра и имаме изрична заповед да не те убиваме, ще го направим, така или иначе. Ще убием и всички, които са с теб. Ще избием семейството ти. Майчето ти и татенцето и малкото бебенце. Ще те бием до смазване, ще те накараме да крещиш и да плачеш, и да се молиш, и ще ги убием пред теб. Тогава ще вземем Скиптъра и ще го метнем в някоя канавка. — Отново излезе на светло. — Добре ли ти звучи?
	— Декстър Векс е с мен — каза Валкирия.
	Фоу кимна.
	— И него ще убием.
	— Мислиш, че имате шанс? — попита тя. — Срещу мен — да, разбира се, имате. Но срещу него? Става дума за Декстър Векс. Един от Мъртъвците. А с Останката в себе си е още по-силен, още по-бърз и без капка милост. Ако бях на ваше място, щях да се кача обратно на мотора си и да се отдалеча. Ама бързо.
	— Харесваш ми — отговори Фоу. — Въпреки всичко ми харесваш. В момента си в губеща ситуация, която третираш като равностоен двубой. Смела си. Но аз пък си имам вампир.
	Нещо помръдна в периферието на погледа й, след което Самюъл се оказа върху й, а тялото му премазваше счупената й ръка. Тя извика, а той изръмжа и я метна във въздуха. Тя се приземи и се търкулна, пищейки от болка, докато се изправяше, но Самюъл отново беше до нея и я награби.
	— Смачкай я от бой — подхвърли Фоу на път към минивана. — Аз ще избия семейството й.
	Самюъл я удари, Валкирия се свлече на едно коляно, а главата й сякаш плуваше. Якето й пое по-голямата част от ритника, който последва, но той все пак успя да я бутне на земята. Притиснала счупената ръка до гърдите си, тя извади шоковата палка изотзад и скочи. Самюъл залегна под първия й замах, после се наведе, за да избегне и втория. После я сграбчи за китката и изви, така че палката падна, а неговият юмрук се заби в заголения корем и тя залитна назад със стонове и пъшкания.
	През сълзите в очите видя как Фоу стигна до минивана.
	Самюъл я сграбчи за косата и изви главата й назад. Тя се изви, падна и стана, докато той я дърпаше от едната страна на пътя към другата. С дясната си ръка тя опита да избута въздуха. Опита да щракне с пръсти. Нищо не действаше. Магията беше вътре в нея, вреше и кипеше, и бълбукаше, но нищо не се случваше, нищо не работеше, нищо не беше…
	От връхчетата на пръстите й затанцува бяла светлина и Самюъл отскочи.
	Валкирия тръгна назад с нестабилни крачки. Ръката й. Дясната й ръка сияеше.
	Самюъл ускори крачката. Ръмженето му стана гърлено. Изправи се внезапно, ноктите се впиваха в собствените му дрехи и кожа и ги откъсваше от вампирското тяло под тях. Бяла като алабастър кожа. Гола глава. Огромни черни очи. Вампирът скочи срещу нея, ноктите му бяха готови да дерат, зъбите — да късат. Валкирия падна по гръб с вдигната светеща ръка и през тази ръка изливаше магията си.
	От пръстите изригна мълния. Тя хвана вампира във въздуха и го смаза така, сякаш тялото му се беше ударило в стена. То падна на пътя — овъглен, пушещ труп.
	— Какво направи?
	Тя се обърна. Фоу се приближаваше към нея, вторачен в трупа на вампира, със застинало лице.
	— _Какво направи?_ — попита отново. Имаше нещо в лицето му. Нещо, което Валкирия разпознаваше. Гняв, разбира се. Изненада. Объркване.
	Но също така страх.
	Беше тъмно там край пътя. Валкирия гледаше тялото на Самюъл, но парчето мрак, върху което стоеше, сякаш изсветляваше. Първоначално тя реши, че просто е застанала в лунен лъч, но ставаше все по-светло и по-светло.
	Ръката й. Отново сияеше. Светеше отвътре със сребърно сияние. И двете ръце. И лицето. И шията. Под дрехите, цялото й тяло светеше. Тя се изправи с парещи пръсти. Магията бушуваше в нея. Косата й се изправи. Около нея припукваше енергия, оформяйки бариера, която я издигаше над земята. Съскайки паникьосано, тя се понесе настрани. Енергийната бариера я предпази да не се удари в някакво дърво отвъд границата с тревата. Не знаеше как да стои изправена в това състояние. Падна, но не се удари в земята. Преобърна се. Претърколи се. Опита се да се изправи.
	— Какво, по дяволите, правиш? — попита Фоу.
	Тя се обърна и отново падна назад в този пашкул от енергия. Фоу стоеше, гледаше вторачено, а объркването по лицето му се осветяваше прекрасно от светлината, която идваше от Валкирия.
	Тя успя да се изправи. Не беше много стабилна, но го направи.
	Фоу я замери с енергиен лъч. Той се удари в пашкула и прелетя покрай него. Не я нарани. Дори не я докосна.
	Той хвърли още един и още един.
	Нещо се случваше. Валкирия го усещаше. Магията направо беснееше в нея. Градеше нещо.
	— Бягай — викна.
	Фоу изля цялата си сила в пореден енергиен лъч. Който се оказа също толкова безполезен, колкото и предишните.
	— Бягай — викна отново тя, но беше твърде късно. Магията изригна от нея на вълна, която разцепи дърветата на трески. Удари Фоу и него вече го нямаше. Заличен. Тя можеше да усети как вълната се разпростира във всички посоки. Чувстваше как наближава минивана. Намръщи се, протегна се със съзнанието си в търсене на контрол. Стигна до края на вълната, издърпа я обратно чак до себе си и магията се върна в нея, а тя падна на колене в кратера, който се беше образувал наоколо.
	Вече не сияеше.
	Изправи се с треперещи крака. Беше изтощена. Покрай пътя отново беше тъмно.
	— Стефани!
	Майка й изтича до нея, а Валкирия се свлече в ръцете й.
	— О, Боже, Стеф, добре ли си? Моля те, кажи ми, че си добре.
	— Добре съм — промърмори Валкирия.
	— О, благодаря ти, Боже. О, благодаря. Какво беше това? Ти светеше и беше трудно да те гледа човек, толкова беше ярка. Каква беше тази мълния? Къде е онзи мъж? Къде е?
	Валкирия се насили да отвори очи.
	— Мамо, имам нужда да ми помогнеш да стигна до минивана. Много съм уморена, за да…
	Майка й я придърпа нагоре.
	— Шшш. Не говори. Няма нужда да говориш.
	Върнаха се в колата и Валкирия заспа, докато баща й сменяше гумата.


>	68.
>	Пясъчния часовник

	Горе на балкона Флетчър и Рийт наблюдаваха как Скълдъгъри пристъпва на площада точно в центъра на Некрополис. Там стоеше и го чакаше поредният човек в некромантска роба. Под качулката, както и при останалите, лицето беше порцеланово.
	Скълдъгъри се приближи.
	— Имаш ли име, или имена?
	Порцелановото лице се усмихна.
	— Знаят ме като Пазителя. Аз съм последното изпитание.
	Скълдъгъри кимна, огледа се, после върна погледа си върху Пазителя.
	— Минавам през теб и активирам символа, нали така?
	— По същина, да. Но, разбира се, е и много повече от това.
	— Е, естествено, че е така — Скълдъгъри наклони глава. — Да не разчитам, че ще ми кажеш какво точно си ми приготвил, нали?
	— Истинското разбиране идва по-късно.
	— Истинското разбиране обикновено е така.
	Пазителят отново се усмихна.
	— Ти си воин.
	— Когато се налага.
	— Ти си човек на насилието.
	— Когато трябва.
	— Смяташ ли, че това е подходящ отклик спрямо света около теб?
	— Насилието? — попита Скълдъгъри. — Насилието никога не е отговор, докато не остане единственият отговор.
	Поредната порцеланова усмивка.
	— Думите ти са предпазливи.
	— Просто са добре обмислени. Ако можех да спася света с думи, щях да го направя. Щях да сложа оръжие и да говоря, докато кокалите ми не се превърнат в прах. Но думите са за разумните хора. А доста често, онези, които срещам, са далеч от разумните.
	— Ръцете ти са изцапани с кръв.
	— Такива са, за да не се налага други хора да цапат своите — отговори Скълдъгъри.
	— Но не това е причината да се биеш. Биеш се, защото боят е единственото, което ти е останало. Биеш се, защото ти доставя удоволствие.
	— Какво търсиш? — попита Скълдъгъри. — Да проникнеш в душата ми? Искаш да ме шокираш така, че да призная някоя мрачна малка тайна, която съм крил през всичките тези години? Току-що разговарях със същества, които твърдяха, че са духовете на приятелите ми, призракът на жена ми… Видях _детето_ си. След всичките тези години, видях отново лицето на детето ми. За днес ми стигат шокиращите случки. Ако ще се бием, давай да действаме. — Скълдъгъри вдигна юмруци. — Имам си живи, при които трябва да се връщам.
	— Така да бъде — отвърна Пазителят. — Ако ти надвиеш, можеш да активираш Мериинския символ, а мощта, която се черпи от извора на всичката магия, ще се влее в онзи, които носи символа, ще му даде велика сила и ще го пази от рани, докато не падне и последната песъчинка.
	Скълдъгъри отпусна ръце.
	— Извинявай, какво?
	Пазителят посочи към центъра на площада, където от земята се издигаше един пиедестал. Когато спря, от самия пиедестал се надигна пясъчен часовник.
	— Щом активираш Мериинския символ, пясъчният часовник ще се преобърне и пясъкът ще потече.
	— За колко време? — попита Скълдъгъри и се приближи да огледа пиедестала. — Това количество пясък… изглежда, че ще свърши за около, колко… малко повече от двайсет минути?
	Пазителят кимна.
	— Всъщност, двадесет и три.
	Скълдъгъри отново го погледна.
	— Значи, ако сега се бия с теб и победя, а символът се активира, Валкирия ще бъде неуязвима само двайсет и три минути от момента, в който съм те надвил?
	— Да — потвърди Пазителят, видимо учуден от въпроса. — Двадесет и три минути неуязвимост и сила е доста щедро, по наше мнение.
	Скълдъгъри вдигна очи, а Флетчър имаше чувството, че гледа лошо към Рийт. Той отново се фокусира върху Пазителя.
	— Има ли начин да го отложа? Да активирам символа и неуязвимостта да започне, когато ни трябва?
	— Боя се, че това не е възможно. Проблем ли има?
	— Има — рече Скълдъгъри. — Това не ни върши работа.
	— Боя се, че няма друг начин.
	Скълдъгъри го загледа.
	— Трябва ли да се бия с теб точно сега? Точно в този момент?
	Порцелановите вежди се вдигнаха лекичко.
	— Ами… не, предполагам, че не.
	— Може ли да се върна?
	— Това е крайно необичайно — каза Пазителят, — но да. Изпитанията ще се възобновят, едва когато е приключила крайната битка.
	— Значи мога да стигна директно дотук и няма да има кой да ме спре?
	— Съвършено точно.
	— Значи тъкмо това ще направя.
	Пазителят се поклони.
	— Ще очаквам завръщането ти.
	Скълдъгъри се обърна и погледна нагоре към балкона.
	— Прибираме се в Роърхейвън.


>	69.
>	Странни другари

	— Отпред има някой — каза баща й.
	Валкирия се събуди, изстреляна от неспокойния си сън като от гюлле от топ. Цялото тяло я болеше. Само заради счупената ръка й се плачеше. Миниванът забави ход, докато се приближаваше до възрастен мъж, който се усмихваше, осветен от фаровете. Когато спряха, той се приближи от страната на водача, а прозорецът се спусна надолу.
	— Боя се, че пътят е затворен, мили хора — съобщи той. — Няколко паднали дървета. Накъде сте се запътили? — Но когато възрастният видя Валкирия, изражението му се промени. — О, извинете, не бях забелязал. Моля, продължете.
	Кимна им и отстъпи, изчезвайки в мрака.
	— Той е от Убежището — обясни Валкирия. — Можем да продължим.
	Бащата на Валкирия превключи на скорост и отново тръгнаха.
	— Лека промяна и плана — обади се Векс, сякаш беше чакал тя да го погледне. — Чайна ще ме хвърли в килията само като ме погледне, така че ще се оттегля в сенките, щом стигнем. Ако някой от вас дори се опита да сигнализира на охраната отпред, че нещо не е наред, ще убия Алис. Това е първото, което ще направя. Ясно?
	— Ясно — отвърна Валкирия.
	Векс й се усмихна.
	— А колкото до теб и новите ти светлинни дарби, ако дори си _помислиш_ да ги използваш срещу мен, ще убия Алис и теб, още преди да си се научила да се целиш правилно.
	Майката на Валкирия се засуети нервно на мястото си.
	— Ще спреш ли, моля те, да заплашваш децата ми, господин Векс? Много ще съм ти благодарна.
	Векс се усмихна.
	— Ама разбира се, Мелиса. Моите извинения.
	— Не виждам нищо — промърмори баща й. — Нали каза, че имало огромна стена и портал. Каза, че имало голям град.
	— Дай му още няколко секунди — отговори Валкирия.
	И тогава внезапно — Роърхейвън. В един момент имаше само път, осветен от фаровете, дълъг и стесняващ се път, ограден от тънки дървета от двете страни. В следващия миг — ярко осветена стена, достатъчно висока, за да изпълни предния прозорец и да скрие звездите.
	Баща й тръгна да удря спирачките, когато се материализира пред него, но се спря. Минаха през отворения портал.
	Секачи и магьосници стояха на стража, а мъж на име Крул им помаха да спрат. Отиде до навигаторското място и Валкирия свали прозореца.
	— Добре дошла обратно — рече Крул, а очите му прескачаха по пътниците в минивана — от един на друг. Валкирия се съмняваше, че ще забележи Векс, който седеше в мрака най-отзад.
	— Благодаря — каза тя. — Запътили сме се към Убежището.
	Крул кимна, но не им даде сигнал, че могат да продължат.
	— В интересни времена живеем — рече.
	Валкирия му кимна.
	— Така си е.
	— Имаш ли нещо против да излезеш за малко?
	— Всички ли?
	— Не, само ти, ако нямаш нищо против.
	— Разбира се — отвърна тя, като се позачуди за кратко. Хвърли бърз поглед към Векс, гадаейки колко е напрегнат и дали ще реагира на цялото това нещо. Но той просто си седеше вътре — очертание в мрака.
	Валкирия откопча колана си, отвори вратата и излезе. Още не беше слязла съвсем, когато Крул я сграбчи за китката и я изхвърли напред. Тя падна на земята, в очите й излязоха сълзи и изведнъж се озова насред много движение и много викове. Родителите й казваха на Крул да я остави на мира, магьосниците им викаха да останат в минивана, а Крул й нареждаше да лежи неподвижно. Студена стомана се сключи около дясната китка и тя усети как магията се стопява. Щракна и около лявата й китка и ожули счупените кости.
	— Аз съм Валкирия Каин! — извика тя, докато Крул я притискаше с коляно в гърба.
	— Аз знам само, че си Даркесата — отвърна той, дърпайки я отзад за яката. Изтегли я нагоре да се изправи и я опря в минивана. — Само да мръднеш и те убиваме, ясно ли е?
	Лицето й се притисна в стъклото. Майка й я гледаше от другата страна, ужасена. На задната седалка Векс се примъкваше към далечната врата.
	— Ти уби сина ми — прошепна Крул в ухото й.
	Тя изстина отвътре и започна да се извива.
	— Съжалявам — рече. — Но това е била Даркесата, не бях…
	— Ти го уби тук, по време на битка. Преди четири седмици. Когато _беше_ Даркесата.
	— Не бях на себе си. Крул, съжалявам, наистина, но…
	Той сграбчи счупената й ръка и стисна, а Валкирия изпищя.
	— Неколцина от нас се чудят точно защо Сороуз ти позволява да се върнеш тук — каза Крул в ухото й. — Смятаме, че е, защото те харесва. Теб и скелета-детектив. Вие сте й любимци. А това също така ни кара да размишляваме защо, по дяволите, тя е начело на всичко. Кой я избра? Кой гласува да стане така? Аз със сигурност не съм.
	— Моля те, причиняваш ми болка.
	— Дяволски си права.
	— Знаеш, че не съм Даркесата — процеди Валкирия през зъби.
	— Не знам нищо такова.
	Тя се опита да се обърне към него, но той отпусна цялата си тежест върху й и тя отново извика. Това беше твърде много за баща й и той отвори вратата. Секачите го награбиха още щом излезе. Сега, след като вниманието им беше отвлечено, Векс се пресегна напред и отвори страничната врата, за да избяга с Алис. Вече му беше станало ясно, че планът се проваля. Но майката на Валкирия го дръпна навътре, двамата се изтърколиха от минивана и едва тогава Валкирия беше издърпана от прозореца.
	Тя се изви и стовари рамото си в гърдите на Крул. Прицели се да го изрита в коляното, но уцели пищяла. Чу как изръмжа от болка, след което я удари, пред очите й засветиха ярки светлини и тя падна на колене. После той я награби за косата и започна да я влачи назад, през сълзите в очите си тя забеляза нещо на стената горе, което падаше и се въртеше бясно, след което Танит кацна до нея.
	Дори не видя удара, но чу звука от него, след което Крул се блъсна, олюлявайки се, в минивана. Танит отиде до него, обви с ръка гърлото му, а пръстите й се впиха зад трахеята му. Тя заби главата му в ръба на колата и той се задави.
	— Ключа — нареди тя.
	Крул зарови из джоба си и извади малък ключ. Танит го изскубна от ръката му, фрасна го в устата и той се свлече. Танит помогна на Валкирия да се изправи и отключи белезниците.
	— Виж родителите си — рече. — А аз ще заведа този чаровник тук да си охлади страстите в килията.
	Валкирия кимна, без дори да чака да види как Танит влачи Крул за ухото. Стиснала лявата си ръка, тя побърза към другата страна на минивана. Секачите тъкмо помагаха на баща й да стъпи на краката си. Една красива дама — Корб, беше при тях и се извиняваше напоително.
	Майка й беше на колене, с гръб към Валкирия.
	— Векс — извика Валкирия. — Къде е?
	— Избяга — отвърна Корб, докато се обръщаше. — Стана малка схватка, но успя да се измъкне, когато забеляза, че настъпваме.
	— Не — изпъшка Валкирия. — Алис.
	Майка й се изправи със сълзи на очи и Алис на ръце.
	— Още спи — каза, смеейки се. — Можеш ли да повярваш? Да спи след всичко това? Каква невероятна сестра имаш само.
	— Каква невероятна майка — каза Валкирия, притича напред и ги прегърна и двете.


	Бършейки оздравителната кал от ръката си, Валкирия влезе в Залата с призмите редом до Скълдъгъри. Синекдох я беше закърпила, беше облекчила раните и наместила счупените пръсти, та сега се чувстваше прекрасно. Усещаше се свежа, силна и имаше страшна нова палитра от магически сили, които дори не беше изучила още.
	Чайна беше смайваща в червения си тоалет. Седеше на трона си като ледена кралица, вперила взор във верните си поданици — Ловците на чудовища, Сарацен, Флетчър, Рийт и Танит. На ръка разстояние от трона стоеше Черния секач.
	— Благодаря, че се присъединихте — започна Чайна с тон, от който беше трудно да прецениш дали е саркастична, или не. — Всички ли са информирани по последното развитие на нещата? Всички ли знаем какво се случва? Валкирия, къде са родителите ти?
	— В Столовата — отговори тя. — Шеф-готвачът им приготвя нещо специално, а Алис срутва покрива с рева си.
	— Така чух и аз — рече Чайна. — Каза ли им, че не е безопасно за тях да напускат Убежището?
	— Казах им. Те не знаят истината за Алис и за Скиптъра, но се съмнявам, че и без това имат намерение да отиват някъде. Вече помолиха един Секач да излезе и да донесе бебешка храна и памперси. Никога не съм и подозирала, че в Роърхейвън могат да се купят памперси.
	— Наистина е чудно място — каза Чайна. — На работа, тогава, и преди да започнем, бих искала да ви представя на един нов гост. Макар че да използвам думата „искам“ в този случай е с най-косвена употреба.
	Вратата се отвори, а Танит промърмори нещо, когато в залата влезе Били Рей Сангуайн. Той се усмихна бляскаво с перфектни бели зъби — усмивка, която малко поугасна, когато безокият му взор падна върху Танит.
	— Приятели — рече той за поздрав. — Отново се озоваваме на една страна. Започна да ни става обичай.
	— Господин Сангуайн — каза Чайна, — моля споделете с всички онова, което сте казали на господин Типстаф.
	— Даркесата се подготвя — започна той. — Налагаше й се да изчака известно време, за да може новата сила да проникне по цялото й тяло. Също така спомена нещо за необходимостта да попие същността на Валкирия, за да стане едно съвършено цяло.
	— Яко — обади се Валкирия.
	Скълдъгъри наклони глава.
	— Даркесата не е в съвършената си сила?
	— Така изглежда. Но скоро ще бъде. Говоря за ден-два, максимум.
	— Трябва да я примамим сега — намеси се Сарацен. — Преди тя да е готова да се изправи срещу нас.
	— Но _ние_ трябва да сме готови, за да се изправим срещу _нея_ — заяви Чайна. — Скълдъгъри, имаме ли някаква времева рамка?
	— Градът никога няма да е готов — отговори той, — но можем да направим някакъв приличен опит. Ще използваме нощта. Утре сутрин, ще изведем Ревъл от кръга, който го скрива. Щом Даркесата го усети, _би трябвало_ веднага да се завтече насам.
	— Ще го направи — рече Сангуайн, кимайки. — Мисля, че да го накаже с последното й поне далечно човешко действие, а част от нея все още се държи за човешкото.
	— Когато стигне тук, какво ще правим с Ревъл? — попита Донегън.
	Чайна се облегна назад.
	— Ще го въоръжим.
	Сарацен се намръщи.
	— Какво ще направим?
	— В негов особен интерес е да ни помогне — обясни Чайна.
	— Няма да се бия редом с този човек — заяви Сарацен. — Той уби Гастли, за Бога. Страха е мъртъв заради него. Скълдъгъри, хайде, влей малко разум в главата й.
	— Всъщност — рече Чайна, — идеята беше на Скълдъгъри.
	Веждите на Валкирия направо се изстреляха нагоре.
	— Какво?
	— Ревъл ще се бие редом с нас или ще прекара остатъка от живота си в агония — каза Скълдъгъри. — Няма избор. Идеята не ми допада повече, отколкото на вас, но ще се изправим срещу враг, какъвто не сме имали досега. Имаме нужда от всеки, който е на разположение, а поне за Ревъл знаем, че може да се бие.
	— Това е невероятно — промърмори Сарацен, но не продума повече.
	— Имаме три оръжия Богоубийци — продължи Чайна. — Господин Сангуайн разполага с четвъртото, но се съмнявам, че ще ни го даде без бой.
	Сангуайн се ухили.
	— Никакъв шанс.
	— Значи три Богоубиеца. Скълдъгъри, Сарацен и Ревъл ще бъдат въоръжени с тях. Има и още един, разбира се, най-мощният, но Декстър Векс избяга и го отнесе. Ако някой попадне на Векс през следващите няколко часа, да се чувства свободен да освободи Скиптъра от ръцете му.
	— Каква полза от това? — попита Валкирия. — Свързан е със сестра ми. Никой тук няма да й посегне, дори да успеем да си вземем Скиптъра обратно.
	— Изобщо нямах предвид това — отвърна Чайна, но не благоволи да обясни какво _точно_ е имала предвид. — И като си говорим за тайни оръжия — продължи тя, — имаме още едно оръжие, което трябва да вземем предвид. — Тя извади отнякъде Ръкавицата на Смъртоносното докосване и я положи на облегалката на трона.
	— Казах ти — заяви Валкирия, — няма да го нося това нещо. Дори не ми трябва вече, след като си имам шантавите нови сили.
	— Нови сили, които досега не сме виждали — отвърна Чайна. — Бяла мълния, вид енергия, която тепърва трябва да идентифицираме… Дори не знаем като каква да квалифицираме дисциплината ти.
	— _Шантавост_ ми звучи добре — обади се Сангуайн.
	Чайна му хвърли един поглед.
	— А теб никой не те е питал. Валкирия, без да знаем какво можеш и как го контролираш, се боя, че ще ти трябва всяко предимство, до което можеш да се добереш. Вземи Ръкавицата. Моля те.
	Валкирия поклати глава.
	— Виждала съм как я нося във видението, точно преди Даркесата да убие семейството ми. Семейството ми е тук _в момента_, Чайна. Сега трябва да ги държим под око, заради Векс. Не можем дори да ги пуснем да си ходят. Видението се сбъдва. Ако нося това, значи позволявам на бъдещето да се случи.
	— А ако не го носиш — отговори Чайна, — може би му позволяваш да се случи много по-скоро.
	Валкирия я изгледа сърдито и разпаленият й поглед можеше да се мери с тези ледено сини очи. Най-накрая отклони взор и се обърна към Скълдъгъри.
	— Не мога да я нося…
	— Трябва — каза той. — Чайна е права.
	— Върховен маг Сороуз — поправи го Чайна — или и двамата ще ви накажа с бой с пръчки.
	— Обстоятелствата във виденията се сбъдват — каза Скълдъгъри, игнорирайки Чайна, — значи си наясно, че ще бъдеш предизвикана на дуел. Дължиш го на себе си, на нас и на семейството си, така че си дай всяко предимство, което можеш. Обстоятелствата не са се променили, но детайлите — да. Виждали сме различни дрехи. Виждали сме хора в по-ранните видения, които дори ги няма в по-късните. Семейството ти умира? Това може да е поредният детайл, който се е променил. Но само ако се бориш достатъчно.
	Валкирия скръсти ръце.
	— Хубаво — измърмори.
	Скълдъгъри махна с ръка и ръкавицата полетя към нея. Тя я хвана и я напъха в джоба на якето си. Беше твърде голяма, за да влезе цялата.
	— Разкажи ни плана си — каза Чайна на Скълдъгъри. — Когато Даркесата атакува, ще ни трябваш тук, за да водиш първоначалната отбрана.
	Скълдъгъри кимна.
	— Ако Сангуайн е прав, нейните цели ще бъдат Ревъл и Валкирия. Ревъл ще я привлече, но после ще разбере, че Валкирия е тук и напълно очаквам да забрави за Ревъл и да се концентрира върху нея. Така че основната ни цел в началните етапи е да пазим Валкирия Каин. Някакви въпроси?
	— На наша страна имаме магьосници и Секачи, и Богоубийци — каза Грейшъс, — да не споменаваме личния ни изкукал Вестител на смъртта, но освен ако не сме големи късметлии, няма да сме в състояние да удържим Даркесата за дълго.
	— Тогава в играта влиза Флетчър — отговори Скълдъгъри. — Той ще ме телепортира в Некрополис, където ще застана срещу Пазителя за последното изпитание. Така че, ако и когато Даркесата стигне до Валкирия, да се надяваме, че ще я чака неприятна изненада.
	— Колко време ще отнеме последното изпитание? — попита Сарацен.
	— Нямам представа.
	— Това е далеч от перфектно.
	— В това съм сигурен.
	— Уверени ли сме, че това е правилната стратегия? — попита Донегън. — Скълдъгъри, дали ти харесва, или не, ти си един от тежката ни артилерия. Не можем да си позволим да те загубим точно на средата на адова битка.
	— Нямаме голям избор — отвърна Скълдъгъри. — Ако Даркесата убие Валкирия и попие нейната същност или душата й, или силата й, или каквото там търси, край с нас. Победени сме. Двайсет и три минути неуязвимост, плюс новите сили на Валкирия и ръкавицата, всичко това може би ще успее да сложи прът в колелата на Даркесата и в плана й за края на света.
	— Но ние не можем без теб — повтори Сарацен.
	— Нямаме избор — каза Скълдъгъри. — В Некрополис могат да влизат само мъртъвци. Не виждам голяма тумба мъртъвци, които да предлагат доброволната си помощ да заемат мястото ми, а ти?
	Точно в този миг се отвори вратата и всички видяха една атлетична червенокоса красавица да влиза вътре, следвана от хубав мускулест мъжага.
	— Аз съм Вориен Скейпгрейс — съобщи жената — и съм тук да спася света.


>	70.
>	Завръщането на живите мъртви

	Онова, което последва, беше смущаващо.
	Валкирия не се намесваше. Наблюдаваше споровете и дебатите, но не се обади. Виждаше как хората променят мнението си, после си връщат старото мнение, а после отново го променят. Постепенно наяве излезе един невероятен изход — хората започнаха да се съгласяват мозъкът на Скейпгрейс да бъде върнат обратно в старото му мъртво зомби тяло, за да отиде в Некрополис и да се изправи в битка срещу Пазителя.
	Беше много притеснително.
	Тя придружи Скълдъгъри, Скейпгрейс и Бияча до Медицинското крило, а Синекдох ги заведе да видят двете оригинални тела в цялото им зомби величие.
	Те се носеха в зелена течност в огромен стъклен контейнер. Изглеждаха гнусно.
	— Сигурен ли си, че искаш да го направиш? — попита Валкирия. — Искам да кажа… те се разпадат. А начинът, по който изглеждаш сега… е, доста по-привлекателен си.
	Скейпгрейс я погледна.
	— Жена съм.
	— Не е лошо да бъдеш жена.
	Той кимна.
	— Приемам това. Разбирам го. Хоризонтите ми определено се разшириха за времето, което прекарах в това тяло. Не се разшириха дотолкова, че някои от клиентите ми в бара да останат доволни, но все пак достатъчно. Но ние _принадлежим_ на тези рушащи се черупки, Валкирия, ако въобще е възможно да се върнем в тях. — Той се обърна към Синекдох. — Говорете директно, докторке, мозъците ни ще преживеят трансплантацията, нали?
	Синекдох се поколеба.
	— Те… те няма да оцелеят. В този случай няма „може би“. Ако опитаме, мозъците ви ще се разпаднат. И без това се крепят на косъм.
	Скейпгрейс се намръщи.
	— Косъм?
	— Да.
	— Мозъците ни се крепят с _въженце_?
	— Боя се, че да.
	Той се вторачи в нея и поклати глава.
	— В момента _толкова много_ ненавиждам доктор Най, че…
	— И какъв е смисълът да правим всичко това, щом мозъците ни ще се разпаднат? — попита Бияча.
	— Говорих с колегите си — отговори Синекдох — и стигнахме до заключението, че няма нужда да трансплантираме мозъците ви. Ще трябва просто да трансплантираме съзнанията ви.
	Валкирия стоеше и чакаше нещо да започне да добива поне някакъв смисъл.
	— Имаме растителен хибрид, върху който работим отдавна, като модифицираме гени и рецептори, мутираме протеини и киселини, така че да достигнем ефекта на невротрансмитери. Работата ни само върху синаптичните връзки беше доста поучителна.
	Валкирия все така стоеше и чакаше нещо да започне да добива поне някакъв смисъл.
	— Както и да е — каза Синекдох, като се изчерви, — смятаме, че можем да инсталираме тези хибриди в старите ви тела, а с помощта на квалифицирани Долавящи, да прехвърлим съзнанията ви в тях.
	— Това звучи страхотно — рече Бияча, а на лицето му се разля огромна усмивка.
	— Секунда само — прекъсна го Скейпгрейс. — Твърдите, че ще… че ще сложите мислите ни в… в растителни хибриди?
	— Да.
	— Нашите… нашите мозъци ще бъдат зеленчуци?
	Синекдох отново се поколеба.
	— Нещо такова.
	Валкирия не се сдържа. Избухна в смях.


	Операцията отне по-голямата част от нощта. Валкирия прекара това време в сън или в Залата за наблюдение — ярко осветено помещение с монитори и странно изглеждащи компютри. В средата имаше дълга маса с модел на Роърхейвън до най-малките му подробности. Едва когато присви леко очи, Валкирия осъзна, че това е холограма. Малки холограмни човечета тичаха насам и натам по улиците. Дори й се стори, че разпозна неколцина.
	Помещението жужеше в дейна суматоха. Никой не я търсеше за нищо и тя си седеше отзад, в тъмното. Извади Ръкавицата на Смъртоносното докосване от джоба си и я сложи на една маса, която изглежда не се използваше. Остави я там.
	Пиеше третата си чаша кафе, когато вратите се отвориха и двете зомбита влязоха, нахилени като герои завоеватели.
	Един от зъбите на Скейпгрейс падна и той го изрита под стола.
	Скълдъгъри се приближи към тях.
	— Правите удивително смело нещо — каза им той.
	— Знам — отвърна Скейпгрейс. — Тъкмо си мислех същото. Мисля, че се чувствах по-героично в женското тяло. Тя беше по-силна, по-тренирана и по-добра и се чувствах по-смел само като говорех с нейния глас. Моят си глас е леко носов. Забелязал ли си? Как може гласът ми да е носов, при положение че носът ми изпадна още преди години?
	— Не се тревожи, Господарю, — обади се Бияча, — аз ще съм плътно зад теб, на всяка крачка от…
	— Млъквай — скастри го Скейпгрейс.
	Бияча изглеждаше странно доволен, когато отговори:
	— Съжалявам, Господарю.
	— Това последно изпитание — попита Скейпгрейс, — има ли начин да мамим?
	— Вероятно не — отвърна Скълдъгъри. Подаде му сгънат лист хартия. — Това е карта. Когато Флетчър ви телепортира, ще се озовете на най-долното стъпало на каменното стълбище. Пред вас ще се простре Некрополис. Следвайте точно тези указания и ще стигнете до площада, където чака Пазителят.
	— Той ще ме очаква?
	— Ще очаква мен. Обясни му, че няма да дойда и че не приемаш не за отговор. После ще започне битката.
	— Тренирал съм бойни изкуства — обяви Скейпгрейс, докато се покланяше леко. — Макар да беше, когато бях в по-силно, по-тренирано и по-атлетично тяло. Но съм сигурен, че ще се оправя.
	— Трябва да си повече от сигурен. Разчитаме на теб тук, Вориен, разбираш ли? Съдбата на света може да лежи в ръцете ти.
	— Можете да разчитате на мен.
	— И на мен — весело добави Бияча.
	— На него по-малко — каза Скейпгрейс.
	— Останете в това помещение — инструктира ги Скълдъгъри. — Имам чувството, че когато ни потрябвате, нещата ще се развият много бързо.
	Биячът кимна с готовност, но Скейпгрейс изглеждаше решително по-блед. Валкирия се зачуди как въобще е възможно това.
	Сарацен се приближи.
	— Готови сме — каза. — Или поне достатъчно готови. Не можем да си позволим да чакаме повече.
	— Добре тогава — отвърна Скълдъгъри. — Да идем да си поговорим с господин Ревъл.


	Ревъл стоеше в защитния кръг. Двама Секачи охраняваха вратата. Скълдъгъри влезе пръв, след него — Сарацен. Валкирия пристъпи последна.
	— Ще ни трябваш там навън — уведоми го Скълдъгъри.
	Ревъл поклати глава.
	— Скълдъгъри, не можеш да ме молиш да правя това.
	— Излез от кръга или ще те извлача оттам.
	— Тя ще дойде за мен. Моля те, ако приятелството ни някога е означавало нещо за теб…
	— Приятелство? — прекъсна го Сарацен. — Искаш да си говорим за приятелство ли?
	— Сарацен, наясно съм какво сторих, но това не е…
	— Ти уби Гастли — рече Сарацен. — Заповяда да _обезглавят_ Антон. Заплете заговор и планира всичко зад гърбовете ни, Бог знае колко отдавна и после предаде всички ни.
	— Опитвах се да направя правилното нещо.
	— Ти ги уби.
	— Наложи се да се направят жертви — отвърна Ревъл. Говореше с тона на някой, който е водил подобен разговор хиляди пъти. Което вероятно беше близо до истината. — Не очаквам да разбереш, но аз бях видял какво се задава, ясно? Рано или късно, нашата малка магическа общност ще се разкрие пред света и ще ни погнат. А колкото и да сме могъщи, те просто са много повече от нас. Ще ни хванат до един и ще ни избият.
	— Нашето предназначение е да пазим смъртните.
	По лицето на Ревъл премина гняв.
	— Казва кой? Наистина, Сарацен, кой твърди подобно нещо? Кой е дал такава заповед? Ние сами решаваме. Само защото някога в миналото сме решили, че трябва да ги пазим, не значи, че не можем сега да решим да властваме над тях. Така или иначе е за тяхно добро. На тях не може да се повери управлението на света. Виж какво направиха с природата само за последните няколко…
	— В момента не обсъждаме това — прекъсна го Сарацен. — Можеш да си измисляш колкото си искаш оправдания, но нищо не променя онова, което стори.
	— Знам — тихо промълви Ревъл. — Но Сарацен, Скълдъгъри… Валкирия… ако изляза от кръга, Даркесата ще дойде за мен. Не знаете какво беше. Моля ви. Не ме карайте отново да минавам през това.
	— Ти си примамката — заяви Скълдъгъри. — От няколко дни знаеш, че ще бъдеш червейчето на кукичката. Знаеше, че ще се случи.
	— Значи това е? Просто ще ме оставите сам и беззащитен срещу нея?
	— Не. Понеже не сме като теб. Предпочитаме да даваме шанс на хората да се преборят. Тя ще дойде за теб, а ние ще сме в готовност. Ти ще бъдеш с нас.
	Ревъл имаше шокиран вид.
	— Искате да се бия редом с вас? След… след всичко, което сторих?
	— Дали _искаме_ да се биеш редом с нас? — рече Скълдъгъри. — Не. Обаче ще бъдеш тъкмо там — до нас. Не знаем колко време ще й отнеме да дойде дотук, но сме готови, напълно готови според възможностите ни. Да вървим.
	За миг Ревъл изглеждаше като прикован на място. После си пое трескаво дъх и пристъпи навън от кръга.


>	71.

	_Ревъл._
	Появи се шумно и недвусмислено, засвети в съзнанието й като звезда в нощно небе. Завъртя се със затворени очи, докато звездата не се разгоря достатъчно ярко, че да я последва. На юг. Към Роърхейвън. Беше в Убежището.
	Беше капан. Толкова очевидно беше капан.
	Даркесата отвори очи и се усмихна.
	Добре.


>	72.

	Мисията тръгна по план.
	Скейпгрейс никога не беше усещал подобно нещо в живота си. Макар стомахът му да не беше в състояние да произвежда ефекта на пеперудените крила, за който беше сигурен, че би трябвало да съпътства един такъв момент, той все пак се чувстваше развълнуван отвъд всякаква мярка при мисълта, че прави нещо толкова важно. Че прави нещо толкова стойностно.
	Бияча беше необичайно притихнал, което беше добре, и двамата стояха безмълвно в Залата за наблюдение, докато хората около тях си говореха страшно бързо помежду си.
	— Иде — обяви Сарацен Ру.
	Чайна Сороуз, най-красивата жена, която Скейпгрейс някога бе виждал, бързо се приближи до холограмата на града.
	— Засечена ли е вече?
	— Долавящите ни блокират — отговори Ру. — Онези, които бяхме определили да я търсят. Финбар твърди, че съзнанията им се претоварват паралелно с приближаването й.
	— Изолирайте Финбар — нареди Чайна. — Също и Касандра. Къде са Джофри Скрутинъс и Филомена Рандъм? Всички трябва да бъдат изолирани.
	— Вече изпратих хора при тях — каза Скълдъгъри. — Ще бъдат готови, когато ни потрябват, можеш да разчиташ на това. Къде е Черния секач?
	Чайна се озъби.
	— Представа си нямам.
	Скълдъгъри кимна и погледна към Танит Лоу.
	— Танит, току-що беше назначена на позиция телохранител.
	— Аз? — попита Танит, ужасена.
	— Тя? — попита Чайна, ужасена.
	— Примирете се и дерзайте — рече Скълдъгъри. — Колко време има, докато Даркесата стигне тук?
	— Предвиждаме не повече от половин час — отвърна Ру.
	Скълдъгъри се обърна към Скейпгрейс.
	— Готов ли си да тръгваш?
	— Готови сме — отговори Скейпгрейс. Оказа се невероятно благодарен, че Бияча идва с него. Не искаше да се заема с това сам, независимо от тежките си приказки. Погледна към Бияча и му каза: — Ти си идиот.
	— Благодаря ви, сър — отвърна Бияча.
	— Сега Флетчър ще ви отведе в Некрополис — обясни Скълдъгъри. — Ако тичате, ще успеете да стигнете до Пазителя за малко повече от двайсет минути. Каквото и да стане, той трябва да се съгласи да се бие с вас. И независимо от всичко, Вориен, ти трябва да победиш. Разбираш ли?
	— Разбирам.
	— Ще направим всичко възможно да държим Даркесата далеч от Валкирия за около двайсет и пет минути. Ако се забавиш повече от това, ако се загубите или боят продължи твърде дълго, или ако загубиш, значи всичко ще е било напразно.
	— Няма да ви подведа.
	— Разчитаме на теб. Светът разчита на теб.
	Скълдъгъри протегна ръка. Скейпгрейс я стисна.
	Кларабел влетя през вратата и изтича към него.
	— Скейпи! Джералд! Вземете ме с вас! Мога да помогна!
	— Кларабел, не — отвърна Скейпгрейс.
	Скълдъгъри се помести встрани и направи знак на Флетчър.
	— Мога да ви лекувам, ако се нараните — настояваше Кларабел. — Ако някое парченце падне, мога да ви ги залепвам обратно. Ще съм полезна!
	— Ти си жива — меко рече Скейпгрейс. — Никой жив човек не може да влезе в Некропотус.
	— Некрополис — прошепна Бияча.
	— Но вие сте единствените ми приятели — каза Кларабел. Плачеше. Сърцето на Скейпгрейс беше загнило парче месо в гърдите му и при все това, се разби при гледката на сълзите й.
	Прегърна я.
	— Правим това, за да те спасим — рече.
	— Моля ви, не отивайте.
	— Имаш и други приятели тук.
	— Те мислят, че съм странна.
	— И аз мисля, че си странна.
	— Но и ти си странен, така че няма значение. Джералд, моля те.
	— Съжалявам — не отстъпи Бияча. — Но ако можем да се върнем, ще го направим. Понеже сме семейство, Кларабел. Винаги ще се връщаме при семейството си.
	Кларабел скри лице в дланите си.
	— Не ме оставяйте…
	Скейпгрейс направи крачка назад. Хвана ръката на Бияча, а после Флетчър хвана неговата.
	— Сбогом — промълви Скейпгрейс и не успя дори да мигне, когато се озоваха някъде другаде, на ново място. В пещера, на най-долното стъпало на мраморно стълбище, което гледаше към един град.
	— Влезте оттук — показа им Флетчър. — Имате си карта, нали?
	Биячът я вдигна.
	— Да, имаме.
	Флетчър кимна.
	— Ако оцелея след това нещо, и ако вие оцелеете след него, ще се видим пак. Късмет и на двама ви.
	Изчезна.
	Скейпгрейс и Бияча. Сами в Града на Мъртвите.
	— Тъжно ми е — сподели Бияча.
	— Млък — изръмжа Скейпгрейс. И хукна да бяга.


	Изгубиха се четири пъти, благодарение на неумението на Бияча да разчита карти. Въпреки това, се справиха по-бързо, отколкото се очакваше и стигнаха площада на Некрополиса за деветнайсет минути.
	Там ги чакаше висок мъж в черна роба. Лицето му приличаше на жива порцеланова маска.
	— Вие не сте онзи, когото очаквам — продума Пазителя.
	— Скълдъгъри не можа да дойде — отвърна Скейпгрейс. — Изпрати ме на негово място.
	— И мен също — добави Бияча.
	— Него не го е пращал — поясни Скейпгрейс. — Но аз съм тук, за да се изправя срещу последното изпитание. Ще се бориш ли срещу мен?
	— И срещу мен — добави Бияча.
	— Не бих могъл — отговори Пазителя. — Вие сте смели, и двамата, щом сте дошли. Но онзи, който започне изпитанията, трябва да завърши изпитанията.
	— Каза ми да не приемам „не“ за отговор — настоя Скейпгрейс.
	Пазителя се усмихна леко.
	— Трябва да сте голям герой в очите му, за да ви прехвърли тази отговорност.
	— Аз не съм герой — отвърна Скейпгрейс. — Аз съм просто човек, който беше жена, която беше мъж. Казвам се Вориен Скейпгрейс и съм тук, за да…
	— Кралят на Зомбитата?
	Скейпгрейс се смръзна. Най-сетне, успя да промълви:
	— Ъъ… чували сте за мен?
	— Това е Некрополис — каза Пазителят, — Градът на Мъртвите. Разбира се, че съм чувал за вас. От векове не беше имало Крал на Зомбитата. Присъствието ви е чест за нас.
	Скейпгрейс зачака края на вица.
	Бияча го побутна и прошепна:
	— Май говори сериозно.
	— Ако скелетът ви е помолил да го заместите — продължи Пазителя, — то за нас ще бъде привилегия да встъпим в двубой с вас.
	Скейпгрейс примигна.
	— Значи… значи можем да се бием?
	— И двамата? — попита Бияча. — Срещу вас?
	Пазителя се поклони.
	— Ако това е вашето желание. Моля, изберете оръжията си.
	От земята с грохот се надигна една колона. От нея висяха мечове, ножове, боздугани и копия. Скейпгрейс погледна Пазителя, който стоеше с миролюбиво изражение на порцелановото си лице, невъоръжен и любезен, и избра бляскав извит меч. Бияча си избра два по-малки меча. Колоната отново загромоли и потъна в земята.
	Размахвайки заплашително меча си, Скейпгрейс пристъпи към Пазителя.
	— Да започваме ли?
	— Непременно — отвърна Пазителя и в ръцете му се материализира най-грамадният меч, който Скейпгрейс някога беше виждал.
	— Оле — промърмори Бияча. — Майчице мила.


>	73.

	Радиото не спира вече цял час. Поп от осемдесетте. На Гант явно му е дотегнало вече да слуша Джеремая. В момента са пуснали „Don’t You Want Ме“ на Human League. Дани слуша песента в мрака, на фона на мотора на Кадилака. Майка му обичаше осемдесетарския поп. The Human League, Duran Duran, Erasure. Баща му пък предпочитан рок от седемдесетте. Led Zeppelin, Rush, Sabbath. Но и двамата имаха отношение към музиката, откъдето вероятно и Дани го е наследил.
	Кадилакът спира. Двигателят млъква, като прекъсва и музиката. Отварят се врати. Дани чака. Следва приглушен разговор, после стъпки. Тракане, щракване и багажникът се отваря. Дани се сгушва по-силно, като цвете, свило се от внезапен студ, с ръце на очите, за да ги предпази от светлината. Около китките му се сключва метал. Белезници.
	— Вън — нарежда Джеремая.
	Мигайки бясно, Дани раздвижва схванатите от болка кокали. Боли го, уморен е, студено му е и вони. Лявото му рамо пулсира, а десният глезен е отекъл. Жаден и гладен е. Успява да изкара единия си крак и тромаво се измъква от багажника. Намират се на улица в някакъв жилищен квартал. Макар да е посред бял ден, наоколо цари тишина. Никой, който да го види. Може да извика за помощ, но не си прави труда. Гант сигурно се е сетил, че е възможно. А Джеремая ще е готов за това.
	Едната страна на улицата е почти идентична с отсрещната. Големи колониални къщи с много пространство помежду им. Джеремая избутва Дани пред себе си и двамата следват Гант по стълбите на номер 4. Гант завърта ключа в ключалката и прекрачва прага, след което Джеремая изблъсква Дани, така че той залита след Гант, след което се озовава директно в ада.
	Горещината е първото нещо, което го удря — толкова мощно, че кара Дани да затвори очи и да извърне глава. Опитва се да се дръпне назад, но Джеремая е точно зад гърба му и вече затваря вратата. Чува вода, която тече и кипи, а отвъд това — писъци. Хора, които крещят. Открехва клепачи и го обзема ужасяващ страх.
	Намира се на метална пътека — мост, който виси на вериги над езеро от течен огън. Невъобразима обстановка. Вътрешността на тази колониална къща представлява църква, толкова огромна, че не може да види до върха й. Над главата му има още мостове, тавани и пътеки, но всички са невъзможно нависоко, а усуканата архитектура изчезва нейде в мрака, нашарена само тук-таме от петънца далечна светлина.
	Гант е на средата на моста. Джеремая сръчква Дани отзад. Дани се протяга да хване тънкото перило, за да не падне, но то изгаря пръстите му и той изсъсква, притискайки ръцете си към гърдите. Бързо закуцуква след Гант, далеч от Джеремая. Горещината е потискаща. Ризата му вече е подгизнала от пот. Писъците не спират.
	Стигат до платформа, която се люшка под тежестта им. Дани върви със сгънати колене, а главата му плува сред вълни от замайване. Жегата изобщо не засяга Гант, но Дани все още намира сили в себе си да почувства задоволство от това, че на Джеремая му е също толкова дискомфортно, колкото на него самия. Огромни потни петна вече са плъзнали по сакото на грамадния мъжага. Дебелите му бузи са почервенели, а той пуфти, сякаш му е трудно да диша. Джеремая не се оплаква обаче, и по походката му не личи да се страхува от падане.
	Качват се по желязно стълбище. Дани си пази ръцете. Усеща жегата през обувките си. Стълбите са стръмни и са много, а краката му вече треперят, когато стигат горе. Хвърля поглед към Джеремая, който също среща затруднения с изкачването. Хубаво.
	Пред тях се вижда една къщурка. Гант влиза вътре. Поради липса на друг изход, Дани го следва.
	Къщурката поне има солиден под. Нищо не бълбука под него, няма скара, която да позволява парата от течния огън отдолу да се надига и да изгаря кожата му. Солидни стени, освен това. От високия таван висят вериги. Гант се обръща към него.
	— Какво ми дадохте? — пита Дани.
	Гант се усмихва.
	— Мислиш, че си упоен. Мислиш, че това място е някаква страховита халюцинация. Мислиш, че не би могло да съществува.
	— Сигурен съм, че не би могло.
	— И все пак съществува — отвръща Гант, — така че какво ти говори това за нещата, които знаеш? Дали, може би, ти говори, че има много повече на този свят, отколкото ти си виждал досега в ограничения си дребен животец? _Да, има по земята и небето неща, Хорацио, които нашта нещастна философия не е дори сънувала*._ Знаеш ли откъде е това?
	[* „Хамлет“, Уилям Шекспир, превод Валери Петров, 1985 г. — Бел.пр.]
	— Хамлет — отвръща Дани. — Всеки знае тази реплика.
	Гант се смее.
	— Не съвсем. Все още има такива, за които Шекспир е мистерия, която нямат интерес да разгадаят.
	Джеремая се присъединява към тях, засмуквайки пълни глътки горещ въздух, сякаш всеки момент ще получи сърдечен удар. Гант го наблюдава с поглед, изпълнен с отвращение.
	— Къде сме? — пита Дани.
	— В дома ми — отговаря Гант. — Домът на човека е неговата крепост, не мислиш ли? И човекът трябва да е господар в своите владения. Това е моето владение, Дани, момчето ми, и аз съм неговият господар.
	— Но как е възможно да съществува? Не е редно. Не е възможно.
	Гант издърпва една от веригите — такава с кука на края.
	— Има много имена за него — казва. — Най-лесното до твоето разбиране би било просто магия. — Прикрепя куката към белезниците на Дани и поглежда към Джеремая, който все още се опитва да нормализира дишането си.
	— Джеремая — остро се обръща към него Гант.
	Джеремая кима и с нестабилни крачки стига до едно колело на стената. Вади носна кърпичка от джоба си, минава с нея по челото си в абсолютно безсмислен жест, след което я увива около ръката си. Хваща здраво колелото и с всяко завъртане веригата се изтегля към тавана и издърпва ръцете на Дани над главата му. Джеремая пуфти и ръмжи, а Гант чака, но накрая краката на Дани се откъсват от пода и той увисва на място, а белезниците се впиват в кожата му. Джеремая блокира колелото и застава до господаря си.
	— Ти дяволът ли си? — пита Дани.
	Гант се смее.
	— Не, момчето ми, не съм. Но не си първият, който прави тази грешка.
	— И смяташ, че Стефани ще влети тук, за да ме спасява? Та тя едва ме познава.
	— Идва — отвръща Гант и отново му се усмихва. — А когато стигне, ще бъдем готови за нея, нали така, Джеремая?
	— О, да — потвърждава Джеремая. — Ще сме готови и още как.
	— Тогава ще видим — продължава Гант. — Ще видим коя е и какво е. Дали е доблестна, както сме чували? Или е инкарнация на злото, както твърдят други? Ти как мислиш, Дани, момчето ми, кое от двете? Коя от двете ще дойде да те спаси точно в този момент? Ангелът… или демонът?


>	74.

	Валкирия и Скълдъгъри бяха на покрива, когато Даркесата се появи в полезрението им.
	Наблюдаваха как се спуска във въздуха — видение в лъскаво червено, което застана върху щита, който покриваше града. Тя постави ръка отгоре му и от мястото се плъзнаха вълни в ярки цветове. Щитът потъмня, а над Роърхейвън се разля мрачна сивота.
	— Няма да я удържи още дълго — рече Валкирия, а Скълдъгъри натисна един бутон на телефона си и заговори.
	— Сега — нареди.
	Валкирия осъзна, че въпреки всичко, тя всъщност очакваше с нетърпение какво ще се случи по-натам.
	Щитът затрептя, запращя и падна, а Даркесата продължи да кръжи на място, като го наблюдаваше как се свлича, в неведение за бойния хеликоптер — наскоро освободен от безскрупулна частна армия, оперираща нейде в Близкия Изток, който се появи зад гърба й.
	_Боен хеликоптер._ Ето това беше _яко_.
	Последва лъч светлина, внезапно изригване на пушек и преди Даркесата дори да успее да се обърне, я удари ракета.
	Експлозията я запрати с въртене в небето, следвана от диря пушек и огън, а тя изчезна зад една сграда. Скълдъгъри обви с ръка кръста на Валкирия и двамата отлетяха до покрива, който гледаше към площада. Даркесата се беше подпряла на ръце и колене и се опитваше да се изправи. Хеликоптерът — AH-64 Apache, както бе уведомен Флетчър от пилота, с който бяха групирани в екип, се отвори и отвътре се показа миникартечница. Куршумите задъвкаха земята около Даркесата, уцелваха я и я връщаха в изходна позиция на колене. Пилотът — магьосник, който можеше да лети с каквото и да е, но предпочиташе машини с готини оръжия, пусна още една ракета, а експлозията вдигна Даркесата във въздуха и я запрати нанякъде като парцалена кукла. Тя се затъркаля с отпуснато тяло. Беше ранена, но кръв нямаше. Нито изгаряния.
	Даркесата се изправи внезапно, с олюляване се измъкна от яростните куршуми на миникартечницата и надигна ръка към Апачито. Миникартечницата пренасочи мерника си и освободи още една канонада в гърдите й. Тя падна до седеж, но Валкирия вдигна очи тъкмо навреме, за да види как перките на хеликоптера се разпадат. Апачито започна да вие и да пада, а тя забеляза как Флетчър грабва пилота, как двамата скачат и изчезват в мига, в който напускат кабината. Апачито успя да се извърти на половин оборот, преди да се удари в земята — директно върху Даркесата.
	— Мой ред е — рече Скълдъгъри, отдалечавайки се на крачка от Валкирия. Извади меча Богоубиец, тъкмо когато Ревъл и Сарацен се появиха на покрива отсреща. Сарацен беше опънал стрела в лъка. Скълдъгъри и Ревъл скочиха долу на площада.
	Чу се протестиращото застъргване на метал, след което Даркесата се измъкна от пушещите останки на хеликоптера. Сарацен освободи една стрела, но Даркесата се завъртя и я грабна във въздуха, преди да успее да я уцели. Сарацен запрати още две след първата, за да я разсейва докато Скълдъгъри я приближаваше тичешком изотзад. Тя успя да улови и двете, счупи ги и залегна под меча, който щеше да отнесе главата от раменете й. Скълдъгъри се завъртя, насочвайки острието ниско към краката й, но Даркесата отново се измъкна на косъм, като почти се набоде на копието на Ревъл. В последния момент обаче, успя да долови присъствието му и се плъзна встрани, като успя да избегне и двамата.
	— Ревъл? — попита, а гласът й беше толкова висок, че Валкирия я чу от мястото си горе. — Работите с _Ревъл_ след всичко, което причини на Гастли?
	— Докато не се разправим с теб — отвърна Скълдъгъри, — ще сключа сделка и със самия Меволент, ако се налага.
	Сарацен запрати поредна стрела към нея, но тя я хвана, на милиметри от окото си.
	— Богоубийци — рече. — А аз си мислех, че Танит ги е унищожила всичките.
	Валкирия се смръщи. Даркесата си връщаше напереността. Получи време да се възстанови.
	— Нека позная — продължи Даркесата. — Били Рей, нали? Направил е нещо? Подменил ги е? Ооо, този Били Рей. _Голяма_ беля е.
	— Даваме ти последен шанс да се предадеш — заяви Скълдъгъри.
	Ревъл вдигна копието и тръгна към нея. Скълдъгъри я приближи от ляво. Даркесата се усмихваше, докато ги наблюдаваше как настъпват и се движеше леко, за да не предоставя на Сарацен ясна мишена.
	— Не, не давате — рече тя. — Ако се предам, ще ме убиете веднага. Твърде съм опасна, за да ме оставите жива. Къде бихте ме прибрали? Дори и Кубът не може да ме удържи вече. Не, ще ме убиете. Само искате да ви улесня, за да се приближите достатъчно и да го направите. Подличко, Скълдъгъри. Много подличко.
	— Е, струваше си да опитам — каза Скълдъгъри. — Харесвам си го този костюм и не ми се ще да го гледам измачкан.
	— О, да, това е костюмът, в който умираш, нали? Във видението на Касандра? Хубав е, трябва да призная. Добре изглеждаш в черно. Направо ослепително. Радвам се, че не избра нещо глупаво, като морско райе. Все едно като сложиш различни дрехи и това ще промени нещо. И двамата сме го виждали. И двамата знаем, че ще умреш. Ей там, нейде из улиците. Но пък Ърскин и Сарацен… вашата смърт си остава загадка. Дали ви убивам тук? Дали ви убивам сега, или пък по-късно? Колко лошо сте ранени? Колко време ще умирате? Дали е бързо и милостиво, или бавно и мъчително? Въпроси, въпроси… И като стана дума за въпроси — Сарацен, ще се възползваш ли най-сетне от тази подходяща възможност и да ни кажеш каква е силата ти?
	— Ще умреш, докато се чудиш за това — обади се Сарацен изотгоре.
	— Харесва ми оптимизмът ти — отвърна Даркесата. — Но всички сте наясно, че мога да ви убия само с щракване на пръстите.
	— Ами щракай — подкани я Скълдъгъри.
	Даркесата се усмихна.
	Покрай Валкирия прелетяха размазани фигури и изтръгнаха неволен вик на изненада от устните й. Дори не беше чула как идват, а ето ги — скачаха от ръба на сградата, гмурваха се грациозно към площада и се въртяха, за да кацнат тихо на два крака.
	Вампирите нападнаха Даркесата. Може да не бяха така безжалостно могъщи, както типичното им среднощно аз, но бяха силни и ловки и се оказаха достатъчно разсейващи за Даркесата, че да забрави да щракне с пръсти. Бяха дванайсетима, дванайсет или петнайсет, трудно беше да ги преброи, движеха се страшно бързо. Даркесата замахна и хвана двама с чист късмет, но останалите не й даваха възможност да си събере силите. Тя отстъпи, вампирите бяха непрестанна въртяща се заплаха, която избягваше грабещите й ръце и сипеше удари върху нея, всеки път щом Даркесата се опиташе да ги вдигне. Скълдъгъри се присъедини към глутницата, мушейки с меча при всяка отпорила се възможност.
	Вниманието на Валкирия бе привлечено от пукнатините в земята зад Даркесата, които не бяха там миг по-рано.
	Даркесата направи още крачка назад, а Били Рей Сангуайн протегна ръка, сграбчи я за глезените и я задърпа към земята, на колене. Вампирите освободиха малко пространство и Скълдъгъри замахна с меча като го залюля над главата си…
	… а Даркесата вдигна ръка и мечът се удари в невидима бариера само на милиметри от черепа й.
	Валкирия се опули. Изведнъж тя можеше да вижда магията. Всички на площада имаха около себе си аура.
	Вампирите светеха в приглушено бледо синьо. Сарацен беше обграден от тъмно лилаво, а Ревъл от ярък нюанс на оранжевото. Даркесата сияеше със сребърна светлина дълбоко отвътре, и тъкмо към тази сребърна светлина се притискаше в момента меча, като се опитваше да пробие.
	Скълдъгъри Плезънт гореше в искрящо червено.
	Докато Валкирия наблюдаваше, омаяна от новата проява на силата си, сребърната светлина се обви около меча и тя тъкмо щеше да извика, да предупреди Скълдъгъри, когато острието се разтроши. Даркесата го грабна и го запрати към Сарацен, който тъкмо щеше да пусне нова стрела. Вампирите подновиха атаката си, но Даркесата беше готова за тях. Сребърната светлина пулсираше и трима от тях експлодираха в нищото.
	Не, това не беше съвсем вярно. Валкирия все още виждаше виещите се цветове, които вече нямаха физическа форма, която да населяват — магията им, енергията им, се вливаше обратно в света в непрестанен поток от живот и смърт. Погледна към собствената си ръка, заобръща я, хипнотизирана от новото сияние, което се процеждаше изпод кожата. Почти виждаше вените си, капилярите си, костите на пръстите… и тогава Даркесата долетя и я събори. Тя се претърколи по покрива, а когато спря, ръката й си беше нормална, а сияйните цветове бяха изчезнали.
	Погледна нагоре към Даркесата, която правеше широки лупинги и резки гмуркания, докато се опитваше да избегне две стрели, които я преследваха. Скълдъгъри вдигна Сарацен, пусна го на покрива, а той зареди една стрела и я пусна да лети. Тя се насочи право към мишената си от друг ъгъл, а Даркесата я избегна на косъм. Стрелата се завъртя, след като пропусна целта и се присъедини към другите две в преследването. Даркесата летеше право нагоре, в облаците. Стрелите я следваха.
	Ревъл се приземи наблизо със силен повей на вятъра, помогна на Валкирия да стане, преди тя дори да осъзнае какво става. Издърпа ръката си, но се съмняваше, че той е забелязал. Стоеше със Скълдъгъри и Сарацен и гледаше нагоре, сякаш все още беше част от отбора.
	Скълдъгъри погледна назад към нея.
	— Твоят ред наближава.
	Валкирия кимна. Страхът, който изпитваше, не беше просто от очакването на сблъсъка с Даркесата, а и от това, че животът й сега беше в ръцете на двете най-некадърни зомбита, които някога бяха умирали.


>	75.

	Скейпгрейс се биеше добре.
	Във въображението си се биеше добре. Залягаше, въртеше се, посрещаше, отбиваше и атакуваше. Във въображението му мечът беше продължение на ръката му и беше великолепен.
	В реалността, нещата не бяха толкова впечатляващи.
	Замахна с меча около сто пъти и също толкова Пазителя вече не беше на същото място. Стъпка настрани или назад, или напред и Скейпгрейс пропускаше целта и започваше да залита, а Пазителят тогава се обръщаше към Бияча и отбиваше нелепите му атаки. В сравнение с непознатия с порцелановото лице, те изглеждаха като тромави идиоти, които не знаеха какво, по дяволите, правят.
	Но така или иначе, в сравнение с когото и да било, те си бяха тромави идиоти, които не знаеха какво, по дяволите, правят.
	Само че Скейпгрейс не се предаваше. Не можеше. Мечът му дрънчеше срещу оръжието на Пазителя. Вече не ставаше дума за него. Знаеше колко е жалък. Вече виждаше ясно старите си заблуждения. Беше смешка. Краят на вица. И какво от това? Нищо от това нямаше значение. Имаше значение само победата. Имаше значение да помогне на Валкирия Каин да спаси света.
	Обърна се отново, докато Бияча разсейваше Пазителя. Може би това беше неговият шанс. Сега, докато е с гръб към него, докато е зает да се бие с Бияча. Това беше ли героична постъпка — да наръгаш противника в гръб? Ни най-малко, но и Скейпгрейс не беше герой. Беше просто мъж, който правеше всичко възможно да помогне на останалите. Втурна се напред, а Пазителят промуши меча си през главата на Бияча.
	— Не! — изпищя Скейпгрейс, когато Бияча се строполи с все още забит в черепа меч. Сляпа ярост обхвана съзнанието на Скейпгрейс и той изведнъж захвърли меча си и се спусна към Пазителя.
	Двамата се претърколиха по земята, но Скейпгрейс се изправи пръв, стиснал зъби, с ненавист в очите. Отново и отново, юмрукът се стоварваше върху непоклатимото лице на Пазителя. Опита се да съхрани гнева, опита се да изтегли сила от него, но беше слаб и отслабваше все повече. Сякаш Бияча, този идиот Бияча, беше представлявал силата му през цялото това време и сега я беше изгубил…
	Скейпгрейс падна на задните си части. Пазителя лежеше и го гледаше. После седна.
	— Преминахте последното изпитание — заяви.
	Но Скейпгрейс изобщо не му обърна внимание.
	— Скелетът начена изпитанията — продължи Пазителя. — Беше му казано, че първото изпитание е за чистота. Но всички изпитания бяха за чистота. Ти премина най-важното от всички изпитания. Ти носиш чисто сърце, Вориен Скейпгрейс.
	— Бияча носеше чисто сърце. Не аз. Аз съм егоистичен, зъл и глупав. Кое ми е чистото, а? Ако мислиш, че виждаш нещо чисто у мен, кажи какво е.
	— Виждам вътре в душата ти — отвърна Пазителя. — Нещата, които казваш за себе си, са верни. Но чистотата на сърцето е със скромен произход. Понякога ти трябва само един миг, за да си върнеш честта.
	— И аз имах такъв миг, така ли?
	— Така. Имаше момент на чисто състрадание. Трая кратко. Всъщност, едва не го изпуснах. Но беше там. В този миг, ти мислеше за приятеля си с чисто сърце. И сега символът е твой — можеш да го активираш.
	Пазителят отвори робата си. Там, където трябваше да е сърцето му, гореше светлина. Без да се налага да му се обяснява, Скейпгрейс знаеше какво да прави. Протегна ръка към тази светлина, почувства топлината върху мъртвата си кожа и я стисна. Светлината лумна, пръсвайки се по вените, скрити в лицето на Пазителя и стана толкова ярка, че Скейпгрейс трябваше да отклони очи. Когато угасна и той се обърна отново, ръката му беше празна, а Пазителя го нямаше. Пясъчният часовник бавно се заобръща и пясъкът започна да се сипе.
	— Успях — промълви Скейпгрейс. — Аз… успях.
	Зад него се чу най-слабичкият сред слабичките гласове.
	— Винаги… съм знаел, че ще успееш, Господарю…
	Скейпгрейс се завъртя на колене и лакти и запълзя към мястото, където лежеше Бияча. Хвана го за ръката и го стисна силно.
	— Беше чест… да ви служа… сър — продума Бияча.
	— О, глупак такъв, какво направи?
	— Ами аз май… май си имам меч, забит в мозъка, сър. Това… това не е добре, нали?
	— Не.
	— И аз така реших. Господарю… има някои неща, които искам да споделя…
	— Наричай ме Вориен.
	Очите на Бияча замигаха да спрат сълзите, които никога нямаше да паднат.
	— Вориен — въздъхна той. — Какво красиво име.
	— Благодаря ти, Джералд.
	На лицето му разцъфтя омиротворена усмивка.
	— Вориен, преди да те срещна, животът ми беше… обикновен. Бях един самотен човек. Нямах приятели. Нямах си… никого.
	— Шшт, Джералд — отвърна Скейпгрейс. — Пази си силите.
	— Трябва да говоря, Вориен. Толкова много имам да ти казвам, а толкова малко… време. Срещнах те и животът ми… свърши. И при все това… започна.
	— О, Боже…
	— Никога не съм бил смелчага — продължи Бияча. — Никога не съм гледал на себе си като на човек, който заслужава нещата, приемани от други за… даденост. Или който заслужава да бъде харесван. Или обичан. Но Вориен, ти… ти ме направи смел.
	— Отнасях се с теб ужасно.
	Тих смях.
	— Така беше.
	— Обиждах те, държах се с теб като с глупак. Трябваше да ценя всеки един миг с теб.
	— Аз ценях миговете достатъчно… и за двама ни. Аз… о, Вориен, усещам, че пропадам…
	— Дръж се, Джералд, ще доведа помощ, ще…
	— Твърде късно е за мен, господарю мой. Но искам да знаеш, че винаги ще бъда с теб… Винаги ще бъда точно… — той вдигна ръка и пръстът му потупа по гърдите на Скейпгрейс — … тук…
	Скейпгрейс се усмихна, въпреки себе си.
	— Цитираш „Извънземното“ в такъв момент?
	— Обичам този филм — отвърна Бияча, а гласът му не беше повече от шепот. — Но повече обичам… теб.
	След което очите му се затвориха и той се отпусна.
	Тялото на Скейпгрейс беше неспособно да произвежда сълзи, но въпреки това опита. Поплака за приятеля си, за другаря си, за единствената личност, която винаги беше до него, независимо от всичко. Поплака за човека, който беше Джералд, за човека, в който се беше превърнал и за човека, който никога нямаше да бъде. Поплака и за себе си, за самотата, която сега се вкопчваше в онова, което беше останало от сърцето му — сърце, което не биеше и внезапно осъзна, че ако по някакво чудо то започнеше отново да изпомпва кръв, вероятно щеше да бие за Джералд.
	Скейпгрейс бавно се изправи, хвана дръжката на меча на Пазителя и с огромно усилие издърпа острието от главата на приятеля си.
	Бияча на мига отвори очи.
	— О. Това май оправи работата.
	Скейпгрейс изскимтя, пускайки острието, докато отскачаше назад.
	Бияча седна.
	— Тези нови мозъци са забележителни — обяви. — Предполагам, че все има нещо добро в това да притежаваш мозък зеленчук, а?
	Скейпгрейс зяпаше, докато Бияча се изправяше на крака. Идиотът даже му се ухили насреща.
	— Много хубави неща ми каза одеве. Може би имах нужда от тях. От този миг натам, Вориен, може би трябва да станем равни? Ако внимаваме, имаме пред себе си няколкостотин човешки живота…
	— Млъквай.
	Бияча замига на парцали.
	— Вориен?
	— Ще ми викаш Господарю. Само се държах мило, понеже си мислех, че умираш.
	— Умирах.
	— Вече не. Сега си просто идиот с дупка в главата.
	— Ама… нещата, които ми каза… Нарече ме Джералд.
	— Джералд е много тъпо име за зомби. Казваш се Бияча. И така ще бъде винаги.
	Бияча отпусна рамене.
	— Да, сър.
	— Сега ми дай картата. Мисля да се разкарам оттук.
	— Ъъ… сър?
	Скейпгрейс вдигна очи и замръзна. Бяха обградени от мъгляви фигури с неясни лица и плаващи форми. Призраци.
	Двама души, две солидни фигури пристъпиха напред. Заговориха с шотландски акцент.
	— Аз съм Инквизитора. Доказахте се и, разбира се, имате право да напуснете Мериин та Уул по свое усмотрение. Преди да тръгнете обаче, ви моля за минутка от времето ви.
	Скейпгрейс погледна към Бияча.
	— Добре. Разбира се. Какво мога да направя за вас?
	На порцелановото лице на Инквизитора като че се появи надежда.
	— Вие сте Кралят на зомбитата, прав ли съм?
	— Бях — отвърна Скейпгрейс.
	— И все още е — обади се Бияча.
	— Отказах се — настоя Скейпгрейс. — Сега пак съм си просто аз. Нормалният стар аз. Не съм Крал на зомбитата. Не мисля, че някога съм бил въобще.
	— Но ние имаме нужда да сте — заяви Инквизитора. — Отдавна чакахме такъв като вас. От векове.
	Скейпгрейс се намръщи.
	— Като мен? Защо?
	Инквизиторът разпери широко ръце.
	— Това е Мериин та Уул. Градът под земята. Некрополисът. Градът на мъртвите. Тук долу, мъртвите наброяват стотици хиляди. Другите и сега ме наблюдават и чакат да ви помоля.
	— Какво да ме помолите?
	— Да станете наш Крал.
	Скейпгрейс замига.
	— Моля?
	— Крал на зомбитата е просто друго име за Крал на мъртвите. Тук имаме нужда от вас, господарю. Призовавам ви. Властвайте над нас. Ние сме на вашите заповеди.
	— Сериозно?
	Бияча пристъпи по-близо.
	— Ами Кларабел? — прошепна той в ухото на Скейпгрейс. — Казахме й, че ще се върнем при нея. Тя ни чака.
	Скейпгрейс кимна.
	— Точно така. Вижте, господин Инквизитор, имаме си приятелка и тя има нужда от нас в този момент.
	— Ние имаме нужда от вас повече.
	— Но ние обещахме.
	— Обещание към живите не означава нищо — отвърна Инквизитора. — Нашата клетва към вас обаче ще бъде вечна.
	Скейпгрейс се зачуди. Вечността си беше доста време. А да властва тук, да се наеме с нещо толкова важно като титлата Крал на мъртвите… това беше ситуация, която никога не бе смятал за възможна.
	Но ако го направеше, значеше да изостави Кларабел и по-добре сам да си отреже ръката. Макар че това вероятно щеше да се окаже сравнително лесно.
	— Някой ден — каза той. — Когато работата ми в света на живите приключи, когато вече не съм им нужен, ще се върна тук. Давам ви клетвата си.
	Инквизитора се поклони. Всички призраци се поклониха.
	— Както заповядате, господарю.
	Скейпгрейс кимна на всички и с Бияча по петите се отдалечи с цялата царствена величественост, на която беше способен.


>	76.

	Даркесата беше минала през тях, все едно ги нямаше изобщо.
	Първо беше повалила Сарацен. Стрелите му бяха започнали да се приближават твърде много, затова тя събори една стена върху него. Сега той лежеше там с изпочупени кости. Валкирия не знаеше дали е жив, или мъртъв.
	Даркесата уби или рани всички магьосници, вампири и Секачи, които се изправиха на пътя й, след което беше погнала Скълдъгъри. Валкирия наблюдаваше всичко от скривалището си. Той мушкаше, замахваше и тласкаше напред каквото беше останало от меча, а Даркесата си поигра с него достатъчно дълго за собствено удоволствие, след което изтръгна меча от ръката му и го удари толкова силно, че Валкирия дори не видя къде падна. Даркесата използва меча, за да убие няколко Секачи, когато Соломон Рийт изскочи срещу нея от сенките.
	Даркесата го посече диагонално от бедрото към рамото и тялото му се радели на две в убийствена демонстрация на кръв и вътрешности. Валкирия покри устата си с ръка, за да потисне вик. Когато останките на Соломон паднаха на земята, Даркесата захвърли меча и тръгна след Ревъл. А какво направи Ревъл?
	Хвърли копието и побягна.
	Смехът на Даркесата достигна до Валкирия и я събуди за действие.
	Вече не можеше да търпи всичко това. Не смяташе, че Мериинският символ е активиран все още, но вече нямаше как да се крие, не и след като толкова много хора рискуваха и отдаваха живота си, за да й спечелят време. Гледаше как един самотен Секач напада Даркесата. Гледаше как косата му се пръсва на парченца, а краката му се прекършват. Падна в прахоляка и камъчетата на улицата, а Даркесата се приближи до него, за да довърши работата с голи ръце.
	Майната му.
	Валкирия се измъкна от скривалището си и претича по покрива. Разстоянието до долу беше голямо и тя скочи.
	Докато падаше, се концентрира върху магията си, върху енергията вътре в нея, като опита да призове бариерата, която да я предпази, когато се приземи — възглавницата от светлина, която я беше накарала да отскача от дърветата покрай пътя съвсем наскоро.
	Само че нищо не се получи.
	Усещаше магията, тя пукаше между връхчетата на пръстите й, но тя не знаеше нито как да я призове, нито как да я контролира, така че в този момент летеше към сигурна и глупава смърт и щеше да умре и татуировката взе да пари на ръката й…
	И тя кацна върху краката си, а костите й не се потрошиха.
	Изправи се и надникна в якето си. Символът сияеше на ръката. Беше неуязвима. Яко.
	Протегна ръка, а после протегна магията си, а от пръстите й изригна бяла мълния и уцели Даркесата, накара я да залитне.
	Раненият Секач беше забравен, Даркесата се извъртя, а гневният поглед се изпълни с любопитство.
	— Виж ти — рече. — Я да видим кой си е извадил чисто новата торба с номерца.
	— Дяволски си права — заяви Валкирия, приближавайки се към нея.
	— Каква си сега, хвърлячка на енергия? Магията ти ври и кипи вътре в теб. Оттук я виждам. Впечатляваща е… Различна. Май не си просто хвърлячка на енергия, а? Има нещо друго. Магията ти е по-чиста от… — Даркесата се намръщи. — Какво _си_ ти?
	— По-силна съм от теб.
	— Е — отвърна Даркесата с усмивка, — хайде да видим.
	Удари Валкирия с пълната си мощ и хиляди слънца експлодираха под клепачите й, а когато мозъкът на Валкирия се върна на линия миг по-късно, установи, че се търкаля надолу по улицата. Просна се неграциозно до една паркирана кола и зачака главата й да се проясни. Очевидно да си неуязвим не означаваше да не изпитваш болка. Добре беше да се знае.
	Валкирия се изправи, потърквайки челюстта си.
	— Не си толкова могъща — обади се Даркесата, тръгнала след нея. — Може да притежаваш готината си нова магия, обаче не може да си _толкова_ силна. Направили са ти нещо, нали? Подсилиха ли те с нещо? Да не би най-сетне да си влязла в Усилвателя? Да не ти е изпържил мозъка?
	Силата трепкаше и гъделичкаше по вените на Валкирия. Изчака Даркесата да се приближи още малко, след което промуши ръцете си през колата до себе си и отстъпи, за да замахне с нея. Само че вратите се откъснаха и тя в крайна сметка метна тях. И пропусна целта.
	Даркесата се разсмя.
	— Суперсилата не е толкова лесно нещо, колкото изглежда, нали? Виждаш ли, трябва да мислиш върху нещата. Ако искаш да метнеш кола, трябва да я хванеш за каросерията.
	Изтича до едно малко Волво, мушна ръка под него, а с другата захвана шасито, след което го запрати като диск на Олимпиада. Валкирия се опита да скочи встрани, но колата закачи рамото й и я завъртя. Тя залитна, падна на паважа, а Даркесата й налетя. Двете се сблъскаха, удариха се в една стена и направиха няколко нестабилни крачки встрани, докато се стискаха за гушите. Малкото Волво тъкмо беше спряло, като се люшкаше нестабилно точно до тях и Валкирия удари с чело лицето на Даркесата, след което онази се блъсна с теме във Волвото. Валкирия повтори и потрети, като с всички сили се опитваше да направи главата на Даркесата на пихтия, само че Волвото поддаде първо.
	Даркесата се свлече настрани, стисна Валкирия за косата, издърпа главата й надолу и я наби върху коляното си — удар, който щеше да вдлъбне лицето на Валкирия, ако не беше символът на ръката й. Преди да успее да се възстанови, очите на Даркесата светнаха и два лъча енергия се взривиха в гръдния кош на Валкирия, като я запратиха с трясък през някакъв прозорец. Вътре имаше хора — семейство, те се разпищяха и избягаха нанякъде, докато Валкирия се опитваше да се изправи.
	Входната врата се пръсна на милиони трески и Даркесата влетя като влак-стрела, като я понесе през стената в кухнята сред дъжд от мазилка. Търкулнаха се по пода, докато се удряха, хапеха, дращеха и ръчкаха. Валкирия успя да се закрепи и се изправи, запращайки Даркесата връз хладилника, както я беше уловила за косата. Бързо се изтегли назад, влачейки Даркесата по целия под на кухнята, после я пусна и я изрита в главата така, че чу как гръбначният стълб се прекършва. Но още докато се претъркулваше настрани, Валкирия чу прищракванията от самонаместващите се прешлени.
	Даркесата се изправи, а Валкирия я фрасна с един стол, който се разби от удара. Грабна един от краката, които паднаха и го заби в гърлото на Даркесата, след което я удари с юмрук, докато онази се давеше. Даркесата се завъртя, направи няколко нестабилни крачки, след което пак се обърна със заден юмрук, който просна Валкирия чак в коридора. Даркесата издърпа крака на стола от себе си и го пусна, излекува се и изплю кръв. Хилеше се. Валкирия хукна към нея, а тя излетя през тавана.
	Вал кирия побърза да изхвърчи навън, вдигнала поглед към небето.
	Забеляза Даркесата, която беше станала точица в небето — обърна посоката и с притеснителна скорост се насочи отново надолу. Силата пукаше в ръцете на Валкирия, докато чакаше да се приближи, след което я освободи и мълнията удари Даркесата, като я отби от курса й и я свали на земята.
	Валкирия дотича до мястото, тъкмо когато Даркесата се надигаше на ръце и колене. Изрита я отстрани, после още веднъж, докато се претъркулваше. Даркесата успя да хване третия ритник и се опита да усуче крака на Валкирия, но Валкирия само я фрасна от още по-близо.
	Двете се вкопчиха една в друга, дърпаха се за косите, опитваха се да си извадят очите, удряха се с чела и се хапеха, а накрая се надигнаха нагоре, високо над града, като още се боричкаха и се биеха и се чепкаха. И тогава Даркесата я пусна, а Валкирия падна.
	И ооо, как падаше само.
	Право надолу — вятърът свистеше в ушите й, а косата плющеше по лицето. Радваше се, че палката не беше с нея. Вероятно нямаше да оцелее след онова, което последва.
	Удари се в земята.
	Беше болезнено.
	Валкирия се търкулна по гръб и остана да лежи, като дишаше тежко.
	Даркесата кацна при украсения бетонен фонтан до нея и се изправи на ръба.
	— Това ли е? Това ли е пълният обем на плана ти? Моля те, Валкирия, кажи ми, че имаш още някой коз в ръкава. Счепкването си го биваше, но нека гледаме реално на нещата — трябва само да те бия, докато онова, дето ти усилва енергията, не се изхаби. Не мисля, че ще продължи кой знае колко дълго.
	Нещо се задвижи в сенките зад Даркесата. Валкирия не продума.
	— Ако беше толкова умна, за колкото се мислиш — продължи Даркесата, — сега щеше да се опитваш да се скриеш от мен. Искам да кажа — нали преследвам точно теб. Нали си наясно с това? Дойдох тук, за да се превърнем отново в едно цяло.
	— Така ли ми съобщаваш, че се предаваш?
	Даркесата се усмихна.
	— Не съм аз тази, дето ще се предава. А и няма да стане по този начин. Повече няма да има от досадното ти малко гласченце в главата ми. Само че, когато изчезнеш, онова, което си — отвъд всичките му мисли и остроумни коментарчета, ще остане при мен. Аз това искам, Валкирия. Ти си част от мен. Ние си принадлежим. И ти го усещаш, нали? Усещаш, че част от теб липсва, нали?
	Така беше. Не можеше да го отрече. Сега в нея имаше някаква празнина, някаква самота, каквато не беше изпитвала преди. Дори новата магия, каквото и да представляваше, не успяваше да запълни пустотата.
	— Хайде — подкани я Даркесата, протягайки ръка. — Защо се биеш? Вечно само се биеш. Защо? Кой казва, че се налага да го правиш? Има и други начини, Валкирия. Опитай приемането. Приеми, че си принадлежим, че сме по-силни, когато сме едно цяло. Че сме по-добри. Спри да се бориш. Спри да се нараняваш. Не искам да нараня повече никого. Дори Ревъл. Уморих се от всичко. Уморих се от това. Хайде. Хвани ръката ми. Повече никога няма да се налага да си самотна.
	— Е, може би това е разликата помежду ни — отвърна Валкирия, докато се изправяше. — Самотата не ми пречи. Изобщо. И знаеш ли защо? Понеже знам, че си имам приятели. И те стоят точно зад теб.
	Скълдъгъри и Меланхолия изникнаха от един проход. Сенките се виеха около тялото на Меланхолия като ядосани змии и още сенки се просмукваха изпод ризата на Скълдъгъри, докато крачеше. Покриха тялото му, образувайки броня, а когато се издигна върху прилив от мрак, на върха на вълната вече не беше Скълдъгъри Плезънт, а Лорд Вайл, в пълното му ужасяващо величие.


>	77.

	Лорд Вайл и Меланхолия нападнаха.
	Бяха безмилостни. Двама от най-могъщите некроманти за последните хиляда години, и двамата притиснаха Даркесата помежду си.
	Сенките бяха ножове и камшици, и чукове, и вериги. Режеха, разкъсваха, съдираха и налагаха. Даркесата нямаше и миг почивка, за да се възстанови, нито секунда, за да се лекува. Валкирия наблюдаваше в нямо изумление как нейната противничка, как _противничката_, падаше отново и отново на земята.
	Наблюдаваше как Даркесата се изправя, може би за десети път, как прави крачка и се олюлява.
	Намръщена, Даркесата погледна към левия си крак. Беше счупен лошо, извит под неестествен ъгъл. Гледаше го сърдито и накрая кракът се задвижи, докато се лекуваше. Само смръщването си остана на лицето.
	Вайл и Меланхолия пристъпиха към нея.
	Два лъча цвърчаща енергия избухнаха от очите на Даркесата, но Вайл вече се отдалечаваше в сенки. Меланхолия се възползва от случая, скочи високо във въздуха и запрати хиляда тръна мрак. Те разпраха Даркесата, разкъсвайки защитните дрехи, накълцвайки кожата, а Валкирия успя да забележи недвусмислена гримаса на болка.
	Даркесата беше ранена.
	Сенките се усукаха и Вайл излезе на светло, хвана главата на Даркесата с ръце и я изви на една страна. Вратът й се пречупи и незабавно се възстанови, но писъкът на болка, който придружи бясното замахване с ръка, беше достатъчно да насъска Меланхолия, въпреки падането на Вайл. Сенките атакуваха отново и отново, разсичайки всички защити на Даркесата. Тя хабеше толкова много мощ, за да се лекува, че вече не можеше да удържа болката. Вече усещаше всеки удар, а раните се възстановяваха доста по-бавно.
	Хукна внезапно, запълвайки празнината между себе си и Меланхолия. Изненадана, Меланхолия залитна, а Даркесата се стовари върху й. Засипа я с юмруци. Сенчестата броня на Меланхолия затрептя от конвулсии в паниката. Не беше свикнала с физическа конфронтация.
	Валкирия влетя в схватката, плъзна ръка по шията на Даркесата и я издърпа. Меланхолия се претърколи на ръце и колене, възстановявайки формата си. Даркесата се изви, успя да вклини крак между краката на Валкирия. Паднаха, а Валкирия се озова отдолу. Даркесата се обърна към нея и я удари с цялата си сила, но Валкирия я сграбчи за китката, метна левия си крак върху главата й и се изпъна. Даркесата падна по гръб, а Валкирия стовари ръка върху нейната, докато онази надигаше бедра, след което чу как лакътят се чупи.
	Даркесата изкрещя.
	Валкирия отпусна хват, Даркесата се изтърколи далеч от нея, без да спира да пищи, после се вдигна, като стискаше люшкащата се свободно ръка. Преди да успее да се излекува, Вайл запрати острие от мрак през тялото й.
	Даркесата увисна на място, краката й отлепени от земята, очите — широко отворени, а от отворената уста изтичаше кръв. Острието се прибра, а Даркесата остана да виси, полюшквайки се. Беше в шок.
	Щяха да победят.
	Около нея са заформи мрак, образувайки Венерина мухоловка от сенки. Мухоловката се затвори, а дузина остри като бръснарски ножчета шиша пронизаха тялото й. Сенките започнаха да се стопяват, а Даркесата премина с олюляваща се крачка през тях и падна на колене. Започна да трепти. Опитваше се да маневрира.
	Валкирия вдигна двете си ръце, а от връхчетата на пръстите й бликна бяла мълния. Мълнията удари Даркесата, тя извика и падна настрани. Спря да трепти.
	Меланхолия и Вайл се приближиха към нея изотзад, докато тя се опитваше да избяга пълзешком.
	_Трябваше да й се признае — нямаше да падне без бой._
	Меланхолия протегна ръка надолу, стисна шепа коса и дръпна Даркесата така, че да се опре на колене. Даркесата изстена, лицето й беше изплискано с кръв. Меланхолия остави сенчестата си броня да се свлече, а тя се блъсна в земята, като играчка, захвърлена от капризно дете.
	— Това беше освежаващо — рече Меланхолия. — Наистина освежаващо. Най-сетне осъзнавам собствения си потенциал. Мога… Мога да усещам живота и смъртта. Виждам ги. Виждам ги навсякъде около нас. Виждам ги в теб, Даркесо. Виждам живота ти. Виждам колко лесно би било просто да… го изскубна от теб.
	Даркесата се протегна, опита се да се освободи, но усилието беше едва забележимо, а Меланхолия я шляпна през ръката.
	— Аз съм Вестителя на смъртта — продължи Меланхолия. — Аз съм върховният некромант. А ти коя си? Ти си тъмната страна на Валкирия Каин, населила нейното отражение. Не си нищо друго, освен сбор от резервни части. И всички се боят от теб? Стига бе? — Разсмя се Меланхолия. Очите й бяха почернели, а от нея се издигаше черна пара. — Трябва да се боят от мен. Мислеше се за богиня, така ли? Може и да си. Но дори боговете могат да умират. А аз? Аз съм смъртта.
	— Меланхолия — обади се Валкирия.
	Меланхолия вдигна очи, премигвайки с черните очи.
	— Валкирия — промълви, като звучеше замаяна. Наостри внимание. — Да. Извинявай. Нещо се отнесох с цялата тази работа с мощта. Очите ми почернели ли са? Така ги усещам.
	— Черни са.
	— Яко — Меланхолия погледна към Вайл. — Хайде да свършим това, за което сме дошли.
	Сенките им се задвижиха като хиляда дребни змии и проникнаха в тялото на Даркесата. Тя запищя, когато потече кръвта. Този път нямаше излекуване. Този път нямаше оцеляване. Щяха да я убият бавно и да се уверят, че няма и искрица живот, останала в това тяло.
	Валкирия усети гъдел по ръцете си. Разкопча якето си и извади ръката наполовина. Татуировката пулсираше. Не оставаше много. Почти усещаше как неуязвимостта се кани да я напусне. Нямаше значение. С Даркесата беше свършено. Беше сразена. Трябваха им само няколко секунди и онези сенки щяха да я разкъсат на парченца и щеше да свърши.
	Даркесата сплете ръце пред себе си. Вайл и Меланхолия не забелязаха. Ръцете на Даркесата започнаха да треперят. Между пръстите й пръсна сребърна светлина.
	Много, много ярка светлина.
	Валкирия хукна напред.
	— Спрете я! — извика. — Нея оставяйте да…
	Но беше твърде късно.
	Даркесата разпери ръце.


>	78.

	Сребърната светлина избухна навън и погълна света.


>	79.

	Погълна Вайл и Меланхолия.


>	80.

P>
	оглушителен повей във въздуха
	светът — изпълнен с частици
	тухли и мазилка,
	и стъкло, и
	дърво и метал.
	Валкирия захвърлена,
	преметната
	и
	завъртяна;
	сгради — разрушени из основи.
	Смачкани
	като
	хартия.
	Улиците разбити
	уличните лампи из
	тръг
	на
	ти.
P$


>	81.

	А после настана тишина.


>	82.

	Духна вятър.
	Валкирия не знаеше откъде беше дошъл. Само миг преди това денят беше тих.
C>
	Миг?
	Минута?
	Час?
C$
	Но сега имаше вятър, силен вятър, който улавяше облаци от прах и ги завихряше в малки торнада.


>	83.

	Тя се обърна по гръб. Прахоляк в очите. Прахоляк в устата.
	Беше й студено. Беше изгубила якето си. Шоковата вълна го беше изхлузила от гърба й. Беше ли ранена? Размърда пръстите на краката си. Размърда пръстите на ръцете. Нямаше счупени кости. Дали кървеше? Не й се струваше да кърви. Беше добре. Не беше ранена. Неуязвима? Не, вече не. Татуировката беше угаснала. Вероятно беше използвала последната й сила, за да я опази жива по време на… какво? Какво беше това? Беше повече от експлозия. Беше като избухване на малка атомна бомба.
	Валкирия се изправи със стон.


>	84.

	Роърхейвън беше в развалини.
	Източната част беше изравнена със земята — пушещ пейзаж от камънак и отломки. В южните квартали пламтяха пожари. От онова, което се виждаше, част от северните все още стояха непокътнати. Вятърът донасяше до нея воя на автомобилни аларми. Звучаха като умиращи хора.
	Валкирия тръгна. Когато се увери, че краката няма да я подведат, хукна да бяга.
	Беше достатъчно трудно да се ориентира из Роърхейвън, когато градът стоеше висок и горд, но сега местата, които използваше за отправни точки, бяха в руини или пък съвсем ги нямаше. Взе няколко грешни завоя, наложи се да се връща на два пъти, а често се изкатерваше по съборените сгради, за да пести време. Подминаваше тела, но не ги и поглеждаше.
	Тогава към нея полетя камък, уцели я в слепоочието и тя се затъркаля надолу по малкия хълм от боклуци.
	Просна се най-долу — лактите й бяха порязани и кървяха, а от челото към окото й също се стичаше кръв. Чуха се стъпки, които се пързаляха и хлъзгаха през неразборията от останки в нетърпението им да достигнат до нея. Валкирия успя да се изправи на колене, но виждаше размазано. Приближиха някакви фигури. Видя ненавистта в очите им.
	— Ранихме я — каза единият от тях.
	— Можем да я довършим — обади се друг.
	Валкирия вдигна ръце.
	— Не съм тя — каза. Гласът й звучеше странно. Звучеше като пияна. — Не съм Даркесата.
	Дори не забеляза какво я удари, но почувства болка през ребрата, извика и падна настрани. Фигурите я наобиколиха, ботушите им я търсеха и я намираха, и се стоварваха върху й. Тя се прикри и им извика да спрат. С пукот се счупи ребро. Ритник по бъбрека й запрати нови светкавици от болка по цялото тяло. Някой се опита да я изрита по черепа и счупи пръстите на лявата й ръка. Отново. Крещяха и псуваха, а тя чуваше думите им. Знаеха коя е, но не им пукаше. В очите им Валкирия Каин беше също толкова виновна за всичко това, колкото и Даркесата.
	Един ботуш намери главата й отстрани и я преобърна — тялото й беше отпуснато. Странно как това й помогна да проясни погледа си.
	Виждаше с идеална яснота приближаващия към лицето й крак. Беше обут в тежък работен ботуш със стоманено бомбе. „Екстра“, рече си тя. Нямаше да се изкефи да умре под малка лека обувка за бягане.
	Само че работният ботуш така и не стигна до нея. В последния момент изчезна. Сега се беше появил друг чифт ботуши. Кафяви. Изящна изработка. Познати. Пристъпваха и се завъртаха около оста си и се движеха, след което всички останали крака избягаха. Кафявите ботуши приклекнаха, появи се коляно с кожен протектор, а нежни ръце докоснаха лицето й.
	— Вал — повика я Танит. — Вал, чуваш ли ме?
	Валкирия почувства, че главата й се намества и се опита да се концентрира върху разтревоженото лице на Танит, но не успя. После усети как тялото й се повдига и Танит я премята през рамо. Пожарникарско надигане — така му се викаше.
	Танит побягна.
	Гладко прекоси камънака, сякаш караше кънки на лед. Тичаше нагоре по стените на разрушените сгради, така че Валкирия гледаше право надолу към далечната земя. Балансът на Танит беше безпогрешен. Пресичаше по тесни греди в разрушени къщи, скачаше от покрив на покрив и се приземяваше толкова грациозно, че Валкирия сякаш летеше върху облак. Припадна на няколко пъти, но вината не беше на Танит. Беше просто приближаващата смърт.
	И тогава се озоваха вътре, в Убежището, а нея я полагаха върху легло в Медицинското крило и някой светваше с фенерче в очите й.
	— Множество фрактури — казваше Синекдох. — Сътресение. Валкирия, чуваш ли ме?
	Наоколо крещяха хора. Медицинското крило беше пълно с ранени. На леглото до себе си Валкирия забеляза Сарацен Ру, вързан за обдишващ апарат. Опита се да седне, но две здрави ръце я задържаха долу. Лицето на Танит изплува на фокус.
	— Успокой се, става ли? Сега ти помагат. Само стой мирно. Вал, експлозията. Беше ли там? Какво беше това? Даркесата мъртва ли е?
	Синекдох се върна, изведе Танит, като я прегърна през раменете и заби игла в ръката на Валкирия. По тялото й плъзна топлина толкова внезапно, че я накара да ахне, а болката изчезна.
	— Трябва ми рентгенова снимка — извика Синекдох на един от асистентите си и вдигна тениската на Валкирия. — Тук имаме вътрешно кървене.
	Наоколо се засуетиха, а някой държеше скенер, последва ярка синя светлина, а Валкирия си лежеше и гледаше тавана. Изкашля се неочаквано, но не я заболя. Дори не се разтревожи, когато усети вкуса на кръв. Макар че би трябвало. Изкашлянето на кръв би трябвало да я притесни.
	Намръщи се. Топлото усещане беше приятно. Твърде приятно. Искаше от нея да потъне в него, да се предаде напълно. Но тя имаше да върши работа. Не можеше да се излежава тук и да кърви. Какво беше казал пичът в онзи филм?
	— Нямам време да кървя* — промърмори Валкирия и седна. Синекдох изглеждаше ужасена.
	[* Оригиналната реплика е „I ain’t got time to bleed“ от филма „Хищникът“, 1987 г. — Бел.пр.]
	— Валкирия, лягай долу, имаш сериозни травми.
	Сега, когато беше седнала, главата й започна да се прояснява. Протегна лявата си ръка. Пръстите бяха отекли и лилави.
	— Превържи ме.
	— Лягай долу.
	— Ще легна като приключа.
	Синекдох стисна зъби, но кимна на асистента, който притича с ролка бинт. Докато той я превързваше, Синекдох се зае с това да нанася почистващ гел върху раната на челото на Валкирия. Валкирия се огледа, доколкото можа. Донегън Бейн лежеше на три легла от нея. Не виждаше Грейшъс.
	Вратата се отвори и влезе Чайна. Беше облечена в черно. Очите й играеха от тревога.
	— Какво стана?
	— Експлозията беше работа на Даркесата — каза Валкирия. — Имаше светлина, после тя я държеше, а след това… не знам. Не знам какво беше. Не видях какво стана с нея.
	— Докладваха ми, че Лорд Вайл е видян в района — рече Чайна.
	Валкирия кимна.
	— Работеше в екип с Меланхолия.
	— Ами Скълдъгъри? — попита Танит.
	— Аз… не знам — отговори Валкирия.
	Лицето на Чайна беше тревожно.
	— Вайл — настоя тя. — Какво стана с Вайл?
	Валкирия я погледна. Тя знаеше. Някак си знаеше.
	— И това не знам — каза Валкирия. — Беше по-близо до експлозията от мен. Не знам какво е станало с него.
	Чайна се поколеба, лицето й вече не издаваше никаква емоция, след това кимна и излезе.
	Валкирия се измъкна от леглото възможно най-внимателно. Не можеше да движи лявата си ръка с превръзката, а дясната по някаква причина беше схваната, а когато се попипа отстрани, сякаш се беше вкочанила. Потисна още една кашлица и отново усети вкуса на кръв.
	— Сдъвчи няколко от тези, когато се върне болката — обади се Синекдох и й подаде пакет листа. Валкирия кимна, напъха ги в джоба си и излезе преди лекарката да успее да си намери причина да я задържи тук. С Танит, която я следваше, тя забеляза Чайна, която говореше с Касандра и Финбар и хукна към тях, като не обръщаше внимание на грозните болезнени камшици, които минаваха по тялото й при всяка крачка.
	Касандра беше със затворени очи, когато Валкирия стигна до тях.
	— Даркесата е жива — каза. — Слаба е, но се възстановява. При това темпо, ще си върне пълния обем на силата след двайсет минути.
	— Петнайсет — поправи я Финбар.
	— Ами Скълдъгъри? — попита Валкирия, преди Чайна да успее да отвори уста.
	Касандра поклати глава.
	— Не го усещаме, но ние така или иначе _никога_ не сме били в състояние да го доловим. Мислите му са конструирани по различен начин от нашите и тази разлика го скрива от нас. Успяхме да мернем Меланхолия, докато се случваше случката, обаче — със съжаление трябва да съобщя, че не се справи.
	— Тя е _мъртва_?
	— Момичето не означава нищо — заяви Чайна. — Виждате ли Вайл?
	Касандра се намръщи.
	— Лорд Вайл е там? Не сме доловили и следа от него. Сигурна ли сте?
	— Ами някой от другите? — попита Чайна, като игнорира въпроса. — Някакви оцелели?
	Касандра кимна.
	— Някои са ранени. Мнозина — уплашени. Тичат от мястото на взрива… далеч от… — Тя наклони глава, помълча за малко, а после — родителите ти, Валкирия. Родителите ти и сестричката ти.
	Валкирия се вледени.
	— Те са навън?
	— Тичат към мястото на взрива — каза Касандра. Тревожното изражение се усили. — Търсят те. Някой… някой е подире им, преследва ги… Трудно ми е да видя кой е, трудно е да… Останка. Това е Останка.
	— Векс — рече Валкирия. — Гони ги право към лапите на Даркесата. Трябва да тръгваме. Трябва да…
	Тя замлъкна, когато идеята я осени и върху й се стовари пълната тежест на онова, което се налагаше да стори. Извади й душата и я остави празна отвътре.
	— Вал? — повика Танит.
	Валкирия се обърна към Чайна.
	— Ръкавицата — рече. — Ръкавицата на Смъртоносното докосване. Оставих я в Залата за наблюдение. Донеси ми я. Моля те. Аз трябва да се върна в Медицинското крило.
	Танит стисна Валкирия за ръката, сякаш се страхуваше, че ще падне.
	— Какво не е наред? Добре ли си?
	— Добре съм — настоя Валкирия, като се освобождаваше от ръцете на Танит. — Трябва да взема едно нещо. Ще се срещнем в Залата за наблюдение. — Тя хукна обратно и се хвана отстрани, когато се появи тъпата болка. Щом влезе отново в Медицинското крило, хората там бяха твърде заети, за да я забележат, така че тя затърси, без никой да я гледа, откри каквото й трябваше и го прибра в джоба си. Вниманието й беше привлечено от болезнен вой и тя погледна към мястото. Наместваха счупената кост на някаква жена. Гадно. Само че зад тази жена се движеше някой, някой се измъкваше през една от по-малките вратички. Ревъл.
	Нямаше време за това. Наистина. Но въпреки това тръгна след него.
	В мига, в който вратата се затвори подире й, звуците на Медицинското крило заглъхнаха почти напълно. Валкирия тръгна по коридора към някаква част от Убежището, с която не беше запозната. Мина покрай библиотеки с книжни шкафове, стигащи до тавана. Мина през едно помещение с мечове, друго — с маски, следващо — със стъклени витрини, съдържащи стари сбръчкани телесни части, потопени в разтвор.
	Тя забеляза мигащата оранжева светлина по стените и се обърна съвсем, съвсем бавно.
	Ревъл стоеше, подпрян на стената. Дясната му ръка, на нивото на корема, сияеше с енергия. Изглеждаше уморен.
	— Какво правиш? — попита той. Звучеше изтощен. — Нямаш ли си достатъчно други грижи, че да тръгваш подире ми? Не съм заплаха за теб.
	— Ти си затворник.
	Той поклати глава.
	— Вече не. Мислех, че няма да имам проблем с това. Когато кроях плановете си, толкова отдавна, знаех, че може да свърша или мъртъв, или окован. Бях се примирил с тази участ. Но след онова, което ми стори Даркесата… представа си нямаш какво беше.
	— Така каза и преди.
	— Тръгвам си, Валкирия. Никога повече няма да ме видите. Ще прекарам остатъка от живота си сам. Това е достатъчно наказание, не мислиш ли? Изгнанието?
	— Достатъчно наказание? Ти нареди да убият Страха. Уби Гастли със собствените си ръце. Започна война, която отне живота на стотици магьосници. И ти ми заявяваш съвсем сериозно, че справедливото наказание за всичко това е да се чувстваш самотен?
	— Няма да стоя и да се оправдавам пред теб.
	— Хубаво.
	— Но няма да ме спреш. Даркесата е все още някъде там, нали? Тя е твоя грижа. Притеснявай се за нея, не за мен. Аз не съм ти враг.
	— Ръката ти свети. Ще стреляш ли? Как ще се бия с Даркесата, ако ме убиеш? Ами ако ние се провалим и тя те погне?
	Искрица студена решителност блесна в очите на Ревъл.
	— Ще съм готов за нея. Ако тръгне след мен, ще трябва да си довърши работата. Повече никакви изтезания. Никакво отнемане на времето й. — Той вдигна ръка. — Хайде, Валкирия. Не носиш якето. Ако стрелям, си мъртва.
	Тя нямаше време за това. Нямаше време за него.
	— Хубаво — рече. — Но щом приключим с Даркесата, тръгваме след теб.
	Ревъл се усмихна тъжно.
	— Никога няма да ме откриете.
	Ръката му спря да сияе и той отстъпи, а Валкирия побърза да се върне там, откъдето беше дошла.
	Стигна до Залата за наблюдение, тъкмо когато Флетчър телепортираше Долавящите оттам. Чайна стоеше с Танит и Сангуайн при масата. Освен тях, в стаята нямаше никой, а мониторите бяха изоставени.
	— Валкирия — рече Сангуайн. — Изглеждаш умряла.
	Тя не му обърна внимание. Холограмата на Роърхейвън, която трептеше доста зле, показваше разрухата, причинена от експлозията. От руините се издигаше пушек. Виждаше дори малките тела, лежащи по улиците.
	Чайна й подаде Ръкавицата на Смъртоносното докосване, а тя я нахлузи. Беше тежка и студена.
	— Използвай символа, за да я активираш и деактивираш — обясни Чайна, посочвайки символа, прогорен в черната стомана. — Активирана ли е, каквото и да правиш, само не се почесвай по носа.
	Валкирия прегъна пръсти.
	— Убива безболезнено?
	Чайна кимна.
	— Мигновена, безболезнена смърт на всичко, до което се докоснеш. Сигурна ли си, че ще успееш да се приближиш до толкова, че да я използваш?
	— Не би трябвало да е проблем — промърмори Валкирия. В гърдите й се надигна кашлица, която избухна болезнено. Избърса кръвта от устата си.
	— Боже, Вал — прошепна Танит.
	— Видях Ревъл — рече Валкирия. — Бяга. Каза, че ако Даркесата го открие, ще бъде готов за нея. Мисля, че ще използва Усилвателя.
	Чайна присви очи.
	— Още една употреба може да го претовари. Много добре. Танит, господин Сангуайн, вие тръгвайте с Валкирия. Не можем да открием Даркесата на картата, но има голяма вероятност все още да се намира в района на взрива. Аз отивам при Усилвателя и ще се оправям с…
	Тя млъкна, мръщейки се като гледаше над рамото на Валкирия.
	— А ти къде беше, по дяволите?
	Черния секач стоеше на прага.
	— Как можеш да бъдеш моя охрана, след като никога не си наблизо? — продължи Чайна.
	Секачът измъкна косата си.
	— Сега пък какви ги вършиш? В момента няма от кого да ме пазиш, глупако. Изчакай поне да се появят враговете, преди да вадиш това чудо.
	Ръката на Валкирия се сключи около китката на Чайна.
	— Чакай.
	— Не се тревожи, Валкирия. Този е дефектен. Откак се е пръкнал.
	— Не — рече Валкирия. — Това, което винаги е правил, е да се подчинява на заповеди. Некромантска техника го върна от мъртвите, така че започна да изпълнява волята на некромантите. Само че след това го закърпи Най, така че има резон да смятаме, че сега би се подчинявал на заповедите на Най…
	— Така ли? И?
	— И Най тъкмо е избягал от затвора.
	Чайна спря да дърпа китката си.
	— С подозрителна лекота. Затвор, който се управлява от таен член на Църквата на Безликите.
	— А Елиза не е особено доволна от теб напоследък, нали?
	Чайна огледа Черния секач.
	— Пратиха те при мен, за да ме убиеш ли, подла дребна жаба такава?
	Косата се завъртя, а Черния секач тръгна напред.
	Валкирия и останалите веднага започнаха да отстъпват.
	— Били Рей — каза Танит, приготвила меча в ръката си, — изведи Вал дотам, където трябва да отиде.
	— Няма да те зарежа — заяви Сангуайн и посегна към джоба на якето си.
	Очите на Танит не се откъсваха от Секача.
	— Да, ще го направиш, дявол да го вземе.
	— Само че веднага се върни обратно след това — добави Чайна.
	Танит кимна бързо.
	— Веднага.
	Лицето на Сангуайн беше облак от противоречиви емоции. Най-сетне сграбчи Валкирия.
	— Хубаво — излая. — Само не умирай, докато ме няма.
	Земята се пропука и ги погълна.


>	85.

	Страхът, който стискаше сърцето на Танит, докато се биеше с Черния секач, не беше нов. Беше го изпитвала и преди, по коридори, много подобни на този, дълбоко в дебрите на старото Убежище в Дъблин. Там се беше изправила срещу същия този човек, когато той още носеше бяло и беше предполагаема пешка в ръцете на Нефариан Серпин. Всяко движение — той го предвиждаше, всяка атака — той я парираше и дори когато го смяташе за победен, той отговаряше с удар, който почти отнемаше живота й.
	И ето че пак е срещу него.
	Танит залегна под косата и се приближи към него, но прътът, който не спираше и за миг, блокира меча й и я запрати с въртене настрани. Сап — така се наричаше дървената дръжка на косата. Беше научила поне това при последната им схватка. Обичаше да знае наименованията на нещата, които й причиняваха болка. Беше полезно да има върху какво да концентрира отчаянието си.
	Косата изсвистя в търсене на лицето й и тя отскочи рязко, почти залитна, но успя да се задържи на краката си, докато Черния секач се приближаваше. Чайна беше точно зад нея, изнизваше се от Залата за наблюдение към коридора, а Танит я следваше. Черния секач беше последен, острието му улавяше светлината, докато профучаваше под определен ъгъл. Беше красиво, по свой си начин. Мечът на Танит също улавяше светлината, но липсваше ритъмът. Срещу такъв противник, нейните умения изглеждаха мудни, а грацията и лекотата, които обикновено демонстрираше, сякаш я бяха напуснали, заменени от тромави движения и диви, неконтролируеми замахвания. Страхът я сковаваше и стопяваше координацията, изпълваше главата й с мисли и стратегии, тъкмо когато трябваше да е чиста от всичко. Черния секач оставяше на тялото си да се справя с мисленето. Танит беше забравила как.
	Секачът се завъртя и я уцели с ритник.
	Чайна изпъна ръце, освобождавайки вълна от синя енергия, която пропука тавана и пода, но през която Черния секач мина сякаш не беше нещо повече от силен повей на вятъра. Чайна отстъпи назад, потупвайки скритите по цялото й тяло татуировки, които присветнаха за кратко под дрехите й. Символите на краката й я направиха по-бърза, не само в движенията, но и в реакцията. Дори при това положение, тя едва успяваше да остане на повече от ръка разстояние от острието, което я преследваше.
	Танит скочи. Черния секач се извъртя в последния момент, отби острието й, но щом се приземи, Танит отскочи отново, завъртя се във въздуха и успя да го изрита. В същото време Чайна потупваше гръдния си кош с двата си показалеца и от гръдната кост изригна лъч енергия. Той удари Секача директно в гърба и той залитна, падайки на колене.
	Енергийният лъч секна, а Чайна клюмна, внезапно пребледняла като платно. Струйки дим се надигаха от палтото на Секача, както си стоеше на място. Обърна се към тях, а косата играеше в ръцете му.


>	86.

	Валкирия се държеше здраво, докато Сангуайн преминаваше през пръстта, а грохотът изпълваше ушите й. Стискаше очите си затворени срещу непрекъснатия поток от кал, камъни и камъчета, които болезнено дращеха в тениската и голите й ръце. Смениха посоката на няколко места, после се насочиха нагоре и изхвърчаха от мрака в ярката дневна светлина.
	Сангуайн я остави без думичка и потъна обратно в земята.
	В тази част на Роърхейвън улиците представляваха димящи останки.
	Чу как някой вика името й — смъртното й име, и се качи на купчина боклуци. Вятърът беше измамлив — донасяше звуци през съсипаните улици и ги отнасяше преди Валкирия да успее да установи посоката на източника им. Виждаше само разруха и пушек. Обгърна се с ръце, потрепервайки от студ. Искаше й се да е с якето си.
	— Не го приемай погрешно — обади се Даркесата иззад нея, — но изглеждаш отвратително.
	Валкирия се обърна, а погледът на Даркесата се спусна към ръцете й.
	— Носиш я — каза, почти развълнувано. — Ръкавицата! И имаш татуировката! Знаеш какво означава това, нали? Видението всеки момент ще се сбъдне.
	— Не е задължително — отвърна Валкирия, спускайки се внимателно от купчината останки. Присви очи, като се опитваше да види аурата, която щеше да я предупреди за намерението на Даркесата да използва магия. — Много дребни подробности вече са различни. Като за начало — Гастли го няма. А ти носиш други дрехи.
	— Но ти — не, така че не е нужно всичко да е различно. Все така ще ти отнема семейството.
	— Защо? Ти произлизаш от мен и в някакъв смисъл те са и твое семейство. — Валкирия забеляза, че Даркесата излъчва бледа сребриста светлина отвътре. — Каза, че няма да ги нараниш.
	— Нямам намерение да ги наранявам — заяви Даркесата. — Всъщност, по това _ще_ се различава от видението — понеже вместо да ги изгоря и да ги изтрия от съществуването, ще им позволя да продължат да живеят под формата на енергия. Виждаш ли? Не само ти си се научила на номера от виждането на бъдещето — Очите й игриво се преместиха върху ръкавицата, а усмивката й стана още по-широка. — Е, хайде тогава. Какво прави? По-силна ли те прави? Удрях те с каквото ми беше под ръка, а ти дори не пусна кръвчица. Изглеждаше неуязвима. Сега нямаш вид на такава. Какво стана? Да не се счупи?
	— Защо не дойдеш насам да провериш?
	Даркесата се разсмя и Валкирия изведнъж видя аурата, която я обгръщаше, сякаш някой е усилил светлината от мъждукане до пълна яркост.
	— О, бих го направила, но ти си една малка подлярка. Би трябвало да си имам едно наум, нали? Мисля, че май ще е най-добре да се справя с теб оттук.
	Тя вдигна ръка и сребърната светлина започна да пулсира, Валкирия пък протегна лявата си ръка, която сияеше в бяло под превръзките. Бялата енергия се блъсна в сребърната, избутвайки я надалеч.
	Даркесата се смръщи, среброто се прибра, а Валкирия отпусна ръка.
	— Как го направи? — попита Даркесата.
	Валкирия се опита да отговори, но краката й трепереха, а устата й беше пресъхнала. Само това действие за самозащита я беше изцедило.
	Даркесата бавно се приближаваше, а Валкирия се концентрираше върху това да не се свлече на земята. Ако Даркесата имаше представа колко е слаба в този момент, всичко щеше да свърши. Вместо това, тя я наблюдаваше как идва, с — както се надяваше — спокойно изражение на лицето. Не можеше дори да бяга, ако се наложеше. Даркесата се доближи, а Валкирия установи, че й се иска да се движеше по-бързо. Краката на Валкирия нямаше да устоят още дълго…
	Краката поддадоха и тя падна на колене.


>	87.

	Косата разпра ръката на Танит и се наложи Чайна да я прикрива, докато се измяташе с олюляване от връщащия се обратно мах. Кръвта шурна свободно надолу по ръката й, а хватът й върху меча стана лепкав. Поредната порезна рана в колекцията. Левият й крак и гърбът й споделяха същите травми.
	Токът на ботуша на Секача се сблъска с челюстта на Чайна. Тя се завъртя около оста си, а краката й се огънаха под нея. Танит се хвърли и, стиснала зъби, настъпи в атака. Секачът я посрещна хладнокръвно, след което, сякаш само да докаже, че му е по силите, хвана Танит със същия ритник, с който повали Чайна.
	Тя падна на земята. Беше изгубила меча си.
	Бягащи стъпки. Някой беше повикал помощ. Най-сетне. Секачите го наобиколиха — сиво, обгърнало черното. Никакво време, загубено за въпроси, нито глътка въздух, похабена за преговори. Сивите имаха насреща си враг и атакуваха. Работеха като екип — един финтираше, когато друг замахваше, един настъпваше, когато друг отстъпваше. Косите им се вихреха високо горе и ниско долу, а Черния секач се завърташе и отблъскваше, парираше, блокираше. Острото дрънчене на острие в острие и глухият тътен на дърво в дърво от дръжките изпълваха коридора със забързан ритъм, който не се забавяше и за миг. По време на бясната размяна на удари се отвориха малко възможности, но случеше ли се, остриетата се плъзгаха безрезултатно по бронираните униформи. Ако някой не поемеше инициативата, щяха да се бият така до посиняване.
	Черния секач захвърли косата си.
	Промуши се между два замаха, сграбчи най-близкия Секач за главата и я изви, докато се извърташе зад него. Блъсна мъртвия на пътя на другарите му и се хвърли към онзи, който се опитваше да избяга. Разменяха си лакти и колена, докато се боричкаха за косата, и тогава Черния секач се извъртя с ритник, който прекърши главата на противника му толкова бързо, че Танит чу как изпукаха прешлените.
	Но двамата оставащи Секачи бяха вече твърде близо, за да ги избегне. Единият изрита падналата коса далеч от обсега на Черния секач, докато другият замахна със своята коса. Острието с ужасяваща точност се плъзна между шлема на Черния секач и яката му, прониза врата му и потъна дълбоко в торса му.
	Черния секач се свлече на колене.
	— Главата! — извика Танит. — Свали му главата!
	Сивият задържа и двете си ръце на косата и притисна Черния секач надолу с дръжката, докато партньорът му зае екзекуторска поза отпред. Екзекуторът замахна без церемониалности, без да губи време да размишлява и да се чуди и въпреки това се оказа твърде бавен. Черния секач се сниши и косата проряза дръжката, която го притискаше надолу. Все още с острието, забито в него, Черния секач скочи на екзекутора, сложи ръце на шлема му и го изви на една страна.
	Трима Секачи. Три счупени врата.
	Последният Секач атакува с юмруци, стъпала, лакти и колена. Черния секач беше размазано петно. Не се уморяваше, не правеше грешки. Сивият направи една грешка, отвърна на финт, когато трябваше да отстъпи назад, а Черния секач го хвана и добави още един счупен врат към сметката.
	Сграбчи острието, което стърчеше от шията му, и го издърпа. Рукна черна кръв, а той я остави да капе на едри капки по пода, докато надигаше друга коса.
	— Къде е Флетчър Рен, когато ти трябва? — промърмори Чайна, докато помагаше на Танит да се изправи.
	— Върви — каза Танит, грабвайки меча си. — Аз ще го задържа.
	Чайна я зяпна.
	— Ти?
	— Нали съм ти лична охрана? Освен това, Ревъл трябва да бъде спрян, а аз не знам пътя до Залата с Усилвателя. Така че изглежда трябва да се правят велики жестове на доблест.
	Чайна надигна вежда.
	— Почти съм впечатлена.
	— Е, да, не го правя за…
	Млъкна. Някой свирукаше с уста. Енио Мориконе — мотивчето от „Добрият, Лошият и Злият“. Черния секач се огледа.
	Били Рей Сангуайн стоеше под примигващата светлина, свирукаше си с едната ръка в джоба, а другата — свободна до крака му, стиснала камата Богоубиец.
	Чайна стисна ръката на Танит и побягна.
	Сангуайн свърши с мелодийката и леко вдигна глава, а Танит си помисли, че той много добре осъзнава, че никога не е изглеждал по-страхотно от точно този момент.
	— Имаш една възможност да се разкараш — рече Сангуайн. — Ако бях на твое място, щях да се възползвам.
	Черния секач се обърна към него с приготвена коса.
	Сангуайн вдигна рамене, като че е разочарован, и тръгна напред.


>	88.

	Даркесата не се засмя, когато Валкирия падна. Дори не го спомена. Всъщност дори не гледаше към нея. Очите й бяха впити в мъжа, който се показа от една разрушена входна врата.
	— Ето го най-сетне — рече тя. — Малкото ми предателче.
	— О, аз не съм предател — отвърна Декстър Векс с усмивка. — Аз съм просто някой, който не се изкушава от обещаната от теб касапница. Аз съм просто някой, който разбира, че целите ни не са точно… съвместими.
	Даркесата вдигна рамене.
	— Другарчетата ти Останки вярваха на онова, което им се искаше.
	— Да, така беше — отговори Векс — и за малко да обрекат всички ни.
	Валкирия се насили да стане. Краката й бяха слаби, но силата се връщаше. Бавно.
	— И мислиш, че можеш да спасиш всички? — рече Даркесата на Векс, докато крачеше към него.
	— Аз — каза той, кимайки — и още неколцина приятели.
	Една Останка долетя отгоре и се прикрепи към лицето на Даркесата. Тя сграбчи съществото, откъсна го от себе си, но друго се залепи за гърба й. Тя се пресегна назад и внезапно трета Останка се озова в косата й, забивайки дребните си ноктенца в скалпа. Четвърта полетя към нея, както и пета — всички се закрепиха за лицето й и насилствено отваряха устата й, а тя залитна и изруга…
	А щом отвори уста, първата Останка се шмугна вътре.
	После втората. После третата.
	След което поток от Останки долетя отгоре, право към отворената й уста, а тя стискаше с ръце подуващото се гърло, отворила широко очи, без да може да направи нищо, за да спре нахлуването. Стотици Останки, не, хиляди, влитаха в нея, все по-бързо и по-бързо, взимаха надмощие, поемаха контрола, докато черните вени се надигаха постепенно под кожата й.
	След което потокът секна, Даркесата дишаше тежко, олюляваше се, а Векс наблюдаваше цялата ситуация, напъхал ръце в джобовете.
	— Ще ни дадеш онова, което обеща — рече. — Ще ни предоставиш площадка за игра, която да е наша завинаги.
	Черните вени леко избледняха.
	— Мислиш, че можете… мислиш…
	Тя отново се задъха, а черните вени се надигнаха. Устните потъмняха.
	— Сега си една от нас — заяви Векс. — На практика трябваше почти всички да участват, но си заслужаваше, нали? А сега е време да направиш онова, което правиш най-добре. Да убиваш. Да рушиш. Да се забавляваш.
	Даркесата се усмихна, но усмивката се получи кисела и тя се намръщи.
	Вените избледняха отново, преди да се надигнат. Тя се бореше.
	— Почти всички, казваш? — изгъргори тя. — Да бяхте довели повече.
	Тя се изправи, сключила очи върху Векс.
	— В момента убивам братята и сестрите ти.
	За пръв път Векс изгуби самообладание.
	— Невъзможно.
	— Убивам — бавно изрече Даркесата — всички до последния. Изгарям ги в себе си. Искат да… искат да излязат…
	— Спри — рече Векс. — Спри! — От ръката му изригна енергия, но Даркесата я улови с длан. Кожата й зацвърча, а после се излекува.
	— Правят ме по-силна — каза. — Всяка, която убивам, ме прави още малко… по-силна. — И последната вена избледня. Устните й си върнаха пълния натурален цвят и тя се усмихна.
	Векс се хвърли към нея, а тя отби ръцете му и го стисна за гърлото. Вкара ръката си в устата му, напъхвайки я чак до хранопровода.
	— Хайде сега — рече, — къде си? Изобщо не се опитвай да се криеш. Мога да те сглобя наново. Знаеш, че мога. Мога отново да те превърна в солидна маса. Ахаа, ето къде си… Излизай. Хайде…
	Тя измъкна Останката, а Векс клюмна, когато го захвърли настрани. Прелетя във въздуха, падна на земята и се претърколи. Мъртъв или в безсъзнание — Валкирия не можеше да разбере с цялата тази кръв по него. Знаеше само, че се приземи на улицата до нея.
	Останката се извиваше в ръката на Даркесата, но борбата само караше последната да се усмихва.
	— Страх те е, нали? Бас ловя, че те е страх. Когато си така, не можеш да оформяш мисли, нали? Нее. Ти си цялото само един инстинкт. Емоция. А точно в този момент си само и единствено страх.
	Валкирия стигна до Векс, без Даркесата да забележи и измъкна раницата през рамото му. Искаше да провери пулса му, да види дали е още жив, но не можеше, трябваше да бърза, така че хукна към другата страна на улицата. Скрила се на сигурно зад една полуразрушена стена, тя сложи раницата на гърба си, нагласи презрамката през гърдите си и почувства вдъхващата увереност тежест на Скиптъра. Надникна зад стената, когато Даркесата пускаше Останката и я погледа как се смее на скоростта, с която създанието отлиташе.
	Валкирия прекоси руините на някаква уличка и хукна да бяга.


>	89.

	Трябваше да признае, че беше впечатлена.
	Сангуайн не само не поемаше никакви рискове при боя с Черния секач, но и не пропускаше нито една възможност. Камата Богоубиец му вдъхваше увереност, но той не позволяваше тази увереност да се превърне в напереност. Атакуваше умело и навременно, с търпение и дори на няколко пъти стигна доста близо. Черния секач очевидно знаеше какво представлява камата, защото се извърташе, въртеше се и танцуваше извън обсега й. Усещаше се здравословно уважение от страна и на двамата мъже.
	Сангуайн се измъкна със залитане от замахналото острие, в стената. И се усмихна.
	Стената забоботи и той потъна в нея. Черния секач се обърна предпазливо, пристъпвайки леко и бързо.
	Сангуайн изскочи от срещуположната стена, Черния секач блокира едно намушкване, а камата мина през острието на косата като през хартия. Секачът остави оръжието си и отскочи назад, към вратата на Залата за наблюдение. Грабна една паднала коса от земята и я развъртя, но Сангуайн вече не беше на същото място.
	Черния секач беше победен.
	Той извърна визьора на шлема си към Танит, после се впусна в спринт, а тя се приготви.
	Докато Секачът препускаше по коридора, Сангуайн изскочи отстрани и продължи да скача от една стена в друга, пресичайки пътя му, замахвайки с камата при всеки възможен случай. Секачът се отдръпваше и скачаше и се измяташе от всеки удар. Колкото повече се приближаваше към Танит, толкова по-отчаян сякаш ставаше Сангуайн. Танит стегна хвата си върху меча и оголи зъби.
	Секачът беше на пет крачки, когато Сангуайн го нападна. Камата падна, а лакътят на Секача се вряза в брадичката на тексасеца, който се завъртя и се озова с лице към Танит, а Черния секач беше точно зад него, развъртял косата в ръцете си.
	Танит отвори уста да го предупреди.
	Косата полетя към врата на Сангуайн, но той вече се обръщаше и се хвърляше напред с главата. Танит беше виждала стени и подове да се отварят пред него, но никога не беше виждала дрехи и плът да го правят. Това беше моментът, в който това се промени. Бронираното палто на Секача се разтвори, бледата кожа отдолу се разкъса, почти прекалено бързо, за да се забележи, а Сангуайн мина през него. Падна на земята от другата страна, претърколи се и се изправи, подгизнал от черна кръв. Секачът погледна надолу към съсипания си торс. Сега Сангуайн вече се хилеше, върнал обичайната си напереност. И имаше право на това. Преминаването през тяло би убило кажи-речи всяко живо същество.
	Но, разбира се, Черния секач не беше живо същество.
	Сангуайн още се хилеше, когато Секачът се извърна, а връхчето на косата мина с шепот по гърлото му.
	За миг застана намръщен, После над яката му се отвори тънка червена линия. Той се закашля, раната се отвори още повече и по-широко, той пристъпи назад, давейки се, вдигнал ръце в опит да затвори разреза и да удържи кръвта вътре. Падна на колене, предницата на ризата му ставаше яркочервена, вратовръзката подгизна. Кръвта се изля на пода и попи в панталоните му. Падна настрани, а очилата се разместиха от удара. Остана да лежи с отворена уста, бореше се за въздух, който така и не идваше, давеше се от кръвта, която не можеше да изплюе.
	И после умря.
	Нещо се сви дълбоко в гърдите на Танит.
	Черния секач се обърна към нея.
	Атакува, а тя блокира. Срещнаха се остриета. Той беше бърз, тя — също. Нещо гореше вътре в нея. Сангуайн беше мъртъв. Засягаше ли я?
	Част от нея — да.
	Пламъкът отвътре й даде сила. Раните й още кървяха, главата й се маеше, но тя вече беше намерила своя център, потъна в него и остави тялото си да прави каквото си поиска. Страхът вече не замъгляваше преценката й. Мисли на уплах не препречваха потока на движенията й. Тя беше продължение на оръжието си, а оръжието й беше нейно продължение.
	Промуши меча си през съдраното палто на Секача, после го извади и се извъртя преди косата да я достигне. Изпита странно, далечно усещане на задоволство да гледа черната кръв, която потече. Макар че, дори и цял ден да го пронизваше през гърдите, това нямаше да има никакво значение. Той беше зомби. За да го спре, трябваше да отсече главата му — а това нямаше как да стане, докато той беше облечен в униформата.
	Припомни си нещо, което веднъж беше разказвала на Валкирия преди години, и се усмихна леко, докато се отдалечаваха един от друг.
	Черния секач я наблюдаваше как си поема отново въздух, както лъв гледа ранена газела.
	— Май има смисъл — рече тя, — отново всичко да опре до теб и мен, след толкова време. Понякога имам чувството, че трябваше да умра през онзи ден, когато се бихме в Дъблинското Убежище. Мисля, че това твое острие беше орисано да ме убие преди шест години. Но пък, Съдбата може да е гледала в друга посока, може просто да е сменила мнението си и аз оцелях. Винаги оцелявам. И винаги ще оцелявам.
	После се обърна и хукна да бяга.
	Черния секач остана на място за миг, вероятно в очакване на някаква хитростна атака. Когато осъзна, че тя не се връща обратно, хукна след нея. Но вместо да го поведе към хората, към магьосниците и Секачите, тя го поведе към по-тихите части на Убежището.
	Настигна я при Гарнизона на Секачите. Остриетата отново се срещнаха със звън. Тя мина заднишком през прага към арената за тренировки. Дали Черния секач беше предположил какъв е планът й, или не, тя нямаше как да разбере. По същия начин й беше неизвестно дали този план има и най-малък шанс да проработи. Щеше да пробва да противопостави обучението на Черния секач срещу заповедите на новия му господар.
	Танит си проправи път към Кръга за битки, като през цялото време се защитаваше. Ръцете й бяха уморени. Мускулите крещяха. Мечът ставаше все по-тежък след всяко париране.
	Тя се изскубна от двубоя, направи няколко крачки назад, като си остави достатъчно пространство, а Черния секач погледна надолу и забеляза къде се намират. Погледна я, а тя отдели ръка от меча и започна да сваля палтото си. Беше точно както го разказваше на Валкирия и както Даркесата го повтори на нея. Щом някой пристъпи в кръга, предизвикателството трябва да се поеме. Никакви брони. Никакви дрехи. Това беше правилото.
	И все пак, Черния секач си стоеше на мястото.
	Сваленото палто падна извън кръга. После тя коленичи на един крак, бавно постави меча на земята до себе си и начена да сваля ботушите си. Щом ги събу, се изправи, погледна към Черния секач и каза:
	— Ела и поеми предизвикателството. Ако смяташ, че си достатъчно корав.
	Черния секач я загледа за миг, след което положи косата на земята и разтвори палтото си.


>	90.

	Валкирия ги чуваше. Прекоси разрушената улица, после още една. Видя ги как се задават. Изглеждаха уморени. Паникьосани, изплашени и уморени. Майка й протегна ръце, а бащата й подаде Алис. Редуваха се да я носят.
	Валкирия направи крачка назад, така че да не се вижда. Вътрешностите й бяха изстинали. Мислите й бяха разпокъсани и бавни, прехвърляха възможностите в главата й, без да могат да стигнат до нещо ново, до нещо по-добро. Беше заключена в един кръг и за пръв път не можеше да се сети как да се измъкне от него.
	Чу как родителите й викат рожденото й име. Погледна ръцете си. Лявата — омотана в мръсни превръзки. Дясната — облечена в ръкавицата. Тя се намръщи, погледна надолу по себе си, а съзнанието й внезапно заплава в безбрежно усещане за дежавю.
	— Виждала съм това — промърмори. — Наблюдавах точно от… там.
	Очите й се насочиха към пространството до нея. Беше празно, с изключение на виещия се прахоляк. Но тя знаеше, че не е така. В мазето на Касандра Фарос тя стоеше и гледаше как се случва всичко това, заедно със Скълдъгъри.
	— Здрасти — каза, понеже не се сети какво друго да каже на по-младото си аз. Спомни си, че беше чувала думите, които щеше да произнесе и смазващото чувство за вина, което носеха. — Точно в този момент се случва всичко, но ти вече го знаеш, нали? Поне си мислиш, че знаеш. Мислиш, че това е моментът, в който ги оставям да умрат.
	Баща й викаше името й. Приближаваха се.
	Спомни си какво следваше сега — Даркесата махваше с ръка и цялото й семейство биваше погълнато от черни пламъци. Поклати глава към картината.
	— Не искам да виждам това — рече. — Моля те. Не искам това да се случва. Позволи ми да го предотвратя. Моля те, позволи ми да го предотвратя.
	Валкирия извади от джоба си устройството, което беше откраднала от Медицинското крило и го погледна през сълзи.
	— Моля те, задействай се — прошепна. — Моля те, нека ги спася.
	Тя го напъха обратно в джоба, избърса очите си и изтича на средата на улицата.
	— Стеф! — извика майка й, сграбчи я и я прегърна. Баща й също дотича, прегръщайки и двете. Валкирия се бореше да се освободи.
	— Мамо, татко, трябва да се махате оттук.
	— Не и без теб — заяви баща й. — Чухме експлозията и помислихме… помислихме, че може да си в центъра на тази работа.
	— Бях в другия край на града — излъга Валкирия. — Трябва да тръгвате, окей? Прекалено опасно е.
	Майка й я сграбчи за лявата ръка.
	— Какво е станало с ръката ти? Счупена ли е? О, Боже, Стеф, цялата си в рани.
	— Добре съм — отвърна Валкирия, като издърпваше ръката си.
	— Намерихме приятелката ти — обади се баща й. — Горкото момиче.
	Валкирия го изгледа.
	— Меланхолия?
	— Тя лежеше на улицата. Тя… Стеф, тя е мъртва. Съжалявам.
	— Знам. Тя… не го заслужаваше.
	— Прибери се с нас — рече майка й. — Моля те, нека забравим всичко това и да си тръгнем. Стефани, това е лудост. Ще се убиеш. Моля те, миличка, моля те да се прибереш с нас.
	— Не мога, мамо. Знаеш, че не мога.
	— Не го знам. Няма причина да оставаш.
	— Имам едничката причина да остана. Даркесата е част от мен.
	— Стеф, моля те, умолявам те…
	— Мамо. Чуй ме. Може да съм единственият човек на света, който да е в състояние да я спре. Трябва да го направя. Нищо, което кажеш, няма да промени мнението ми. Правя го за вас, правя го за Алис, правя го за всички. Всички, мамо. Ако не го направя, те ще умрат.
	Лицето на майка й се сбръчка.
	— Но ние не можем да останем с теб. Трябва да пазим Алис.
	— Знам — меко отвърна Валкирия. — Това разчитам да направите — в гърлото й се надигна жлъч, докато протягаше ръце. — Нека я подържа. Само за минутка. Има едно заклинание, което искам да й направя.
	— Като магическа защита? Да я пази?
	Валкирия кимна — не вярваше на собствения си глас.
	Майка й, й подаде Алис. Беше невероятно тежка в одеялцето си.
	— Трябва да го свърша насаме — измънка Валкирия. — Ако сте наблизо, няма да сработи.
	Баща й прегърна майка й с една ръка.
	— Ще чакаме тук. Не се бави.
	Валкирия се обърна, избърза колкото можа, така че да не видят лицето й.
	Зави зад ъгъла, намери една сграда, която все още беше цяла, и влезе вътре. Върху масата в дневната все още стоеше купа с плодове. Тя я избута на земята и положи Алис на мястото й.
	Загледа се в малката си сестричка.
	— Толкова съжалявам — рече. — Толкова съжалявам, сладка моя.
	Сълзите бликнаха и тя легна с лице върху масата. Разтърсващи ридания пращаха нови спирали от болка през цялото й тяло. Едва им обръщаше внимание.
	— Моля те, прости ми. Толкова те обичам, Алис. Толкова те обичам, миличка.
	Лицето й беше мокро от сълзи. Носът й течеше, а при всяка дума — от устата й хвърчаха слюнки. Плачът й се обърна на вой. Тя сви юмрук и го стовари по главата си. Ръбчетата на ръкавицата се обагриха в кръв. Но не беше достатъчно. Болката не беше достатъчна. Страданието не беше достатъчно. Наказанието не беше достатъчно. Постави ранената си ръка плътно върху масата и стовари десния си юмрук отгоре й. Изпищя, падна назад, сви се на пода и крещя докато крясъците й не се превърнаха в протяжни, страдалчески вопли. Част от нея осъзнаваше колко жалка звучи. Тази част от нея беше _доволна_, че звучи жалка. _Заслужаваше_ да е жалка. За онова, което предстоеше да направи, заслужаваше всичкото зло, което идваше към нея.
	Само плачът на Алис я върна обратно.
	Изправи се, а цялото й тяло трепереше.
	— Съжалявам, слънчице, толкова съжалявам, не исках да те изплаша, моля те, не плачи…
	_Не искаше да те плаши, обаче не, чакай, това е понеже смята да направи нещо много по-лошо._
	— Млък — каза Валкирия.
	_Спориш със себе си, а? Първите признаци на лудост, май._
	— Млъкни, казах — тя се наведе над Алис, успокоявайки я.
	_Мислеше си, че всичко това е в миналото, нали? Малкото гласче в главата ти? Мислеше си, че само защото Даркесата я няма, вече си сам-самичка тук вътре, а? Или смяташе, че си е тръгнала и си е взела цялата ти лошотия със себе си._
	_Стига бе?_
	_Това ли си мислеше?_
	_Ако беше взела цялата ти лошотия, тогава защо, по дяволите, ще правиш това, което се каниш да направиш?_
	Валкирия напъха още няколко листенца в устата си, задъвка бързо и се насили да преглътне. Болката в ръката отслабна. Използва скъсаната си мръсна кървава тениска, за да забърше очите и носа си.
	_Долно, мръсно, долно, мръсно, долно, мръсно, долно…_
	Извади Слънчевия диск от джоба си и внимателно го постави на масата. После извади Скиптъра от чантата и го сложи до диска.
	_Кажи й, че я обичаш. Хайде. Кажи й._
	— Обичам те — каза Валкирия.
	_Лицемерка._
	— Обичам те, Алис. Никого не съм обичала, колкото теб. Това, което… което се каня да направя… ме убива.
	_Вярно?_
	_Не толкова, колкото ще убие нея._
	С левия си показалец — счупен и изкривен, тя натисна символа върху гърба на ръкавицата. Стисна зъби, придвижи пръст по посока на часовниковата стрелка и символът светна.
	След това изпъна ръка над малкото телце на Алис.
	Осъзна, че говори и повтаря _„толкова съжалявам“_ така бързо, че фразата се беше превърнала в една дума.
	Налагаше се да го направи. Не можеше да измисли друго. Даркесата трябваше да бъде спряна. Планът на Скълдъгъри не беше сигурен. Скиптърът беше единственото нещо, което работеше гарантирано.
	_Е, направи го тогава. Убий я. Убий сестра си._
	Алис си гукаше на собствения си бебешки език, напълно забравила да плаче. Мигаше срещу Валкирия и се усмихваше, показвайки трапчинките си. Най-красивото дете на света. Тя посегна към ръкавицата, а Валкирия инстинктивно отблъсна ръката й.
	— Не пипай! — чу се да казва.
	Някъде в главата й ечеше подигравателен смях.
	Тя отново сведе ръка.
	— Обичам те — каза и притисна пръст към челото на Алис.


>	91.

	Чу се припукване, а сърцето й подскочи, когато телцето на малката й сестричка се отпусна. Съзнанието й се вледени. Почти разкъса ръкавицата от ръката си, без да я деактивира. Притисна счупения си пръст към символа, докато той не спря да свети, след което пусна ръкавицата на масата и грабна Скиптъра.
	Силите й отново се активираха. Виждаше Скиптъра по нов начин. Видя как магията в него внезапно се разбушува, когато разпозна господарката си.
	После го пусна, сграбчи Слънчевия диск и го притисна към гърдите на Алис.
	— Моля те, задействай се, моля те, задействай се, моля те, задействай се, моля те…
	Звездата изписука кратко, като пулс, когато премина през тялото на Алис.
	И нищо не се случи.
	— НЕ! — закрещя Валкирия. — НЕ! МОЛЯ ТЕ!
	Тя го пренастрои с треперещи ръце, а светът наоколо се движеше едновременно твърде бързо и твърде бавно. Пренастрои го и символите започваха да светят лека-полека.
	Хайде. Хайде.
	_Уби я._
	Хайде. Задействай се. Моля те.
	_Ти я уби._
	Звездата започна да пулсира.
	И тези красиви очи се отвориха рязко, а Алис нададе вик.
	Валкирия я грабна, прегръщайки я силно, силно.
	— Съжалявам, толкова съжалявам, бебенце, моля те, прости ми, моля те.
	Алис просто плачеше и плачеше, изплашена и наранена, а Валкирия плачеше с нея, изпитвайки едновременно облекчение и смут. Беше убила сестра си. Независимо какво щеше да направи оттук нататък с живота си, никога нямаше да избяга от факта, че съзнателно и доброволно беше убила собствената си сестра. А дори не можеше да обвини за това Даркесата.


>	92.

	Да се биеш гол беше изключително освобождаващо преживяване.
	Танит се изтегляше назад, дълбоко в Кръга за боеве, голите й крака стъпваха сигурно по земята, а Черния секач отново нападна. Тя блокира замаха му и го изрита в крака за четвърти път. Той се шмугна наляво, като я държеше на разстояние с косата. Тя погледна надолу и видя как подутото коляно се излекува от само себе си. Битката беше все така неравна, но поне вече не беше с такава преднина в неин ущърб. Едно добро замахване с меча беше всичко, от което Танит имаше нужда, за да отдели главата от тялото му и с този подновен оптимизъм, в ръцете й се вля свежа сила.
	Тя усили атаката. Сега, когато можеше да вижда лицето му, вече не съществуваше опасност да я обгърне отново същият страх, който я беше превърнал в непохватен, тромав боец. Лицето му не се отличаваше с нищо. Главата беше обръсната, както на всички Секачи. Очите — мътни. Кожата — бледа. Главата му, както и цялото тяло, представляваше интересна плетеница от белези. Танит беше чувала, че доктор Най го беше съшило отново — парченце по парченце, но не е било загрижено твърде много за естетическото качество на работата си.
	Мечът на Танит изрисува линия от черна кръв през гърдите на Секача, добавяйки още един белег към богатата му колекция. Тя се надяваше, че му харесва. Отби острието му на една страна и отново замахна, уцели крака му, после тръгна нагоре, целейки се във врата. В последния момент, той изметна глава и тя се оказа твърде уязвима. Той се извъртя, а дръжката на косата мина през краката й и я повали.
	Танит падна, опита да се претърколи, за да омекоти удара, но не беше достатъчно бърза. Той замахна надолу да я промуши, тя се преобърна, опита се да се изправи и получи коляно в лицето. Падна по дупе, зашеметена, а мечът почти се изплъзна от ръката й. Черния секач залюля косата към нея, а тя падна назад и веднага направи кълбо в ляво. Само че още беше замаяна и се тресеше. Той можеше да приключи боя там и веднага, можеше да застане зад нея и да я убие, преди тя изобщо да има възможност да се осъзнае, но той я изрита и вместо острие в гърба получи ритник в ребрата.
	Въздухът я напусна, а след това нещо остро и гадно потъна в тялото й от едната страна, но поне не беше мъртва. Не като Сангуайн.
	Лицето на Били Рей изплува в съзнанието й.
	Какво, по дяволите?
	Тя блокира косата и се опита да отвърне на удара, но силата й отново я напускаше. Секачът беше неумолим и я притискаше да отстъпва назад. Пречупи защитата й, поряза я. Раната беше плитка, по протежение на цялата ръка, и тя едва я усещаше, но поне си беше там. Кръвта призоваваше кръв и една рана водеше към друга, а само след мигове, десният й крак също кървеше.
	Тя закуцука настрани, държейки меча в едната ръка. Черния секач се движеше успоредно с нея, после настъпи. Първоначално Танит нищо не заподозря — вече беше твърде изморена, за да мисли каквото и да било, но после забеляза, че той настъпва срещу очертанието на Кръга. Затова не беше използвал момента за решителния удар. Първото правило на Кръга беше — никакви дрехи, никакви брони. Второто правило беше — никой не напуска Кръга докато победителят не погледне победения отгоре.
	Обучението на Черния секач й беше дало възможност да изравни силите по отношение на мястото. Сега май дори изглеждаше, че й предоставя шанса да победи — ако пожелае да мами.
	Което тя, разбира се, пожела.
	Отново хвана меча с двете ръце и посрещна атаката му с париране и намушкване, после се придвижи надясно толкова бързо, колкото й позволяваха ранените крака. Започна да следва извивката на Кръга, а той очакваше движението и тръгна да затваря изхода й за бягство.
	И тогава тя измами.
	Пристъпи странично извън кръга, снижи се и се завъртя, а мечът й мина през коляното на Секача.
	Той падна тромаво, а тя замахна нагоре, отсичайки пръстите на дясната му ръка. Но не спря с това. Отсече и лявата му ръка при китката, забелязвайки черната кръв, която потече от чукана, докато косата падаше на земята. Той се търкулна назад, като си освобождаваше пространство. Тя беше почти сигурна, че няма да може да я нарита до смърт, но нямаше намерение да изпробва тази теория на практика. Приближи се към него, прерязвайки всичките му пътища за бягство, а той тръгна назад — голите му крака бяха на ръба на ринга.
	Тя му се усмихна.
	— Харесват ми обувките ти.
	Той я изгледа странно.
	После се хвърли към нея, а тя замахна. Целеше се във врата му, но кракът й се подхлъзна в цялата тази кръв и вместо това острието разцепи главата му на две. Тялото падна на земята, изгубило внезапно цялата си грация.
	Тя отдели и останалата част от главата, след което отиде да си събере дрехите.
	Ако светът щеше да свърши всеки момент, не беше зле да е облечена по този случай.


>	93.

	Алис най-сетне спря да плаче, а Валкирия я занесе обратно при родителите си. Но докато се приближаваше, се чу дълбок, нисък тътен и сградата до тях, отслабена от експлозията, започна да се накланя настрани. Валкирия извика предупреждение, което беше погълнато от шума, но видя как баща й грабва майка й за ръката и се впуска в бяг, докато сградата се срутваше около тях.
	Облаци прах се затъркаляха по улицата, а Валкирия се прикри в един вход, намятайки главата на Алис с одеялцето. Прахът ги следваше, а Валкирия не спираше да се движи, тичайки през две свързвани помещения и навън през някаква разрушена стена към съседната улица.
	Тя се наведе, кашляйки, а преди да се изправи, се увери, че Алис е добре.
	— Стефани! — чу баща си да вика отнякъде наблизо. — Тук сме! Стеф!
	Тя се покачи върху поредната купчина руини и видя родителите си, които се изтупваха от праха. Тя понечи да помаха и да им извика в отговор, когато Даркесата се приземи зад тях.
	Валкирия залегна. Това беше. Това беше моментът във видението. Тя постави Алис между две каменни отломки и свали раницата от гърба си — празна раница с прогорена на дъното дупка.
	Очите й щяха да изхвръкнат.
	Тя се запрепъва, тръгвайки по обратния път. Скиптърът трябва да беше паднал, докато бягаше. Иначе щеше да забележи.
	И ето го — лежеше на пода на сградата, от която тъкмо беше излязла.
	Хукна към него и го грабна, побягна обратно, подмина Алис и се качи на върха на купчината камънак, тъкмо когато Даркесата махваше с ръка, а родителите й експлодираха в нищото.
	— Не! — изкрещя тя.
	Даркесата я погледна, а изненадата на лицето й бързо се подмени с усмивка, а усмивката — с намръщване, когато забеляза Скиптъра, който Валкирия надигаше, докато тичаше срещу нея.
	Проблесна черна мълния, която обърна стената зад Даркесата в прах.
	Даркесата отскочи настрани, но Валкирия стреля отново и тя се олюля. Накъдето и да помръднеше, в която и да е посока, Валкирия отрязваше пътя с избухване на светкавица, докато Даркесата не тръгна да лази назад, а Валкирия застана над нея, дишайки тежко, насочила черния кристал директно към лицето й.
	Скиптърът потрепери. Неконтролируема и незнайна ярост впи пръстите си в съзнанието на Валкирия.
	— Върни ги обратно — рече.
	Даркесата погледна нагоре към нея и облиза устни, за да ги навлажни. Валкирия разпозна маниера. И тя го правеше понякога. Когато беше нервна. Дори Даркесата се боеше от Скиптъра.
	— Върни ги обратно.
	— Те са енергия — отвърна Даркесата. — Не мисли за тях като за мъртви, мисли за тях като…
	— Ще те убия — заяви Валкирия, — ако не ги върнеш обратно при мен веднага. Знам, че можеш да го направиш.
	Даркесата поклати глава.
	— Преди — може би. Когато бях едно цяло. Когато бяхме заедно. Но сега не съм толкова силна, колкото бях. Ако се присъединиш към мен, ако ми позволиш да попия енергията ти, тогава ще съм в състояние…
	— Ще те убия — глухо продума Валкирия. — Върни ги обратно. Имаш три секунди.
	— Валкирия, хайде де.
	— Три.
	— Вече не съм толкова силна!
	— Две.
	— Моля те! Ще ги върна, когато имам повече…
	— Едно.
	— Добре! — викна Даркесата. — Добре. Ще го направя.
	Валкирия не снижи Скиптъра.
	Даркесата вдигна ръка, много бавно, към мястото, където бяха стояли майката и бащата на Валкирия. Присви очи, прехапа устна…
	… и тогава, с меко _ффууп_, родителите на Валкирия стояха на същото място и мигаха.
	— Какво, по дяволите, се случи току-що? — попита баща й.
	Валкирия ги огледа, увери се, че са в пълната си цялост, а през това време една силна ръка се обви около гърлото й и изскубна Скиптъра от нейната.
	— Глупаво момиче — рече Даркесата, докато я вдигаше във въздуха. Тя риташе безпомощно, докато родителите й тичаха към нея да помогнат. — Имаше възможност да ме убиеш. Имаше _единствената_ възможност да ме убиеш. И я пропиля.
	С леко движение на китката Даркесата захвърли Валкирия към родителите й. Всички паднаха вкупом.
	Даркесата разгледа Скиптъра.
	— Това беше единственото ти останало оръжие. Разочарована съм. Мислех, че си по-умна. Възползваш се от възможностите, когато можеш, Валкирия. Не си ли научила поне нещо от Скълдъгъри? Трябва да си безмилостна. Просто трябва. Защото какво точно постигна сега? Накара ме да ти върна родителите за сметка на контрола върху ситуацията.
	Тя килна ръка назад и хвърли Скиптъра във въздуха. Само след миг той беше точица в далечината. После изчезна съвсем.
	— А аз просто ще ги убия още веднъж. Заедно с теб. И с всички останали. Тъй че, поздравления, Валкирия. Ти обрече света.
	Валкирия се изправи бавно и болезнено, а баща й се опита да я изтегли обратно долу. Не, не теглеше. Подръпваше блузата й. Тя го погледна и видя, че гледа някъде зад Даркесата. Тя проследи погледа му и забеляза Флетчър, който стоеше в един вход от другата страна на улицата. Беше вдигнал ръка, разперил петте пръста. Започна отброяването.
	Четири пръста.
	Три пръста.
	Изчезна, а Валкирия върна вниманието си върху Даркесата, продължавайки отброяването в главата си…
	Две.
	Едно.
	Тя се хвърли напред, енергията изригна от ръката й и удари Даркесата право в лицето. Даркесата изпищя, направи няколко олюляващи се крачки, успя да сграбчи Валкирия по пътя и се извъртя, откъсвайки Валкирия от земята. Преди да се удари в стената, от което костите й се скършиха като сухи клонки, Валкирия отново зърна Флетчър, който се телепортира точно зад Даркесата. И не беше сам.


>	94.

	Всички наобиколиха Даркесата, преди тя да разбере какво става. Работа на Флетчър. Значи затова го бяха държали далеч от битки досега. Хитро. Тя виждаше мъгляви очертания, чуваше гласове, усещаше ръце по себе си. Взривът от ръката на Валкирия — каквото и да беше, я беше дезориентирал за миг.
	Но само за миг.
	Даркесата първо излекува очите си, за да може да вижда какво, по дяволите, се случва. Беше на колене. Четирима души бяха оформили кръг около нея. Касандра Фарос стоеше пред нея със затворени очи, положила едната си ръка върху главата на Даркесата. Финбар Ронг и Джофри Скрутинъс бяха от двете й страни, всеки поставил ръка върху раменете на Касандра. Държаха за ръце и Филомена Рандъм, която стоеше зад Даркесата и дооформяше кръга.
	Даркесата не знаеше какво, по дяволите, се опитваха да направят тези изкукали стари хипита. Може би да я убият с любов или нещо такова.
	Докато и останалата част от лицето й оздравяваше, тя посегна нагоре, обгръщайки с пръсти китката на Касандра. Тази ръка на главата й я вбесяваше. Прекърши китката, докато се изправяше, а очите на Касандра се отвориха смаяни, сякаш не беше очаквала нещо толкова прозаично нещо като болка да прекъсне медитацията й. Очите на Даркесата светнаха и тя остави на Касандра да почувства пълния погром. Главата на старата жена се пръсна на парчета.
	Джофри се опита да бяга, но Даркесата го сграбчи, извъртя главата му и остави безжизненото тяло да се свлече. Финбар, трябваше да му се признае, поне се опита да атакува. В последните си мигове, той осъзна, че животът на пацифист не е за него, и се хвърли към Даркесата с боен вик. Тя го уби лесно, разбира се, и се зачуди дали Шарон щеше да страда за загубата.
	Филомена я застреля право в главата. Даркесата й се усмихна, взе пистолета от треперещата й ръка и го използва, за да вдлъбне черепа й.
	Флетчър клечеше до Валкирия, до Дезмънд и Мелиса. Не бяха забелязали, че кръгчето на любовта се беше провалило драматично. Мелиса ридаеше. Валкирия не помръдваше.
	— Флетчър — повика го Даркесата.
	Телепортаторите бяха сред най-опасните магьосници, така беше преценила тя. Силата на Флетчър не беше предвидена да наранява или убива, но му трябваше само малко от нужната мотивация и никой нямаше да може да му застане насреща. Беше го разбрала преди известно време и беше решила да убие Флетчър без предупреждение при първа възможност.
	Вярно, да го повика по име едва ли можеше да се определи точно като „без предупреждение“, но той заслужаваше поне да вижда лицето й, докато го убиваше.
	Той обърна глава към нея. В този миг, тя разгледа силата му, заръчка и зарови в нея, установи как работи. Тогава щракна с пръсти и сърцето му избухна в гърдите. Той издаде тих звук и падна напред, а Дезмънд и Мелиса скочиха на крака.
	— Мамо — рече Даркесата. — Татко. Време е за сълзливо сбогуване.
	Дезмънд стоеше пред жена си, за да я предпази. Даркесата не беше очаквала друго.
	— Ти не си нашата дъщеря — заяви Дезмънд. Сълзите се стичаха по лицето му. — Ти _уби_ нашата дъщеря.
	— Всички ние сме само… — започна Даркесата, после се разсмя и поклати глава. — Щях да кажа, че всички сме просто енергия. Щях да кажа, че няма смърт. Това, което правя? В голямата картина на нещата, то не значи нищичко. Само… само ако истински и искрено не получавах и най-малкото удоволствие да правя това, което правя, тогава защо да използвам физическия подход? Защо да пръсвам главата на Касандра? Защо да си цапам ръцете?
	— Понеже си ненормална — обади се Мелиса, а очите й искряха от ненавист.
	— Мисля, че може и да си права — отвърна Даркесата. — Мисля, че съм ненормална. Мисля, че съм зла. Би трябвало, нали? Да се забавлявам като правя това?
	Тя се разсмя отново. Вятърът отнесе смеха й кой знае накъде.
	— Какво облекчение — рече тя — да си го призная. Не само на вас, ами и на себе си. Да призная, че ми харесва да го правя. Да се бия. Да убивам. Да руша. То просто е… просто е страшно удовлетворително, разбирате ли? Сигурно съм зла. Това е единственото обяснение, което мога да открия. Но от друга страна… от друга страна аз произлизам от вашата дъщеря. Това значи ли, че и вашата дъщеря е била зла?
	— Тя е герой — каза Дезмънд.
	— Беше — поправи го Даркесата. — По-добре свиквайте да говорите за нея в минало време. Или, пък, ей, не, забравете. Няма нужда да свиквате с нищо. И вие ще сте мъртви съвсем скоро, нали така? Но това му е интересното, нали? През цялото това време смятах, че правя нещо хубаво за вселената и всъщност… всъщност не, просто исках да я направя на пух и прах.
	— Мислите ли, че може би всички сме така? Имам предвид хората. Зад всичките си идеи за себе си и за това кои са, смятате ли, че всички са просто… лоши? Хмм. Не сте в настроение за философски дебати, а? Е да, разбирам. Няма нищо. Мисля… мисля, обаче, че Валкирия, понеже я познавах толкова добре, много по-добре от който и да било от вас двамата някога, мисля, че Валкирия щеше да се съгласи с мен по този въпрос. Тя имаше тъмно сърце, дълбоко вътре. Черно и извратено. Просто реших, че трябва да знаете това за собствената си дъщеря, преди да умрете.
	Даркесата събра ръце, а после ги разпери в двете посоки, а Дезмънд и Мелиса Еджли се пръснаха на парчета в неистов фонтан от кръв и вътрешности, който накара дори Даркесата да почувства гадене. Тя се разсмя на абсурдността на собствената си реакция и отиде до Валкирия, като внимаваше да не стъпва в локвите от родителите й.
	Тялото на Валкирия Каин лежеше съсипано и разбито в краката й, а енергията в нея беше изчезнала. Даркесата можеше да я вкуси във въздуха, усещаше се леко, но същността се беше разтворила в миговете след смъртта й. Тази енергия сега беше загубена, вляла се отново в потока на съществуването. Нямаше намерение да я убива по този начин. Нямаше намерение да я хвърля толкова силно. Беше смятала, че след като всички измрат, ще останат само тя и Валкирия и ще си разменят реплики в края на света. После Валкирия щеше да се предаде най-сетне и Даркесата отново щеше да се превърне в едно цяло.
	Но животът, такъв си е животът, имаше странни начини да разочарова човек.
	Даркесата отметна коса назад, като се опитваше да се отърве от отвратителното усещане за ръката на Касандра върху скалпа си. Прибра няколко кичура зад ухото си, като гледаше нагоре през това време. В края на улицата видя черна шапка, която се носеше заедно с вятъра. Изчезна от поглед зад ъгъла, търкаляйки се, а Даркесата си позволи една тъжна усмивка.


>	95.

	— Действа ли? Кажете ми, че действа.


>	96.

	Взе онова, което беше научила от магията на Флетчър и се телепортира до ъгъла. Видя как шапката се дотъркаля до средата на улицата, след което падна като въртяща се бавно монета. Скълдъгъри се показа от една странична уличка. Застана за миг над шапката, после протегна ръка надолу, вдигна я и я изтупа. Върна я на главата си, нагласявайки ъгъла на периферията.
	Беше гледал видението. Знаеше какво предстои.
	Даркесата се приближи отзад. Той се обърна към нея бавно, освобождавайки празните патрони от револвера си. Наблюдаваше го как изважда от джоба на шлифера си нови патрони и ги пуска в празните гнезда на патронника. Един по един. От едно до шест. И се наслаждаваше на ритуала.
	— Любимата ми малка играчка — каза Даркесата.
	— Оръжието ми ли имаш предвид, или мен? — трябваше да попита Скълдъгъри. Но той, разбира се, не го направи. Стоеше и мълчеше, а тя го чакаше да заговори.
	Той довърши зареждането на револвера, затвори го с прищракване и го задържа до крака си.
	— Тя е мъртва — съобщи му Даркесата, нарушавайки тишината. — Нямах намерение да я убивам толкова скоро, обаче… е, стават такива работи.
	Той продължи да мълчи.
	— Нещо, което да искаш да узнаеш, преди да умреш? — попита тя. — Някакви последни въпроси? Питай ме каквото и да е за Валкирия и аз ще отговоря възможно най-честно. Нещо, за което винаги си се чудил?
	Нито звук.
	Тя се усмихна.
	— Ти си впечатляващ мъж, Скълдъгъри. Никога няма да има втори като теб. И ако не желаеш да говориш, разбирам. Предполагам, че искаш да стигнем до съществената част. Ти… наистина ще ми липсваш. Моля те да го знаеш. — Тя си пое дъх и му се усмихна тъжно. — Знам, че обеща нещо — каза тя. — До…
	Беше толкова бърз, че тя дори не видя кога вдигна оръжието. Първият куршум я уцели в гърлото, вторият потъна в бузата, а третият отнесе задната част на главата й. Това не я притесни, разбира се. Входните рани вече заздравяваха, преди изходните дори да са се образували. Четвъртият и петият куршум й създадоха малко проблеми, обаче, минавайки през мозъка й, а шестият прониза гръдната кост и рани сърцето й. Този последният явно носеше символика.
	Но пък шест куршума. Изстреля шест куршума. Във видението беше изстрелял само три.
	Тя се пресегна към него с магията си и започна да обработва енергията, която го държеше едно цяло. Пръстите му паднаха първи, след това — револверът и ръкавицата, а костите на пръстите затракаха по улицата. Тя продължи да натиска, разкъсвайки неговата магия и наблюдаваше как ръката му пада, а ръкавът плющи празен на вятъра.
	Сега другата ръка. После се насочи надолу, за да го накара да спре. Насече магията около краката му и глезените му се разпаднаха — той се свлече на колене, бедрата окапаха и той падна назад — сега беше просто скелет в костюм, който бързо се слягаше около него.
	Опита се да седне, да надигне глава, но тя го довърши и костите му се разсипаха. Магия остана единствено в черепа му — тя го измъкна от гръбначния стълб и го надигна, увери се, че я вижда, след което го целуна с цялата любов, която успя да събере. Целуна го за сбогом, и когато пусна черепа и го остави да падне, последните следи на онзи, който беше, изчезна в ефира, черепът се счупи, а долната челюст се търкулна нанякъде.
	Тя стоеше там, гледаше надолу към него, внезапно осъзнала, че това е сцена, наблюдавана от някаква стара версия на Валкирия и самия Скълдъгъри, затова се обърна да погледне към мястото, където би трябвало да стоят и се насили да им се усмихне.


>	97.

	— Пригответе се — каза Скълдъгъри, докато…


>	98.

	Даркесата се откъсна от земята и се издигна във въздуха, където вятърът изсуши сълзите й. Роърхейвън се простираше под нея като ранено животно в очакване на смъртоносната инжекция. Тя се понесе към слабо тупкащото му сърце, докосна земята с крака и влезе директно през главния вход на Убежището. Към нея се спуснаха Секачи, а тя ги изтри от съществуването. Онези, които се опитваха да бягат, уби с малко повече бруталност. Не беше толкова силна, колкото някога, но допълнителното усилие го правеше още по-сладко.
	Танит й скочи от сенките. Даркесата позволи меча почти да докосне шията й, но се телепортира точно преди да я одраска. Изненаданият вик на Танит беше забавен. Даркесата я удари изотзад, а юмрукът й се показа през гърдите.
	Танит Лоу имаше време да погледне надолу към собственото си сърце преди да умре.
	Даркесата минаваше от стая в стая. Убивайки. Черни пламъци и кръв. Никой не можеше да застане срещу нея. Чайна Сороуз се опита. Чайна Сороуз умря.
	Когато Убежището беше разчистено от живот, когато Синекдох и Кларабел почиваха вече в мир и когато Ърскин Ревъл изпищя за последно, Даркесата проникна с магията си до най-дълбоките основи на сградата и ги разтърси. Стените се пропукаха, подовете започнаха да се рушат, светът се напълни с хиляди ревове и Убежището падна.
	Роърхейвън падна скоро след това. Остави го след себе си — изравнена и пушеща руина. Докато стигне Дъблин, сърцето й беше натежало. Тя криволичеше по улиците и мяташе коли по сградите, размишлявайки над онова, което беше сторила. Дори писъците и сирените не можеха да оправят сивото настроение.
	Първоначално искаше да превземе световните градове един по един. Така че мина през Лондон, Ню Йорк, Москва, Париж, Берлин и Пекин. Превърна ракетите в цветя, а куршумите — в дъжд. Вдиша нервнопаралитичен газ и той прочисти сетивата й. Оцеля след първите три атомни удара, насочени срещу нея, като се затвори в малък балон. До четвъртия вече беше разбрала как да оцелее и без балона. Може и да не беше толкова силна, колкото преди, но все така продължаваше да става непобедима. И макар да имаше това странно главоболие от време на време, все така беше богиня.
	Само че Пекин я вбеси. Смъртните все още се биеха с нея, а магьосниците им помагаха. По цял свят отказваха да приемат факта, че глупавите им дребни незначителни животи свършват. Беше обидно, ако трябваше да е честна. Мислеха си, че още имат…


>	99.

	… Шанс с това, и то само един — Скълдъгъри хвана Флетчър, помогна му да се изправи и посочи към Валкирия и родителите й. — Взимай Алис и ги махни оттук…


>	100.

	… Ето я, въплъщението на разрухата, а тези смъртни смееха да се надяват, че някак, може би, с помощта на всичките тези магьосници, ще могат да намерят начин да я победят.
	Това усилваше вината им.
	Махна се за седмица, обмисляйки следващия си ход, и реши просто да ги избие всичките, да попие възможно най-много от енергията им и да продължи. Нямаше търпение да тръгне на път. Искаше да изучи вселената. Да търси нов живот и нови цивилизации. После да избие и тях.
	Така че тя унищожи света, изгори го до основи и отлетя към космоса.
	Стъпи на Луната. Телепортира се на Марс. Газовете на Нептун насълзиха очите й. Докато стигна края на галактиката вече нямаше нужда от тялото си, за да пътува. Тялото й стана съзнанието й, тя пътуваше със скоростта на мисълта, а ако откриеше живот, отново щеше да приеме физическа форма.
	Появи се като огромна извънземна богиня пред другосветските видове. И не беше от милостивите богини.
	Имаше предизвикателства, които трябваше да преодолее. Оръжия, които не познаваше. Жизнени цикли, с които не беше наясно. Постоянен натиск върху главата й, сякаш някаква ръка я притиска. Но най-голямото предизвикателство беше скуката. Когато приключи с всичко, каквото можа в тази вселена, тя се върна на онова, което беше останало от Земята. Започна да копнее за нещо ново. За нещо различно.
	Като използва всичко научено от хилядите Останки, които беше абсорбирала, тя разгада механиката на реалността, откъсна се от земята и…


>	101.

	… Се издигна високо във въздуха. Флетчър наблюдаваше, убеден, че тя ще излезе от унеса и ще закове погледа си върху им, но тя не го направи, продължи да се издига с особено изражение на лицето. Протегна ръце, издърпа…


>	102.

	… Празното пространство и го разкъса. Даркесата почувства как ръцете й трептят и жужат. Това беше нов начин да го направи, нов начин да създаде портал, вход към свят с…


>	103.

	… Червено небе, имаше червено небе, а сърцето на Флетчър забумка в гърдите му, когато чу онзи звук, онзи ужасен, прималяващ…



>	104.

	… Скръбен зов на Безликите — красив по свой собствен начин, а Даркесата най-сетне се усмихна. Не беше се усмихвала, откакто уби Скълдъгъри Плезънт преди толкова години.
	Пристъпи през портала, оставяйки родната си безжизнена вселена отзад, а порталът се затвори подире й.


>	105.

	Флетчър примигна.
	— Сработи ли?
	Касандра се свлече, а Скълдъгъри я хвана. Финбар колабира, а Флетчър забеляза, едва когато чу тупване до себе си.
	— О, — рече. — Извинявай.
	Финбар измънка нещо и немощно махна с ръка.
	Флетчър отново погледна нагоре към мястото, където току-що се беше затворил порталът. Където беше изчезнала Даркесата.
	— Победихме ли я?
	— Не я победихме — отговори Скълдъгъри. — Измамихме я. Има разлика. Всички да се хванат.
	Джофри и Филомена протегнаха ръце. Бяха пребледнели. Слаби. Онова, което току-що бяха направили, им беше взело много. Флетчър се увери, че всички са свързани, а после ги телепортира в Медицинското крило.
	Валкирия първа ги видя, разбира се, и се изправи в леглото си, като се опита да избута родителите си и Синекдох от пътя, но на лекарката не й минаваха такива.
	— Ти не мърдаш оттук — строго каза тя.
	Флетчър и Скълдъгъри се приближиха. Валкирия имаше ортопедична яка на врата, а лицето й беше подуто и покрито с нарези. Лявата ръка беше увита в нови превръзки, които пасваха идеално на превръзките по лактите й.
	— Няма я — обяви Скълдъгъри.
	Валкирия се опита да кимне и сви очи.
	— Знам — рече. — Някак успях да я почувствам. Сякаш беше щастлива.
	— Сега си има цяла нова вселена, която да завладява. Сигурен съм, че се вълнува.
	Флетчър забеляза Танит в другия край на залата, седнала на края на леглото, свела глава.
	— Танит добре ли е?
	Валкирия се почуди как да отговори.
	— Добре е. Но Били Рей Сангуайн е мъртъв. Аз… казах й за, нали се сещаш… за тях двамата. Когато тя беше с Останката. Не можех да _не_ й кажа. Не и след като той даде живота си, за да я спаси. Реших, че трябва да е наясно с цялата история.
	— Как го прие?
	Валкирия поклати глава.
	— Още не съм много сигурна.
	Синекдох я накара да седне, вдигна блузата й и нанесе почистващ гел върху израненото й тяло.
	— Имаме цял букет счупени ребра тук, които ще трябва да оправим по-късно днес — обясни докторката, — заедно със счупената ръка, мозъчното сътресение, фрактурата на черепа и вътрешните наранявания. Засега обаче, ще те превържем и ще те преместим. Трябва ни пространство, а изненадващо — ти не си от критичните случаи.
	Синекдох направи знак на един асистент да довърши работата и забърза към друг стенещ пациент.
	— Това ли е? — попита Дезмънд. — Даркесата я няма? Свърши ли?
	Скълдъгъри кимна.
	— Касандра, Финбар и другите й дадоха реалността, която искаше и после я оставиха да я напусне. В нейното съзнание ние всички сме мъртви. Нашата вселена е мъртва. Няма за какво да се връща.
	— И вече няма опасност? — попита Мелиса.
	— Не и от страна на Даркесата.
	Мелиса изхлипа, обърна се към Валкирия и грабна здравата й ръка.
	— Миличка…
	— Мамо…
	— Миличка, толкова се гордея с теб. Толкова… съм горда. Никой родител не е бил толкова горд с детето си, никога.
	Валкирия успя да се усмихне измъчено, което някак си се стори странно на Флетчър. Асистентът приключи и Скълдъгъри помогна на Валкирия да стане.
	— Идваш ли с нас? — попита майка й.
	— Ще дойда — отвърна Валкирия. — Когато приключа тук.
	— Стеф, моля те…
	— Мамо. Флетчър ще ви заведе сега вкъщи, а аз ще се върна веднага щом доктор Синекдох каже, че мога. Все още имам неща, които да свърша тук, а искам и да видя някои хора. За днес няма да се наранявам повече, обещавам.
	Мелиса се поколеба, после кимна и вдигна поглед към Скълдъгъри.
	— Дължа ви извинение.
	— Не — рече той, — не дължите.
	— Казах някои доста ужасни неща.
	— Напълно справедливо.
	— О, знам, че беше справедливо — рече Мелиса, — но започвам да мисля, че добрите ви страни взимат превес над лошите. Стеф ми каза, че днес е жива, благодарение на вас.
	— Може и така да е. Но и аз съм днес тук, благодарение на нея.
	Мелиса върна поглед към Валкирия.
	— Мога ли да те гушна? Ще те заболи ли много?
	— Може малко да ме погушкаш — отвърна Валкирия, а по лицето й плъзна усмивка и то истинска. И двамата й родители я прегърнаха лекичко, но прегръдките продължиха безкрайно. След като и баща й приключи с прегръщането, отстъпи назад.
	— Гордън щеше толкова да се гордее с теб — каза. — Аз се гордея. Ти помогна за спасяването на света днес, сладкишче. Хлапето, което отгледах, помогна за спасяването на света. По някакъв начин… по някакъв начин това май означава, че _аз_ съм спасил света.
	— Ако някой все още слуша — намеси се Мелиса, — бих искала да кажа, че се извинявам от името на съпруга си.
	— Ще си направя тениска с надпис. Може и чаша.
	Мелиса се обърна към Флетчър.
	— Когато ни върнеш вкъщи, ще повръщаме ли пак?
	Не можеше да лъже.
	— Вероятно — отвърна.
	Тя въздъхна.
	Дезмънд ръчна Алис с пръст.
	— И не си мисли, че съм забравил за теб, млада госпожице. Кака ти спаси света днес. А ти какво направи?
	Алис се изкикоти, а Флетчър ги заведе вкъщи.


>	106.

	Вал кирия и Скълдъгъри излязоха от Медицинското крило. Убежището беше пълен хаос. Хората тичаха насам-натам и си крещяха. Спешните екипи поемаха контрола над ситуацията. Валкирия и Скълдъгъри игнорираха всичко. Валкирия и Скълдъгъри вече се бяха наситили.
	— Сигурна ли си, че си добре? — попита той, когато влязоха в мирното тихо старо Убежище.
	— Добре съм си — отвърна тя.
	— Имаш вътрешни кръвоизливи.
	— Малко вътрешно кървене не е навредило на никой.
	— Това не е съвсем вярно, да ти кажа. Искаш ли да те нося, или…?
	Тя го изгледа.
	— Да не те бавя нещо? Това ли е? Да не искаш да ходя по-бързо?
	— Ами да ти кажа честно… да.
	— Ами хубаво.
	Повървяха известно време мълчейки.
	— Поздравления за спасяването на света — обади се Скълдъгъри. — Или за помощта, де. Че беше в района. Касандра, Финбар и другите го спасиха _на практика_. Но планът си беше мой, а ти направи възможно осъществяването му, така че… мисля, че всички сме победители, така или иначе.
	— Браво на нас.
	— Не звучиш много щастлива.
	— А ти щеше ли? Аз не помогнах за спасяването на света, Скълдъгъри — помогнах да отменим заплахата, която аз самата му заложих. Онези хора, които ме нападнаха — те бяха прави. Аз съм виновна за всичко, което стана.
	— Знаеш, че нещата не са толкова прости.
	— Даркесата беше част от мен. Този дребен факт е неоспорим — Валкирия замълча. — Забелязвам, че не си ме питал още как така успях да използвам Скиптъра.
	— Не, не съм. И няма да те питам. Понякога ни се налага да правим неща — отново и отново, които никой човек не бива да бъде принуждаван да прави. Но ние откриваме начините, Валкирия. А семейството ти е в безопасност и Даркесата я няма. Изглежда, че този път май ще има щастлив край.
	Тя изръмжа.
	— Че от кога ние стигаме до щастлив край.
	— Рядко се случва — рече той, — но е възможно.
	Тръгнаха надолу по едни стълби.
	— Мислиш ли, че има шанс срещу Безликите? — попита Валкирия.
	— Не знам. Част от реалността, която Долавящите конструираха, беше да я убедят, че е събрала повече сила, отколкото всъщност има. Но _тя_ отвори портала. Вероятно й е отнело всичко, с което разполага, за да го направи, но тази част не беше илюзия. А щом успя да го направи… може и да има шанс срещу един Безлик. Може дори и срещу двама.
	— Но не и срещу цялата раса?
	Скълдъгъри поклати глава.
	— Значи край с нея — рече Валкирия. — Лошото ми настроение си отиде. Странно, но не се чувствам по-весела. Мислех си…
	— Да?
	Стигнаха до най-долното стъпало и тръгнаха по студения коридор към следващото стълбище.
	— Мислех, че Даркесата е лошата ми страна — каза тя. — Но направих нещо толкова… толкова ужасно…
	Скълдъгъри я погледна.
	— Дългият живот може да е проклятие. Колкото по-дълго живееш, толкова по-голям става шансът да сториш неща, за които ще съжаляваш. Но дълголетието е и благословия — понеже имаш много време да поправиш нещата.
	— Ами ако _няма_ начин да се поправят?
	Гласът му беше мек.
	— Наказанието не е отговорът. Наказанието е лесна работа. Мързелива. Изкуплението е трудно. Изкуплението те кара да работиш.
	— Ти вече много време работиш по изкуплението. Стигна ли по-близо до него? Готов ли си отново да си върнеш фамилния герб?
	Той наклони глава.
	— Помниш.
	— Че няма да носиш герба, докато не прецениш, че си достоен? Да, помня. Та, готов ли си вече да го носиш? Как разбираш, че изкуплението ти е завършено?
	— Надявам се, че просто… разбираш.
	— Научният метод, значи.
	Челюстта му се отвори, явно щеше да каже нещо, нещо като „Именно“, но не го каза. Спря. Чайна лежеше без да помръдва в коридора пред тях.
	Скълдъгъри хукна към нея. Валкирия се затътри възможно най-бързо и ги настигна, тъкмо когато Чайна отвори очи едва-едва.
	— Добре съм — каза тя, а гласът й беше шепот. — Даркесата?
	— Свърши се — отговори Скълдъгъри, държейки главата й в ръцете си.
	Лека усмивка.
	— Още не — Сините й очи проблясваха. — Ревъл. Беда.
	Тя изпадна в безсъзнание, а Скълдъгъри я остави и се изправи. Валкирия го последва към Залата с Усилвателя.
	Самият Усилвател бушуваше. Жуженето идваше дълбоко от сърцевината му. И ставаше все по-силно.
	Инженерът ги гледаше. Ревъл се въргаляше на земята, с ръце, оковани зад гърба му. Беше в съзнание, но очевидно замаян.
	— Какво стана? — попита Скълдъгъри.
	— Ърскин Ревъл настоя да усиля мощта му с Усилвателя — отвърна Инженерът. — Макар да знам, че титлата Върховен маг сега е притежание на Чайна Сороуз, не съм получавал изрични указания да не следвам заповедите на господин Ревъл.
	Валкирия зяпна.
	— Значи си казал да?
	— Аз съм робот — каза Инженерът. — Подчинявам се на указанията дословно. Няма място за лични интерпретации.
	— И сработи ли? — попита Скълдъгъри.
	— Да. Но когато господин Ревъл излезе, беше някак си дезориентиран. При пристигането си, Върховен маг Сороуз се впусна в битка с него, която беше доста зрелищна и по време на която тя успя да постави белезници на този човек.
	Валкирия се намръщи към Усилвателя.
	— Претоварва се.
	— Боя се, че да — каза Инженерът. — Предупредих господин Ревъл, че употребата му може да ускори обратното броене. Той избра да ме игнорира.
	— И колко време имаме в такъв случай?
	— Дванадесет минути, единадесет секунди.
	Валкирия пребледня.
	Кръглата платформа в Усилвателя — подиумът, светна.
	— Една душа — каза Инженерът, — дадена доброволно. Индивидуалните стъпки на платформата. Смъртта е мигновена. Енергията на този човек, която моят създател наричаше душа, ще се използва за деактивиране на Усилвателя.
	— Ами, добре — рече Валкирия. — Добре, горе има сума ти ранени. Много умиращи. Сигурна съм, че ще намерим все някой доброволец сред тях.
	Инженерът вдигна метален пръст.
	— Едно пояснение — каза. — Когато се използва душата за деактивиране на Усилвателя, тя се използва в нейната цялост. Ако има рай или живот след смъртта, тази душа няма да продължи пътуването си нататък. Енергията й няма да се върне обратно към Великия поток, ако съществува подобно нещо. Душата ще се употреби изцяло — тук и сега. Никога няма да се върне.
	— Но… — рече Валкирия. — Но… чакай… Ърскин, ти направи това, това е твоят шанс да…
	Ревъл вдигна очи към тях и поклати глава.
	— Жертвах достатъчно — отговори той. — Оправяйте се сами.
	Тя погледна към Скълдъгъри. Той наклони глава към нея.
	Валкирия скочи към платформата, но той я хвана и я дръпна назад. Тя извика, избута го, той я удари силно по бузата и тя се сгъна, борейки се за въздух.
	— Съжалявам — рече той.
	Сълзи в очите й, и не само от болка.
	— Не смей — избълва тя между глътките въздух.
	— За нещастие, нямам много голям избор — Скълдъгъри погледна Инженера. — Душа, дадена доброволно — повтори. — Това ли е? Това ли е цялото указание?
	— Вярно — отвърна Инженерът.
	— Никакви извъртания? Никакви допълнителни условия?
	— Никакви.
	— Душа, дадена доброволно. Така те е програмирал създателят ти? Точно тези думи и никакви други? Никакви тълкувания? Никакви квалификации? Никакви изключения?
	— Никакви.
	Скълдъгъри погледна надолу към Валкирия.
	— Чу робота.
	Тя игнорира болката и се насили да стане.
	— Моля те, не го прави. Нека аз да вляза вместо това.
	— Дрън-дрън.
	Той понечи да се обърне, но тя го сграбчи за ръката.
	— Не! Чуй ме! Можем да измислим нещо друго! Можем да измислим!
	— Нямаме време.
	Валкирия застана на пътя му, притисна ръце към гърдите му и почувства ребрата отдолу.
	— За Бога — рече, — моля те, не го прави. Скълдъгъри, моля те. Не мога да те изгубя.
	Той наклони глава и с пръст, облечен в ръкавицата, избърса една сълза от бузата й.
	— Никога няма да ме загубиш, Валкирия.
	— Но аз имам нужда да си до мен — каза тя. — Направих ужасни неща. Аз… Скълдъгъри, аз убих Алис.
	— Алис е още жива.
	— Но аз все пак я убих. Няма значение какво съм направила след това. Аз убих собствената си малка сестричка. Какъв човек ще направи подобно нещо?
	— Човек, който няма друг избор.
	— Имам нужда от теб тук. Моля те. Направих отвратителни неща. Мразя… мразя се. Трябва да се махна. Но имам нужда от някой, при когото да се върна после. Не можеш да ме оставиш сама.
	— Валкирия…
	— Моля те, не отивай. Скълдъгъри, умолявам те.
	— Наистина вдигаш голям шум за нищо.
	Тя го фрасна, удари го с юмрук право в зъбите, а болката премина мигновено през юмрука, а после по цялото й тяло.
	— Ти не си нищо, проклет идиот! Ти промени живота ми! Ти направи живота ми по-хубав! Ти направи мен по-добра! Какво мислиш, че ще правя, когато те няма? Мислиш, че ще бъда щастлива? Кълна се в Христа, че ако ти тръгнеш и аз тръгвам.
	— Е — рече той, — сега вече се държиш просто глупаво.
	— Имате девет минути, четиринадесет секунди — обяви Инженера.
	— Девет минути — избъбри Валкирия. — Девет. Можем да измислим нещо за девет минути. Можем да намерим доброволец за девет минути. Моля те!
	Скълдъгъри постави ръце на раменете й.
	— Валкирия, имай ми доверие за това единствено нещо и се помести от пътя ми. Налага се да го направя.
	Тя вдигна очи към него.
	— Не искам да ме напускаш.
	— И никога няма да го направя.
	— Каза, че ще сме заедно докрай.
	Той кимна.
	— Да, така беше.
	По черепа му се плъзна лице — незабележително лице с незабележителни черти. Той се наведе и нежно я целуна по бузата. Лицето се свлече. Той я прегърна, после отлепи ръцете й от врата си, свали си шапката и я постави на главата й. Отдели цял миг да нагласи ъгъла.
	— Ето — рече. — Добре ти стои.
	Тя не можа да продума, когато я заобиколи. Отиде до Усилвателя. Инженерът го наблюдаваше невъзмутимо. Ревъл извърна поглед.
	— Обичам те — избълва Валкирия.
	Скълдъгъри не се обърна.


>	107.

	— Дани. _Дани._
	Дани отваря очи. Някой е зад гърба му, държи го, обвил ръце около краката му, поемайки тежестта.
	— Стефани? — промърморва.
	— Можеш да ми викаш и Валкирия — казва тя. — Можеш ли да си вдигнеш ръцете и да ги откачиш от куката?
	Дани прави грешката да погледне нагоре. Река от щипеща пот се влива в очите му и го заслепява. Стиска зъби и се опитва да се освободи.
	— Не мога да си мръдна ръцете — казва.
	Тя го пуска и пълната му тежест увисва отново на китките. Той се залюлява леко, достатъчно да я види как притичва до колелото на стената, когато отваря едното око. Стефани, или Валкирия, облечена в черно, поти се в жегата, но без да изглежда особено притеснена от това.
	— Чакат те — казва той. Боже, колко е жаден. Думите излизат мудно и тежко. — Това е капан.
	— Аха — отвръща тя, — носи всички белези на капан. — Зарязва колелото и се връща при него. — Ама че място, а? По-голямо е отвътре. Като ТАРДИС*. Не гледай. — Тя вдига ръка. — Ще светне доста ярко.
	[* ТАРДИС — машина на времето и космически кораб, от британската телевизионна поредица „Доктор Кой“, която отвън е телефонна кабина. Отвътре е по-голяма, отколкото изглежда отвън. — Бел.пр.]
	Той затваря очи, но не докрай и вижда бяла мълния, която излиза с припукване от пръстите й. Мълнията удря веригата и той внезапно започва бясно да се люлее. Поглежда нагоре. Веригата е обгорена. Вижда ясно повредената брънка.
	— Извинявай — казва Валкирия, протягайки ръце да спре люлеенето. — От известно време не съм го правила. Още един удар и би трябвало…
	Огромна фигура се втурва през вратата, Дани изкрещява предупредително, но е твърде късно. Джеремая замахва с огромен чук към ребрата на Валкирия. Ударът я вдига странично.
	— Господин Гант! — кряка Джеремая. — Тя е тук! Тя е тук!
	Валкирия се опитва да се изправи. Диша тежко. Джеремая изобщо не й оставя време да се съвземе. Чукът отново заиграва и я уцелва точно между плешките. Валкирия пада.
	— Господин Гант! Хванах я! Хванах я, господин Гант!
	Внезапно замлъква и придобива вид на човек, току-що осенен от някаква идея. Обляга чука на стената, хваща Валкирия за яката на якето и тръгва да я влачи навън. Изненадващо, Валкирия все още е в полусъзнание, но не е в състояние да се бори. Последното, което вижда Дани, са ботушите й.
	Започва да се люлее силно, рита и се гърчи. Счупената брънка се огъва малко. Той продължава да се усуква и ръмжи от положените усилия.
	Спира, щом чува стъпки. Мигове по-късно, Гант влиза с усмивка на лице, усмивка, която се стопява, когато осъзнава, че Дани е единственият човек в помещението.
	— Къде са? — пита.
	Дани се люлее насам и натам, но не отговаря. Гант го фиксира с поглед.
	— Тя е тук. Ползата от теб привършва. Позволи си още няколко минутки живот и ми кажи къде отидоха.
	— Джеремая я отведе — отвръща Дани. — Натам.
	Гант се намръщва, което не предвещава нищо добро и излиза от къщичката.
	Дани рита с крака, вдига ги отпред, после ги запраща назад. Започва да се люлее напред и назад. С всяко люшване рита все по-нависоко. Веригата изскърцва. Ритник напред, замах назад. Ритник и замах. По-високо и по-високо. Поглежда нагоре, както се люлее. Счупената брънка разширява челюсти.
	Ритник и замах. Рамото му гори. Ритник и замах. Ритник и…
	Светът се накланя внезапно и без предупреждение. Счупената брънка поддава и той се сгромолясва на пода. Претъркулва се, изправя се на колене, но не може да чака горящите мускули да се успокоят. Вдига се, усещайки завръщането на ръцете си. Китките все още са в белезници, но в пръстите има боцкащо усещане. Разтяга ги, докато не се уверява, че може да хваща, след което вдига чука.
	Излиза от къщичката, накуцвайки леко, и стъпва на моста, провиснал на вериги. Конструкцията се люлее под тежестта му и едва не го запраща в морето от огън. Той пресича, като полага всички усилия да не гледа надолу. Все още чува писъците.
	Дани стига до платформата отпред и тръгва по металните стъпала надолу. Спира да забърше потта от очите си, после продължава до мястото, където свършват стълбите и започва решетестия под. Още стълбища и мостове се разклоняват от същото място. Отнема му миг да прецени кой е най-удачният път надолу, но щом взима решението, бързо тръгва по него.
	Вдигнал чука, той приближава до една къщурка, изцяло провесена на вериги. Отвътре чува гласове.
	— Дързост — казва Гант. — _Дързост_ в най-чист вид. Щях да съм безкрайно впечатлен, ако не бях толкова разочарован.
	Дани надниква вътре. Помещението е малко, с тежка, покрита с кървави петна маса до стената на отсрещния край. Валкирия е на земята и не мърда. Гант стои над нея, подпрял ръце на кръста. Джеремая стои с гръб към вратата, увесил рамене.
	— Не — казва Джеремая, — просто я подготвях за теб, просто…
	— Ще ти кажа какво просто правеше — сгълчава го Гант. — Щеше да я убиеш. Щеше да я убиеш и да си припишеш всички заслуги.
	— Господин Гант, не, никога не бих направил…
	— И ето че го направи, Джеремая. Ето те в малката ти воняща бърлога с долните ти ръце върху гърлото й. Мислиш ли, че тя би искала да умре по този начин? Мислиш ли, че някой би искал да умре по този начин?
	— Не — виновно продумва Джеремая.
	— Мислех, че си по-добър. Мислех, че ме уважаваш повече.
	— Аз… съжалявам, господин Гант. Бях слаб. Видях я, повалих я, щях да ви я предам, щях, наистина. Обаче… обаче господин Гант, не съм убивал никого по този начин от доста време.
	— Оставям те да убиваш обикновените хора. Това не ти ли стига?
	Следва пауза, докато Джеремая се колебае. Дани избърсва ръце в панталона си и хваща здраво чука. Захватът му не е толкова широк, колкото му се иска, заради белезниците, но пак държи здраво.
	— Какво? — раздразнено пита Гант. — Говори, по дяволите.
	— Казахте ми, че мога да убия следващия — тихо казва Джеремая.
	— Не си готов, Джеремая.
	— Винаги казвате така — вече почти хленчи. — Кога ще бъда готов?
	Гант възприема тона на разочарован родител.
	— Не знам. Допреди няколко минути, щях да кажа, че скоро. Много, много скоро. Може би дори и днес. Бях толкова близо до това да ти оставя този случай. Но след това… след това нещо, Джеремая, вече не знам.
	— Господин Гант — казва Джеремая и плаче, — господин Гант, съжалявам.
	Дани отново наднича.
	Гант гледа надолу към Валкирия.
	— Искам да знам как бих могъл да ти имам доверие, Джеремая.
	— Можете — настоява Джеремая. — Имате думата ми, можете.
	— Не знам. Не мисля.
	Гант се извръща още малко и Дани вижда възможност. Влита вътре, замахвайки. Джеремая го чува и заляга под чука, но само разчиства пътя към лицето на Гант.
	А Дани сякаш е забил чука в метален стълб.
	Шокът от удара измъква оръжието от ръцете на Дани, той извиква и се препъва назад. Чукът издрънчава на пода, а Гант поглежда Дани с усмивка.
	Джеремая изревава, напада и поваля Дани на земята. Сборичкват се, а едрият мъжага го притиска отгоре. Дани почти няма вече сила да се бие. Джеремая изважда отнякъде нож. Дани стисва китката на Джеремая с две ръце, но не е достатъчно бърз, за да спре порязването по ръката. Борят се с острието. Гант не продумва. Дори не помръдва.
	Търкалят се по пода, Дани открива запаси от сила, за които дори не е подозирал. Гант не следи боя. Просто стои, усмихва се и не помръдва.
	Не, всъщност не, помръдва. Само че много, много бавно.
	Докато се бори с Джеремая, Дани се сеща за хората на бензиностанцията — мъртвите тела натрупани едно върху друго в склада. Откъде беше намерил време да свърши всичко това, освен ако…
	Гант каза, че тази къща е магия. Дани не знае нищо за магията, но това място определено противоречи на разума. Валкирия изстреля някаква странна светлина от ръцете си, а самият Гант дори не мигна, когато чукът се стовари върху лицето му. Добре, значи тази къща наистина е магическа, а Гант и Валкирия също са магични, тогава може би и Джеремая е такъв. А както изглежда, неговата магия представлява умението да изпълнява убийствата си, докато светът се забавя около него. Идеалната сила за сериен убиец.
	Дани отново се концентрира върху ножа. Силата на Джеремая го оставя без дъх, с всяко издишване. Сега вече разчита на тежестта си, за да държи ножа на позиция — спестява си енергията за един последен удар. Пот се търкаля по челото на Джеремая и капе по лицето на Дани, по стиснатите му зъби. Дани се обръща и те се търкулват, само за миг Дани се озовава отгоре, но после Джеремая отново ги преобръща. Главата на Дани се удря в крака на Валкирия. Върхът на ножа задява гърдите му.
	Дани усеща как острието навлиза вътре. Усещайки, че моментът му е дошъл, Джеремая ръмжи и пъшка, и натиска навътре, но Дани го изненадва като удържа ръката му и двамата се стискат, борят и стискат отново, а Джеремая отслабва пръв.
	Дани го избутва от себе си, качва се отгоре, а Джеремая диша тежко и пищи, сякаш не му се играе повече. Дани избива ножа от ръката му и просто ей така, нормалното време се възцарява отново около тях.
	Гант се обръща, усмивката му бързо се превръща в злобно озъбване, а Дани усеща как го вдигат от пода. Валкирия го е хванала.
	— Бягай — казва тя.
	Той бяга. Тя е точно зад него. Тичат по люлеещия се мост от вериги и брънки. На два пъти кракът на Дани пропада и увисва над огъня и на два пъти Валкирия се налага да го издърпва нагоре. В другия край стигат до спираловидно стълбище и тръгват нагоре.
	— Не мога — пъшка Дани.
	— Налага се — казва Валкирия.
	Той се спъва и пада, удря коляното си и изгаря ръцете си на горещия метал, но продължава да крачи. Когато стигат върха, краката му са като желе. Валкирия обгръща кръста му с ръка и на практика го носи по-натам. Една далечна част от съзнанието му си прави труда да оцени силата й.
	— Объркана съм — казва тя. — Някаква идея как да се измъкнем оттук?
	Той се оглежда, после сочи към далечната платформа.
	— Ето там, мисля.
	Тя оглежда мястото, за да открие най-бързия път през пътеките и мостовете.
	— Сетих се — казва и тръгват отново.
	Дани се оставя да го водят. Прекалено е изморен за друго, освен да следва на сляпо. Валкирия е експертът. Тя е воинът. Той е просто някакво момче.
	Прекосяват поредния висящ мост и почти стигат до платформата, когато Гант се изкатерва върху противоположния край по някаква стълба.
	Валкирия протяга ръка. Стисва зъби, концентрирана до крайност, и онази мълния отново се изстрелва напред. Удря Гант директно в гърдите, прогаря ризата му, но той така и не спира да се усмихва.
	— Боя се, че не можете да ме победите — извиква им той, приближавайки се. — Но ако се предадете сега, ви обещавам да направя смъртта ви сравнително безболезнена.
	— Назад — прошепва Валкирия.
	Дани тръгва по стъпките си назад, а висящият мост се люлее. Стига до последната платформа и поглежда обратно. Ръцете на Валкирия светят в бяло, но вместо да изстреля мълнията към Гант, тя сграбчва веригите на моста. Чува се пукот, когато се пречупват, мостът се накланя и се огъва, а Валкирия се обръща и скача, докато конструкцията рухва. Дани я улавя.
	Поглеждат назад към другата платформа, към Гант, който поклаща глава с любопитно удивление. Преспокойно започва да се изкачва по друго стълбище.
	— Преди беше лесно — промърморва Валкирия. — Застрелваш някого, а той пада. Обикновено. А този… този не можеш да го раниш.
	— Не — казва Дани, — можеш. Мисля. Чух го. Преследваха онази жена, имаше бой, а аз чух Гант, разбираш ли, страдаше от болка. Не много… но определено го болеше.
	Валкирия забърсва челото си с ръкав. Якето изглежда свежо и сухо, за разлика от подгизналата тениска на Дани.
	— Е, определено не изпитва никаква болка тук вътре.
	— Той твърди, че е господар на крепостта си.
	Валкирия го поглежда.
	— Може би там е работата. Не можем да го победим в собствения му дом.
	— И какво ще правим?
	— Ще го изкараме навън.
	Тя поглежда отново към пресичащите се пътеки и избира нов маршрут. Дани тича сам до следващото стълбище, но се налага тя да му помага, за да ги изкачи. Щом стигат върха, се озовават на същото ниво като вратата за навън.
	Валкирия води напред по един висящ мост. Дани е след нея — движи се бавно, но методично, стиска веригите, уверявайки се, че краката му няма да се хлъзнат по ръба. Това е най-дългият висящ мост и се люлее драматично на всяка крачка.
	— Хъх — казва Валкирия. Спряла е да върви и оглежда района. — Не го виждам.
	Дани спира зад нея, благодарен за възможността да си поеме малко дъх.
	— Ти виждаш ли го? — пита Валкирия.
	Дани изпъшква, поклаща глава, без наистина да си направи труда да се огледа. Трябва само да стигнат до платформата в другия край, да минат през къщурката, в която беше окован, и да прекосят пътеката към вратата. Почти са там. Почти навън.
	Валкирия изругала и го избутва, а Дани извиква и пада, като почти излита от моста, когато една тъмна фигура прелетява над тях, кикотейки се весело.
	Кадавъръс Гант се люлее като Тарзан от една верига и отново лети към тях.
	Валкирия сграбчва ръцете на Дани и го издърпва. Гант минава отново, а дългите му пръсти на косъм се разминават с тениската на Дани. Маховото движение го отнася нависоко, а той скача като цирков акробат, улавяйки друга верига, и се залюлява под различен ъгъл. Този път, когато минава, изритва парапета, мостът се измята и Валкирия едва не пада долу. Дани се хвърля към нея, ръцете му сграбчват якето й и я изправят. Тя изпълва въздуха с цветисти ругатни, а Дани я пуска. После нещо се вкопчва в яката на тениската му и го събаря.
	Валкирия се завърта и хваща верижката на белезниците му. Внезапното спиране е неочаквано и Гант изръмжава от изненада над него.
	Дани виси във въздуха между двамата. Под него няма нищо, освен огън.
	— Мога да стоя така безкрайно, млада госпожице — подвиква Гант през смях. — А ти?
	Свободната ръка на Валкирия сияе. Надига се мълния и се изстрелва напред, разтрисайки веригата, от която виси Гант. Той я пуска и Дани пада. Валкирия се стяга, Дани отново спира неочаквано, а болката в рамото изпраща ярки проблясъци пред погледа му. Виси там, без да посмее дори да извика. Вижда Гант с крайчеца на окото си, а той леко се полюшва отгоре им.
	Дани не знае как го удържа Валкирия, но тя го прави. И, най-невероятно — започва да го издърпва обратно.
	Докато се потят и се мъчат, Гант наблюдава. Когато става ясно, че Дани ще успее да се изкатери сам върху моста, той въздъхва, оглежда се и започва да се катери по веригата нагоре към мрака.
	Дани се изправя. Всяка частичка от тялото му трепери.
	— Хайде — казва Валкирия. Той кима зашеметено и тръгва подире й.
	Стигат до платформата. Краката на Дани се предават. Опитва се да се изправи преди Валкирия да забележи, но тя хвърля поглед назад.
	— Добре съм — казва той.
	— Почти стигнахме.
	— Знам. Добре съм — Изправя се, усмихва й се, за да я убеди, че всичко е наред и в този момент очите му се разширяват.
	Валкирия се обръща, докато Джеремая препуска към нея.
	Замахва срещу нея с нож. Дани отново се изненадва колко е бърз, но Валкирия не се опитва да избегне удара или да отскочи. Вместо това го посреща, като върви право срещу него, обвивайки лявата си ръка около неговата ръка, която държи ножа и неколкократно го удря с дясната длан в лицето. Носът на Джеремая се разцепва, устните цъфват, навсякъде пръсва кръв. Ножът издрънчава върху металния под. Валкирия подсича краката му и той се стоварва тежко, мрънкайки като глезено дете. Посяга нагоре, сграбчва я за косата и я мята долу върху себе си. Ръцете му обгръщат шията й. Започват да се замъгляват.
	Актът на убиването — този път видян от външната страна. За Дани — мъглявина от движения. За Валкирия — битка, която продължава безкрайно.
	Дани се хвърля напред да помогне, но размазаните образи вече не са там. Зад него се чува скърцане и той се извърта. Валкирия лежи на края на платформата, стиска ръката на Джеремая, докато онзи виси над морето от течен огън.
	— Помощ! — крещи Джеремая.
	Но тежестта му, плюс потта, се оказват твърде много и той се изплъзва от хватката на Валкирия и изчезва с писъци сред пламъците отдолу.
	Валкирия не помръдва от мястото си за миг, после се изправя. Избърсва ръка в панталоните си.
	— Не!
	И двамата се извръщат при крясъка. Кадавъръс Гант стои на една по-висока платформа, а в ръката му виси верига.
	— Дани — казва Валкирия. — Трябва да се махаме…
	Не успява да каже „сега“. Гант се мята със силен замах. При най-високата точка се пуска и за миг на Дани му се струва, че няма да уцели къщурката, но той се стоварва върху нея, като се бори за опора преди да се плъзне надолу. Пръстите му потъват в повърхността. Изкачва се на покрива, после се спуска на пътеката и тръгва с широки крачки към платформата.
	— При първа възможност — прошепва Валкирия на Дани — се омиташ оттук.
	Дани поклаща глава.
	— Няма да те оставя.
	— Излизаш навън и отиваш за помощ — казва Валкирия и тръгва към Гант, а ръцете й сияят.
	Изстрелва мълнията, а Гант минава през нея сякаш е нищо. Удря я и тя се завърта около оста си.
	— Ще ти изтръгна сърцето — заявява Гант.


>	108.

	Гант я вдига само, за да я блъсне отново в земята. После я сритва и Валкирия започва да се търкаля по платформата, дишайки тежко.
	— Познавам това момче отпреди който и да е от вас да е бил роден — казва, а гласът му е съвсем малко повече от гърлено ръмжене. — На практика го отгледах. Имаше си слабите места, разбира се, че си ги имаше, но беше добро момче и работеше здравата и единственото, което искаше, беше да ме направи щастлив. А вие… вие идвате в дома ми и… — Гант я сграбчва за яката и я повдига. — Кое ти дава право? Какво ти дава право да убиеш горкото момче?
	Валкирия се бори за въздух.
	— Колко… души е… убил?
	— Те не се броят! — крещи Гант. — Не се броят! — Удря я с челен удар в главата и я оставя да падне, а Валкирия се олюлява и се отдалечава от него със залитане, докато кръвта й се лее по лицето.
	— Те са добитък! — продължава да крещи той. — Те са учебни пособия! Животът им нищо не означава!
	Дани вижда шанса си. Пътеката е чиста. Но се колебае, краката му не помръдват.
	Валкирия го поглежда и маха.
	— Тръгвай — казва, плюейки кръв. — Върви.
	— Да, Дани — обажда се Гант, като поваля Валкирия, като подкосява краката й с ритник, — върви. Бягай. Ще те хвана много скоро. — Стъпва върху гърба на Валкирия. Тя извиква.
	Дани накуцва, залита, прехвърля единия крак пред другия и му се иска коленете му да престанат да се огъват, но успява да прекоси пътеката. Почти се свлича при къщурката, но успява да се задържи изправен. Не поглежда назад. Не се обръща при всеки вик на болка. Шмугва се в къщата, държейки се за опора за висящите вериги. Счупената брънка виси над главата му, той я поглежда за миг, преди да посегне и да я откачи от веригата. Прибира я в джоба си, после тръгва, препъвайки се, към вратата от другата страна. Там си почива за момент. Почти е на края на силите си. Трябва да се стегне за още няколко минути. Само един малък мост, после вратата и накрая свеж въздух и свобода. Това е.
	Излиза от колибата. Единият крак пред другия. Ръце на парапета. Лесно става. Не се разсейвай. Не поглеждай към онова, което става с Валкирия. Не поглеждай към онова, което прави Гант.
	Единият крак пред другия.
	Единият крак пред…
	Дани отново пада, но върху вратата. Сграбчва дръжката. Хлъзгава е под пръстите му. За пръв път му хрумва мисълта, че може да е заключена, че няма да се отвори, че някаква магия може да му попречи да избяга, но когато най-сетне се стяга и завърта дръжката, вратата действително се открехва, той я отваря широко, а студеният въздух обвява цялото му тяло.
	Изплаква от облекчение и се хвърля напред, а стълбите пред вратата го хващат неподготвен. Пада на алеята отпред, свличайки кожата по ръцете си, без да усеща дори. Пълзи, опитва се да извика за помощ, но улицата е пуста, както когато за пръв път стъпи на нея.
	Стига до Кадилака, опипом намира дръжката, която използва, за да се изправи. Пикапът на Валкирия е паркиран точно зад него. Чува я как крещи от болка.
	Поглежда назад към къщата. Все още вижда върха на главата на Гант, който подскача нагоре и надолу, докато продължава да налага Валкирия до смърт. Дани си поема дълбоко въздух и избърсва потта от очите си. После се изправя и изважда счупената брънка от веригата от джоба си. Тежка е и голяма.
	Обръща се към Кадилака и разбива стъклото при шофьорското място.
	Следва страничното огледало. То се пръсва лесно и вдига много шум.
	— Ей! — крещи Гант от къщата.
	Дани не му обръща внимание и заобикаля пред колата. Замахва със счупената брънка към левия фар.
	— Ей! — крещи Гант. — Остави колата!
	Дани бавно се придвижва към другия фар, като мимоходом оставя вдлъбнатини по капака. _Дран. Дран. Дран._
	После _тряс_. И край с фаровете.
	— ЕЙ!
	Дани вдига поглед. Кадавъръс Гант стои на прага, опънал устни и оголил зъби. Изглежда бесен. Изглежда като наистина ядосан труп със светлината, която осветява старческите му петна. Дани се смее. Това вбесява още повече Гант.
	— Първо убивате Джеремая, а после нападате колата ми?
	Дани стоварва брънката върху капака. _Дран._
	— Спри! Джеремая с огромна гордост се грижеше за тази кола. Лъскаше я с восък всеки ден, така че можех да виждам отра…
	_Дранн._
	— Спри! — пищи Гант. — Спри веднага!
	— Накарай ме — заявява Дани. Гърлото му е толкова пресъхнало, че изпитва болка, като говори. — Излез навън. Изправи се срещу мен като мъж.
	— Какво е това? — подигравателно пита Гант. — Мислиш се за герой ли? Мислиш, че можеш…
	Дани не мисли нищо подобно. Дани просто разбива другото странично стъкло.
	Гант изревава от яд и ужас и изскача надолу по стълбите. Дани дава назад и застава насред улицата, оставяйки си пространство. Гант стига до него, Дани вдига юмруци, като размишлява дали може да използва брънката, за да избие няколко от пожълтяващите зъби на Гант, сега, когато вече не е в къщата и не е неуязвим. Но дори тук навън, старецът го изненадва със скорост и сила. Дани едва зърва юмрука, който измята главата му назад. Директно изпуска другия, който го поваля долу.
	Замаян, успява да види само как Гант изважда ножа на Джеремая Уолоу от джоба си. Затваря очи. Не иска да вижда идването на края, а не му е останала никаква сила да се бори.
	Тогава внезапно усеща, че го вдигат и го завъртат. Гант го държи изотзад и притиска ножа в гърлото му. Дани отваря очи.
	Валкирия стои на стълбите на къщата. Лицето й е маска от кръв, а тя придържа ребрата си с лявата ръка. Дясната ръка е изпъната и свети с бяла светлина.
	— Мерникът ти е крив — излайва Гант почти директно в ухото на Дани. — Ще уцелиш приятелчето си. Може дори да го убиеш.
	— Мерникът ми става все по-добър — отвръща Валкирия. — Просто съм изгубила тренинг, това е.
	— Давай тогава — подканя в Гант. — Стреляй. Щом мислиш, че можеш. Давай. Виж какво ще ти кажа, ще те улесня. Ще броя от три надолу. Ако не си стреляла дотогава, ще му прережа гърлото. Звучи ли ти като честна игра?
	— Имам контра предложение — казва Валкирия, слизайки по стълбите. Очите й горят. — Ти го пускаш и хвърляш ножа. Предаваш се, а аз те арестувам. Казваш ми защо си по петите ми и кой иска смъртта ми. Това ми звучи като честна игра.
	Дани чува усмивката в гласа на Гант, докато Валкирия се присъединява към тях на улицата.
	— Три.
	Ръката на Валкирия засиява още по-ярко.
	— Две — продължава той.
	Ножът се забива по-надълбоко в шията на Дани.
	— Едно — довършва Гант.
	— Добре! — казва Валкирия, а сиянието в ръката й веднага угасва. — Добре, печелиш.
	— Естествено — заявява Гант. — Носиш си белезници, предполагам? Слагай си ги.
	Лицето на Валкирия се вкаменява.
	Смехът на Гант не е от радостните.
	— Мислиш ме за глупак ли, момиченце? Мислиш, че ще ти оставя и най-малката възможност да се добереш до някой коз?
	Тя се колебае.
	— Белезниците са в пикапа ми — отговаря и тръгва напред. Замръзва, когато Гант притиска острието достатъчно дълбоко, че да пусне кръв по врата на Дани.
	— Нито стъпка повече, нагло пале.
	Валкирия присвива очи.
	— Искаш да взема белезниците, взимам беле…
	— Нищо няма да правиш — казва Гант. Влачи Дани към пикапа. — Чул съм всички истории за теб. До този момент все се чудех на коя твоя версия ще попадна — на ангела или на демона. С Джеремая се бяхме подготвили и за двата варианта.
	Валкирия се усмихва наистина.
	— Никога нямаше да сте подготвени за Даркесата.
	— Щеше да се изненадаш — отвръща Гант. — Убивал съм какви ли не хора в хода на работата си.
	— И каква точно ще да е тази работа?
	— Да убивам хора като теб — Спират при вратата на пикапа. — Ангел или демон — това се чудехме ние. Сега вече знам.
	— Не — отвръща Валкирия. — Само си мислиш, че знаеш.
	Дани усеща как хватката на Гант отслабва, докато посяга към дръжката на вратата.
	— Тъй ли? Е, тогава ти ми кажи, млада госпожице. Коя си? Ангелът или демонът?
	Валкирия отново се усмихва.
	— Аз съм като всеки друг — казва. — По малко и от двете.
	Гант отваря вратата и Дани вижда само петно от кафяво и черно, когато Ксена скача от седалката. Дани се свива, Гант пада, а огромната немска овчарка ръмжи, докато слиза от гърдите му. Отново го напада и стиска между челюстите си ръката му. Гант крещи, а Ксена яростно тръска глава. Старецът се изправя, залитайки и изритва кучето настрани. Ксена изскимтява, отскача назад, втурва се отново в атака и го захапва за глезена.
	Крещейки, Гант замахва с ножа срещу нея. Този път Ксена изскимтява от истинска болка и пуска плячката. Гант отново замахва, не уцелва, а в този момент Валкирия връхлита върху му. Ножът пада. Валкирия го хваща с лакът, който изпуква в брадичката му. Той се опитва да освободи пространство помежду им, но тя вече го държи здраво и не пуска. Забива пръсти в лицето му, разкъсвайки чертите. Той се паникьосва и се опитва да я избута. Тя е като пиявица. Няма отърване. Гант стиска очи. Лицето му кърви. Дани наблюдава как гневът на Валкирия набира сили. Ужасяващо е.
	Падат, а Валкирия е отгоре. Ксена танцува наоколо, лае яростно, жадува за кръв. Валкирия излазва над Гант и започва да го налага с дясната ръка по лицето.
	Той се опитва да я изблъска, тя го сграбчва за китката, извива я, а Гант крещи от болка.
	Валкирия се привежда и изръмжава.
	— Вече не е толкова забавно, когато си получателят, а?
	— Моля те! — пищи Гант. — Аз съм стар човек!
	— Такъв си, дявол да те вземе — отвръща тя и стоварва лакътя си в челюстта му. Гант губи съзнание.
	Валкирия поставя двете си ръце на лицето му, прехвърляйки тежестта си, за да се изправи. После се надига, отдалечавайки се от крайниците му.
	— Ксена — казва, — тихо.
	Ксена моментално притихва. Но не спира да маха с опашка, фиксирала поглед върху Гант.
	Валкирия отива до Дани и му помага да се изправи. Дори не е разбрал, че се е свлякъл.
	— Добре ли си?
	Той кима. Чиста лъжа, но на Валкирия изглежда не й пука.
	Веднъж станал, тя го пуска и отива до предната врата на пикапа. Затваря я.
	Кучето лае, Дани поглежда назад — Гант е на половината път до Кадилака, а Ксена е захапала вече кървавия му крак. Той псува от болка и се мята през счупения прозорец, отървавайки се от Ксена, като издърпва крака си вътре. Ръцете на Валкирия светят и бяла мълния поразява Гант в рамото, докато той се намества пред волана. Двигателят изревава, оживял внезапно и колата потегля рязко. Валкирия стреля отново, прегаряйки дълбока дупка в Кадилака, но вече е твърде късно да го спре. Наблюдават как се отдалечава скоростно, докато прави опасни извивки.
	Щом се скрива от поглед, Ксена спира да лае.
	— По дяволите — мърмори Валкирия. Поглежда отново към Дани. — В настроение ли си за гонка?
	— Ти давай, ако искаш — отвръща той. — Аз ще те чакам тук.
	Валкирия поклаща глава.
	— Мнее. Мисля, че направихме достатъчно за последните няколко дни, как смяташ?
	Ръката й се обвива около верижката на белезниците му и свети в бяло, а само след миг, веригата се чупи.
	— Качвай се в пикапа — казва тя. — Аз трябва да звънна няколко телефона и ще се прибираме към Мийк Ридж.
	Той се качва в колата и изстенва леко, когато Ксена скача отгоре му. Настанява се по средата, после се заема да облизва кръвта по козината си. От време на време близва и лицето на Дани. А той е твърде изморен, за да я спре.
	Валкирия говори известно време по телефона, после се качва зад волана.
	— Едни хора идват насам — казва. — Ще запечатат мястото и ще се уверят Гант да не може да се вмъкне вътре отново. Да се надяваме, че ще успеят да го хванат някъде по пътя. Ако не — ще получиш двайсет и четири часа охрана, докато не го арестуват.
	Дани кима.
	— Добре — отвръща.
	Тя тършува из якето си, вади тънко пакетче някакви сушени листа. Прегъва едно и го предлага на кучето. Ксена го глътва, а Валкирия я чеше зад ушите.
	— Кой ми е добро кученце, а? Кой е доброто кученце?
	Ксена маха с опашка в равномерен щастлив ритъм.
	Валкирия пъха едно листо в собствената си уста, дъвче го и подава едно на Дани.
	— За болката — обяснява.
	Той го взима, без да пита какво е. Има очакван вкус — на листо. Но усещането, което залива тялото му, го хваща абсолютно неподготвен.
	— Еха — казва.
	Валкирия пали пикапа и се отдалечава от тротоара.
	— Пътят до Мийк Ридж е дълъг — казва. — Искаш ли да пусна радиото?
	Преди това му се искаше да спи, но сега листото върши чудото си и в главата му се въртят по-важни неща.
	— Не — отговаря. — Искам да знам какво става. Стефани, Валкирия, както и да се казваш… моля те. Коя _си_ ти?
	Тя му се усмихва.
	— Ами, добре. Предполагам, че си го заслужи. Ще започна от самото начало, как ти се струва?
	— Звучи добре — казва той.
	Тя застопорява поглед върху пътя.
	— Всичко започна със смъртта на чичо ми.


	Докато Валкирия свърши с историята и разказите за Скълдъгъри, Танит, Гастли, Даркесата, и за Усилвателя, вече са стигнали Мийк Ридж и минават покрай магазина.
	Не е изгорял до основи, което е добър знак. Поемат по пътя към дома на Валкирия. Подминават колата на Дани, но не спират, докато не стигат до къщата.
	Излизат. Ксена веднага изчезва. Валкирия се протяга. Дани я поглежда, но не казва нищо. Следва я по стълбите към къщата. Вътре е студено.
	— Направи си кафе — подканва го тя и той тъкмо това прави, докато тя се занимава с нещо в другата стая.
	Когато приключва с кафето, сяда на кухненската маса и оглежда отражението си в прозореца. Бяха се попочистили на една бензиностанция, но лицето му е една огромна подутина, дрехите му са целите в засъхнала пот и кръв. Очите му се плъзват встрани към чашата с кафе, която е приготвил за нея. От ръба се надига пара.
	Минути по-късно влиза Ксена. Отива право при Дани, мушейки муцуна в ръката му, докато не я погалва.
	От друго място в къщата се чува шуртене на вода.
	Ксена отива до леглото си, обикаля в кръг няколко пъти и си ляга. Полага глава върху лапите си, после отново поглежда нагоре към него с влажни тъмни очи.
	Валкирия стои там, облечена в сини дънки и яке. Косата й е току-що измита. Не я беше чул да влиза.
	— Сега вече знам, защо си безшумна като нинджа — казва той. В краката й стоят две чанти. — Отиваш ли някъде?
	— Вкъщи — отвръща тя.
	Това го изненадва.
	— След… след всичко, което се е случило?
	— Време е. — Тя се приближава, вдига кафето и го опитва. — Студено е.
	— Нямало те е известно време.
	— Май да.
	— Защо си си тръгнала? — пита той. — Искам да кажа, знам, че травмата трябва да е била… невъобразима, обаче…
	— Ние победихме — отвръща тя. — Но нещата, които направих, докато бях Даркесата и нещата, които сторих по-късно, за да я победя… Трябваше да се махна. Не можех да остана. Не и след онова, което причиних на…
	— Алис.
	Тя кима.
	— Не заслужавах сестра или семейство. Стефани… Стефани заслужаваше семейство. Всичко, което правеше, го правеше от любов към тях.
	— Но ти също си го правила от любов. Сама го каза — причината да сториш _всичко_, което си сторила, е била да ги защитаваш.
	— Но го правех по грешния начин. Правех го лошо.
	— Направила си каквото се е налагало. Не мога да повярвам, че си живяла тук сама през последните пет години и си се обвинявала, мразила си се за нещата, които се е наложило да направиш. Ти си спасила всички ни.
	— Не. Не съм ни спасила. Не и този път.
	Дани довършва кафето си. Хладко е.
	— Скълдъгъри ми звучи като… удивителна личност.
	Валкирия му се усмихва по онзи мек начин.
	— Да.
	— Бил е истински герой, да жертва живота си по този начин.
	— Ммм? — казва Валкирия. — О, не, той не жертва своя живот.
	Дани се смръщва.
	— Така ли? Но нали каза, че е влязъл в Усилвателя.
	Тя поклаща глава.
	— Казах, че тръгна към Усилвателя. По-късно ми заяви — когато си взимаше шапката обратно, че свят без него не би си заслужавал да се живее в него. Нее, той вдигна Ревъл от пода и натика него вътре.
	Дани мига.
	— Но… но нали душата е трябвало да бъде дадена доброволно?
	— Доброволно беше — отвръща Валкирия. — Но в правилата не се споменаваше нищо дали да дадеш доброволно собствената си или нечия друга душа.
	— И това… е сработило?
	— Аха. Инженерът вдигна рамене, каза, че Скълдъгъри има право по този въпрос и позволи на душата да изключи Усилвателя, а Скълдъгъри се обърна към мен и ме направи за смях.
	На вратата се почуква, а Валкирия поглежда часовника си.
	— Това трябва да е той.
	Дани скача изправен.
	— Скълдъгъри? Това е Скълдъгъри Плезънт?
	— Вероятно, да. Обадих му се и му казах, че е време да се прибирам вкъщи. Както той каза, преди години — наказанието е лесният избор. Ако наистина искам да се реванширам за нещата, които направих, трябва да помагам на хората. Ако искам да се реванширам за стореното на сестра ми, трябва да съм до нея. Трябва да бъда част от живота й. Сега е на шест, за Бога. На _шест_. И едва ме познава. Време е… време е това да се промени. — Вдига чантите. — Можеш да се изпратиш сам, нали?
	— Ъъ… да…
	Валкирия се усмихва.
	— Ще уредя да си изпратя нещата с кораб, а после, не знам… — Тя се оглежда. — Бих продала мястото, но някак си ми харесва.
	— Ще те видя ли отново? — пита Дани.
	— Възможно е.
	— Но аз ще съм старец, нали? А ти ще си изглеждаш все така?
	Тя му се усмихна тъжно.
	— Да. Може би. Ще дойдат едни хора, които ще те потърсят да си поговорите. Магьосници. Добри хора. Ще подсигурят всичко да е наред.
	— Добре. Супер.
	Тя надига вежда.
	— Ще _бъде_ ли всичко наред?
	— Не… не знам. Казваш ми да се върна към скучния си живот след… след всичко това. След теб. Не знам дали мога да го направя.
	— Ами недей. Имаш мечти, нали? Не искаш да прекараш остатъка от живота си, въртейки магазина в Мийк Ридж, нали?
	— Не. Аз… някога бях подписал договор за албум.
	Валкирия накланя глава.
	— Сериозно? Еха. Е, ето на. Върни си отново договора. Стани рок звезда. Живей необикновен живот. Няма нужда да спасяваш света, за да го промениш.
	Тя се потупва по крака и Ксена дотичва. Дани ги придружава до коридора. През замъгленото стъкло на входната врата вижда тъмните очертания на висок, слаб мъж с шапка.
	Сеща се, че като дете го беше страх от Дядо Коледа. Спомня си как лежи в леглото на Бъдни вечер, свит на кълбо, с широко отворени очи и подскача при всяко изскърцване в къщата, в очакване на призрачното присъствие да ги посети. Усеща подобен страх в момента — страх от свръхестественото, смесено с чисто, концентрирано вълнение.
	Валкирия спира с ръка на дръжката и поглежда назад.
	— Искаш ли да се запознаеш с него?
	Дани се колебае, колебае се дълго, после поклаща глава.
	— Главата ми гръмна достатъчно, благодаря ти. Мисля, че ако срещна лично говорещ скелет… главата ми буквално ще експлодира.
	Усмивката й се превръща в ухилване.
	— Мда, така си е. Ей, изживей един хубав живот, Дани, чуваш ли?
	— Ти също, Валкирия — Махва й лекичко, усеща внезапна болка в рамото и примижава. — Какво ще кажа на хората за всичко това?
	— Така или иначе няма да ти повярват — казва Валкирия, — така че им кажи истината.
	Сега е негов ред да надигне вежда.
	— Какво, да им разказвам за магьосници, лунатици, отвличания и убийства?
	— Нее — отвръща тя. — Разкажи им реалната истина. Разкажи им кое е наистина важно.
	— И какво, ако нямаш против да те питам, е наистина важно?
	Валкирия надига ръка с дланта нагоре и тя започва да свети в бяло отвътре. Тя му се усмихва.
	— Магията — отвръща тя.
