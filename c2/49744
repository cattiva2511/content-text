D>
	На Фиона
D$


>	1

	Той винаги беше обичал мъртвите неща. Техния деликатен хлад. Усещането от допира до кожата им. Назрелия, сладък аромат на разложение, който се носеше от тях докато се завръщаха при Бог.
	Нещото в ръцете му беше мъртво отскоро.
	Само преди няколко часа бе изпълнено с живот.
	Щастливо.
	Омърсено, несъвършено, порочно.
	Сега вече бе пречистено.
	Той внимателно го положи върху купчината с останалите — изпълнен със загриженост и почтителност. Всички те някога са били живи, издавали са звуци, били са омърсени, несъвършени, порочни. Сега обаче бяха с Бог. Най-после бяха намерили покой.
	Затвори очи и вдиша дълбоко, потапяйки се в миризмите. Някои бяха съвсем леки, а други — тежки и наситени. До една прекрасни. „Навярно Бог усеща същия мирис“, помисли си той, усмихнат, над колекцията си. „Сигурно така миришеше в рая. Сред мъртвите.“
	По устните му, като огън през горяща постройка, се разля усмивка. Наистина трябваше да си вземе лекарството, но не веднага. Още не.
	Не и докато имаше толкова много мъртви неща, на които да се наслаждава.


>	2

	Навън се скъсваше да вали. Дъждът налиташе стените и покрива на синята пластмасова палатка на криминолозите, изпълвайки тясното пространство във вътрешността й с неспирно трополене, борещо се с бръмченето на генераторите. Разговорите бяха почти невъзможни. Не че някой изпитваше особено голяма нужда да бъбри петнайсет минути след полунощ в понеделник сутрин.
	Не и докато Дейвид Рийд лежеше пред тях. Върху ледената земя.
	В единия край на изкривената палатка около метър и половина от канавката беше ограден със синя полицейска лента. В светлините на прожекторите на дъното й проблясваше черна мазна вода. Останалата част от палатката покриваше речния бряг и измачканата, кална, зимно жълта трева.
	Вътре беше претъпкано. Присъстваха четирима полицаи от абърдийнското бюро по самоличността, облечени в хартиени работни комбинезони: двама от тях покриваха всичко с прах за отпечатъци и лепкава лента, третият правеше снимки, а четвъртият заснемаше с камера местопрестъплението за поколенията. Към тях се прибавяха един определено позеленял редови полицай, дежурният лекар, един детектив-сержант, който сигурно бе виждал и по-добри дни и разбира се — почетният гост, малкият Дейвид Бруклайн Рийд. На четири години без три месеца.
	Бяха го извлекли от студената наводнена канавка, за да могат да обявят смъртта официално. Не че можеше да има някакво съмнение в този факт. Бедното малко човече бе мъртво от доста време. Лежеше по гръб върху квадратен син найлон, изложено пред целия свят, с вдигната около раменете му тениска с картинка на „Х-Мен“. Не носеше нищо друго.
	Застаналият в ъгъла детектив-сержант Логан Макрей затвори очи и се опита да помисли върху онова, което щеше да каже на майката на Дейвид Рийд. Издирваха сина й от цели три месеца. Три месеца неизвестност. Три месеца, изпълнени с надеждата, че детенцето й ще се появи отнякъде непокътнато. Докато през цялото време то просто си беше лежало в канавката.
	Логан прокара ръка през умореното си лице, усещайки как наболата брада дращи по пръстите му. Исусе, беше готов да убие някого за цигара. Още повече че изобщо не трябваше да бъде тук!
	Погледна часовника си и изпъшка, а дъхът му излезе под формата на бяла мъгла. Откакто се бе явил в службата вчера сутринта бяха изминали четиринайсет часа. Твърде много, за да се оставиш след това реката на ежедневието да те понесе по еднообразния си път.
	В палатката нахлу бурен порив на ледения вятър. Логан вдигна очи точно навреме, за да види как вътре влиза нечия подгизнала от дъжда фигура. Патологът беше пристигнал.
	Д-р Изобел Макалистър: тридесет и една годишна, с вдигната на кок коса, брюнетка, около метър и шейсет и пет. Издаваше тихи мяукащи звуци, когато гъделичкаха вътрешната страна на бедрото й. Безукорно облечена в удобен сив костюм с панталон и черно палто. Ефектът се разваляше съвсем леко от огромния чифт хлабави около коленете й гумени ботуши „Уелингтън“.
	Тя хвърли професионален поглед на тълпата в палатката. Очите й за миг замръзнаха само когато се спряха върху Логан. За момент на устните й се появи несигурна усмивка, която бързо изчезна. Нищо изненадващо, като се имаше предвид състоянието му — небръснат, с торбички под очите, с несресана, мокра от дъжда тъмнокестенява коса.
	Изобел отвори уста и отново я затвори.
	Дъждът барабанеше смазващо по покрива на палатката. Фотоапаратът щракаше и виеше всеки път, когато светкавицата се зареждаше. Генераторите ревяха. Мълчанието бе оглушително.
	Най-накрая дежурният лекар наруши магията на мига:
	— О, мамка му!
	Той застана на един крак и разтърси пълната си с вода обувка.
	Изобел отново беше надянала професионалното си изражение:
	— Обявихте ли смъртта? — попита тя. Наложи й се да извика, за да я чуят през грохота на пороя.
	Логан въздъхна. Моментът бе отминал.
	Дежурният лекар прикри прозявката си и посочи малкия подпухнал труп в средата на палатката:
	— Мъртъв е. — Той натъпка ръце дълбоко в джобовете си и подсмръкна шумно. — И ако питате мен, от доста време. Най-малко два месеца.
	Изобел кимна и остави лекарската си чанта на покривалото до трупа.
	— Вероятно сте прав — каза тя, като приклекна и се взря в тялото на мъртвото дете.
	Известно време лекарят се клатеше напред-назад, пристъпвайки в жвакащата кал, докато Изобел изпъваше гумените ръкавици около китките си и започваше да изважда инструментите от чантата си.
	— Е, добре — произнесе той, — обадете се, ако ви трябва нещо.
	Изобел обеща да го направи, а дежурният лекар се поклони леко, извини се и се промуши покрай Логан в подгизналата от дъжда нощ.
	Логан погледна надолу към главата на Изобел, мислейки за всичко, което бе възнамерявал да й каже, когато я видеше отново. За да изглади нещата. За да поправи онова, което се бе строшило на парчета в деня, когато Ангъс Робъртсън бе заловен и го очакваше присъда от трийсет години до живот. Само че в представите му моментът не съвпадаше с присъствието на тригодишно убито дете, проснато на земята помежду им. Донякъде това разваляше настроението.
	Така че вместо това той каза:
	— Можеш ли да определиш времето на смъртта?
	Тя вдигна поглед от разложеното тяло и леко се изчерви:
	— Д-р Уилсън не беше далеч от истината — отговори, като избягваше очите му. — Два, може би три месеца. Ще знам с по-голяма сигурност, след като извърша аутопсията. Установихте ли самоличността му?
	— Дейвид Рийд. Тригодишен. В списъка на безследно изчезналите от август.
	— Бедният мъник. — Изобел извади от чантата си слушалка с микрофон, нагласи я над косата си и провери дали работи. Сложи нова касета в диктофона си и започна прегледа на малкия Дейвид Рийд.


	Минаваше един и половина сутринта, но дъждът все още не даваше признаци за скорошно спиране. Детектив-сержант Логан Макрей стоеше на завет под един разкривен дъб и се опитваше да се скрие доколкото можеше от напорите на вятъра, наблюдавайки как светкавицата на фотографа облива вътрешността на палатката на криминолозите със стакато от проблясъци. Всеки път когато светкавицата озаряваше всичко, по сините найлонови стени на палатката се открояваха разкривени силуети, разиграващи мълчалив театър на сенките.
	В потоците на изливащия се порой пращяха четири мощни прожектора, чиито светлини къпеха пространството около палатката в ослепително бял океан, докато генераторите пъхтяха сред мъгла от синкав дизелов пушек. Студен дъжд, цвъртящ върху нагорещения метал. Извън кръга от светлина цареше пълен мрак.
	Два от прожекторите бяха насочени към канавката, изникваща изпод единия край на палатката на криминолозите. Късните ноемврийски дъждове бяха изпълнили канавката до ръба. Във вътрешността й газеха затънали до кръста полицаи със сериозни изражения, облечени в тъмносини неопренови костюми. Двама души от Бюрото по самоличността с ругатни се опитваха да издигнат над тях втора палатка, макар че по всичко изглежда губеха битката срещу вятъра и дъжда в опитите си да предпазят от бурята колкото и малко улики да бяха останали.
	На по-малко от три метра от тях течеше река Дон — мълчалива, преляла и мрачна. Лъчите на прожекторите искряха по черната й повърхност. Отраженията им се събираха и пръскаха на хиляди парчета от ожесточените капки на проливния дъжд. Ако имаше нещо, с което Абърдийн се справяше добре, то бе дъждът.
	Реката вече бе прехвърлила бреговете си на няколко места нагоре по течението, наводнявайки местността и превръщайки полетата в езера. Намираха се на по-малко от километър от Северно море и тук водите й се движеха бързо.
	От другата страна на реката, зад паравана от оголени дървета, се издигаха масивните блокове на Хейтън. Пет безизразни правоъгълни структури, надупчени от студени жълти светлини, размити от постоянните напори на дъжда. Беше ужасна нощ.
	Набързо сформираният отряд по претърсването си проправяше внимателно път по протежението на брега под светлините на фенерчета, осветяващи нервно във всички посоки, макар и на последния човек да бе ясно, че е прекалено тъмно, за да открият нещо съществено. Поне щяха да изглеждат добре по сутрешните новини.
	Логан подсмръкна и натика още по-надълбоко ръце в джобовете си, след което погледна нагоре по хълма към скупчените бели светлини на телевизионните камери. Бяха се събрали малко след като бе пристигнал, гладни да зърнат мъртвото месо. Началото бяха поставили хората от местната преса, кряскащи въпроси към всеки в полицейска униформа; чак тогава бяха пристигнали и големите момчета — Би Би Си и Ай Ти Ви, с всичките им камери и репортери със сериозни изражения.
	Грампианската полиция бе направила стандартно изявление — напълно лишено от каквито и да било подробности, освен от намека, че все още не разполагат с пълни подробности. Така че един бог знаеше за какво си говореха там горе.
	Логан им обърна гръб и отново се загледа към подскачащите лъчи на фенерчетата, докато претърсващите се бореха с мрака.
	Нещата не биваше да започват така. Не и първия ден, откакто се бе върнал. Само че останалите от абърдийнския криминално-разузнавателен отдел или бяха заминали на обучение някъде, или вече се бяха налели до козирката на нечие празненство по случай предстоящо излизане в пенсия. Нямаше на разположение дори детектив-инспектор! Инспектор Макферсън, който при необходимост трябваше да дава по едно рамо на Логан, бе зает да му зашиват главата, след като някой бе направил опит да му я отреже с кухненски нож. Така че, ето го и него, детектив-сержант Логан Макрей, начело на тежко разследване за убийство, отправящ молитви да не оплете конците, преди да е успял да го предаде на някой друг. Добре дошъл отново.
	Редовият полицай с позеленялото лице излезе приведен от палатката и се присъедини към Логан под разкривеното дърво, като преди това му се наложи да изгази през калта и водата помежду им. Изглеждаше така, както се чувстваше и Логан. Може би малко по-зле.
	— Исусе. — Полицаят потрепери и натика една цигара в устата си, сякаш това бе единственото, което бе в състояние да му попречи да излее вътрешностите си. След секунда размисъл предложи цигара и на детектив-сержанта, застанал до него, но Логан отказа.
	Полицаят сви рамене и потърси запалка в горните джобове на униформата си. След малко цигарата му загоря в мрака като нажежен въглен.
	— Гадна гледка като за първи ден, а, сър?
	В нощта разцъфна облак бял дим и Логан пое дълбоко дъх, за да го вдиша в изранените си дробове, преди да го е отвял вятърът.
	— Какво каза Изо… — Той си наложи да спре и повтори: — Какво каза д-р Макалистър?
	Палатката на криминолозите отново се обля от моментна светлина, карайки сенките на марионетките вътре да замръзнат за миг.
	— Нищо повече от дежурния лекар, сър. Бедният дребен копелдак е бил удушен с нещо. Каза също, че останалите неща вероятно са се случили впоследствие.
	Логан затвори очи и се опита да пропъди образа на подутото детско телце.
	— Аха — кимна мъдро полицаят, а червеникавото огънче на цигарата заигра нагоре-надолу в тъмнината. — Поне е бил мъртъв, когато се е случило. Ето нещо, за което човек може да бъде благодарен.


	Улица „Конкрег съркъл“ №15 се намираше в една от новите части на Кингсуелс, предградие на около пет минути от очертанията на Абърдийн, което обаче с всяка изминала година пропълзяваше все по-близо до града. Къщите на улицата се рекламираха като „резиденции, строени по индивидуална поръчка“, но приличаха на нещо, събрано набързо от някой с една купчина тухли под ръка и въображение в излишък.
	Номер петнайсет се намираше в началото на една лъкатушеща сляпа отсечка. Тревните площи пред сградите бяха толкова нови, че все още бяха просто зелени квадрати с ниски храсти по краищата. По много от растенията продължаваха да си стоят етикетите от центъра за озеленяване. Лампите на долния етаж светеха прозирно през венецианските щори, макар вече да наближаваше два сутринта.
	Сержант Логан Макрей остана за момент на мястото си на седалката за пътника в колата на криминалния отдел и въздъхна. Независимо дали му харесваше или не, сега той ръководеше разследването, което значеше, че на него се падаше честта да извести майката на Дейвид Рийд, че синът й е мъртъв. Все пак бе довел със себе си семеен съветник и една жена редови полицай — Уотсън, за да поемат донякъде тежестта на задачата. Поне нямаше да му се налага да се изправи срещу майката съвсем сам.
	— Хайде — каза най-накрая. — Няма смисъл да отлагаме повече.
	Предната врата им отвори мъж с широки плещи, над петдесетте, с тухленочервено лице, мустаци и враждебни, налети с кръв очи. Хвърли един поглед на униформата на полицай Уотсън и заяви:
	— Време беше да се появите, негодници такива!
	Бе скръстил ръце и не помръдваше.
	Логан затвори уста. Не беше очаквал такова посрещане.
	— Трябва да поговоря с госпожица Рийд.
	— Така ли било? Е, малко позакъсняхте. Скапаните вестници ни потърсиха преди петнайсет минути и си поискаха скапания коментар! — Тонът му ставаше все по-висок с всяка следваща дума, докато най-сетне не започна да крещи направо в лицето на Логан: — Трябваше първо вие да ни кажете! — Той стовари юмрук върху гърдите си. — Ние сме скапаното му семейство!
	Логан се сви вътрешно. Откъде, по дяволите, бяха научили медиите, че са открили тялото на Дейвид Рийд? Сякаш не беше достатъчно и онова, което бе изтърпяло вече семейството му.
	— Съжалявам, господин…?
	— Рийд. Чарлз Рийд. — Мъжът скръсти наново ръце и се наду още повече. — Баща й.
	— Господин Рийд, не зная как е научила пресата. Имате думата ми: който е отговорен за това ще бъде изритан по задника толкова силно, че ще отлети чак до Стоунхейвън. — Логан замълча. — Също така ми е известно, че това по никакъв начин не подобрява ситуацията, но сега наистина трябва да поговоря с майката на Дейвид.
	Баща й се вторачи заплашително към него от височината на първото стъпало. Най-накрая отстъпи и Логан успя да зърне през вратата с матови стъкла неголяма всекидневна, в жизнерадостно жълто. В средата на един яркочервен диван седяха две жени: едната, напомняща военен параход, боядисан във флорални мотиви, а другата, подобна на зомби.
	По-младата от двете не вдигна очи дори когато представителите на полицията влязоха във всекидневната. Просто си седеше, гледайки измъчено в телевизионния екран. Даваха как клоуните измъчват Дъмбо.
	Логан погледна с очакване към семейния съветник, но тя правеше дразнещи усилия да не среща погледа му.
	Той си пое дълбоко дъх:
	— Госпожице Рийд?
	Никаква реакция.
	Логан приклекна пред дивана, препречвайки изгледа й към телевизора. Тя продължаваше да се взира право през него, сякаш дори не беше влязъл в стаята.
	— Госпожице Рийд? Алис?
	Тя не помръдна, но по-възрастната жена се намръщи и оголи зъби. Очите й бяха подпухнали и зачервени, а по закръглените й бузи и брадичката й блестяха сълзи.
	— Как смеете! — изсъска тя. — Безполезна сган от ку…
	— Шийла! — застаряващият мъж пристъпи и тя млъкна.
	Логан отново насочи вниманието си към летаргичната жена на дивана:
	— Алис — каза той, — намерихме Дейвид.
	При споменаването на името на сина й, нещо в очите на жената се пробуди към живот.
	— Дейвид? — Устата й едва бе помръднала, по-скоро бе издишала, отколкото проговорила.
	— Съжалявам, Алис. Мъртъв е.
	— Дейвид…
	— Бил е убит.
	Настъпи моментно мълчание, след което баща й избухна:
	— Шибан копелдак! Шибан, шибан копелдак! Беше само на три години!
	— Съжалявам — бе всичко, което успя да измисли Логан.
	— Съжаляваш? Съжаляваш? — Господин Рийд се завъртя към него с поаленяло лице. — Безполезни копелдаци такива, ако си бяхте извадили пръстите от задниците веднага щом изчезна, нямаше да е мъртъв! Три месеца!
	Полицейският семеен съветник размахваше отчаяно ръце в опит да го успокои, но господин Рийд не й обърна внимание. Трепереше от яд, а в очите му бяха избили сълзи:
	— Три! Проклети! Месеца!
	Логан също вдигна ръце:
	— Вижте, господин Рийд, овладейте се. Зная, че сте разстроен…
	Ударът, който получи, не беше изненадващ, но го улови неподготвен. Юмрукът се стовари в стомаха му като бетонна тухла, разкъсвайки зарасналата тъкан на раната, запращайки огън през вътрешностите му. Отвори уста, за да изкрещи, но в дробовете му не бе останал дъх.
	Коленете на Логан се подгънаха. Нечия груба ръка улови предницата на сакото му и го придърпа напред, за да не му позволи да падне, а друга ръка се отдалечи, готова да го превърне в кървава каша.
	Полицай Уотсън изкрещя нещо, ала Логан не я чуваше. Разнесе се трясък и ръката, която го държеше, го изпусна. Логан рухна на килима и се сви на топка около пламналия си стомах. Гневен вик, последван от нов крясък от страна на полицай Уотсън, че ще счупи ръката на господин Рийд, ако не се успокои.
	Господин Рийд извика от болка.
	Бойният параход, покрит с цветни мотиви, изпищя:
	— Чарли! Престани, за бога!
	Полицай Уотсън произнесе нещо ужасно непрофесионално, след което всички изпаднаха в мълчание.


	Патрулната кола се стрелна през „Андерсън драйв“ с виеща сирена. Логан седеше на мястото до шофьора с посивяло, потно лице, с ръце, увити около стомаха си и зъби, проскърцващи всеки път, когато гумите на колата се претърколваха през поредната неравност или дупка в пътя.
	Господин Чарлз Рийд бе опакован отзад. През окованите му с белезници ръце бе пристегнат и колана. Изглеждаше уплашен.
	— Божичко, съжалявам! Божичко, съжалявам!
	Полицай Уотсън натисна спирачките пред Бърза помощ на едно от местата за паркиране, означено с табела „САМО ЗА ЛИНЕЙКИ“. Помогна на Логан да излезе, като го придържаше внимателно, сякаш беше направен от стъкло. Спря само колкото да изсъска на господин Рийд:
	— Гледай проклетия ти задник да не мърда от колата, докато не се върна, иначе ще ти направя червата на жартиери!
	За всеки случай активира пиукащо алармата и го остави заключен вътре.
	Почти бяха успели да се доберат до приемната, след което Логан изгуби съзнание.


>	3

	Полицейското управление на Грампиан* се помещаваше в сива сграда от бетон и стъкло. Седеметажният блок, на върха на който бяха разположени високоговорители за тревога и радиоантени, беше прислонен встрани от голямото движение в края на „Куийн стрийт“. Намираше се в съседство със сградата на Шериф Корт и точно срещу подобната на гранитна сватбена торта постройка на Маршал Колидж. Точно зад ъгъла, като се тръгнеше от Центъра на изкуствата, се намираше храм в псевдоримски стил, строен през викторианската епоха. Управлението на полицейските части беше истинско свидетелство за любовта на строителните предприемачи към грозните сгради. Но пък бе на един хвърлей разстояние от градската управа, заседателните зали на съда и десетина кръчми.
	[* Административна област в Шотландия. — Бел.ред.]
	Кръчми, църкви и дъжд. Три от нещата, с които Абърдийн разполагаше в изобилие.
	Небето над тях бе мрачно и свъсено, а блясъкът на натриевите улични лампи в ранната утрин придаваше на улиците жълтеникав и нездрав вид. Пороят от предната нощ не бе намалял ни най-малко. Тежките дъждовни капки отскачаха от мокрите павета. Отводнителните канали преливаха.
	По улицата сърдито трополяха рейсове, разпращайки фонтани от вода върху всеки достатъчно глупав, че да се разхожда навън в такъв ден.
	Логан изруга, прибра по-плътно палтото си с една ръка и мислено отправи молитва за мъчителната смърт на всички копелдаци зад воланите на автобусите. Беше прекарал ужасна нощ след юмрука в стомаха и последвалите го три часа на мушкане и ръчкане от страна на лекарите в Бърза помощ. Накрая, в около пет и петнайсет сутринта, го бяха изхвърлили в студения, непрестанен дъжд, въоръжен с шишенце болкоуспокоителни и еластична превръзка през стомаха.
	Беше успял да поспи цял час.
	Заджапа през фоайето на „Куийн стрийт“ и застана пред закривената рецепция, докато от него се отцеждаше вода. Апартаментът му се намираше само на две минути пеша оттук, но въпреки това бе успял да се намокри до кости.
	— Добро утро, сър — каза сержантът със заострено лице иззад бюрото си. Логан не го разпозна зад стъклото. — Мога ли да ви помогна? — Думите му бяха последвани от дежурната учтива усмивка.
	Логан въздъхна.
	— Добро утро, сержант — каза той. — Днес трябваше да работя с детектив-инспектор Макферсън…
	Учтивата усмивка се стопи в момента, в който сержантът зад бюрото си даде сметка, че Логан не е цивилен гражданин.
	— Чака ви гадна работа: нож в главата. — Той демонстрира с ръка, извършвайки намушкващи движения. Логан с мъка се удържа да не отстъпи. — Вие ли сте… — Той направи справка с нещо на бюрото, обръщайки страници напред-назад, докато не откри каквото търсеше. — Детектив-сержант Макрей?
	Логан си призна, че е същият, като размаха пред очите му разрешителното си.
	— Аха — отвърна сержантът. По лицето му не помръдваше и мускул. — Прекрасно. Трябва да доложите на детектив-инспектор Инш. Съвещанието започна… — Той хвърли бърз поглед към часовника. — Преди пет минути. — Усмивката му отново се мярна. — Той не обича, когато хората закъсняват.


	Логан бе закъснял с дванайсет минути за брифинга в седем и трийсет. Помещението бе изпълнено с жени и мъже със сериозни изражения, които до един се обърнаха и погледнаха към него, когато внимателно се прокрадна вътре и затвори тихо вратата след себе си. В предната част на помещението детектив-инспектор Инш — огромен, плешив мъж в чисто нов костюм — спря насред изречение и се намръщи, докато Логан с накуцване си проправи път до едно от празните места на предната редица.
	— Както казвах — изгледа го кръвнишки инспекторът, — според предварителния доклад на патолога смъртта е настъпила преди около три месеца. Три месеца са доста време за каквито и да било улики на мястото на престъплението, особено в този противен дъжд. Това не означава обаче, че няма да ги потърсим. Претърсване милиметър по милиметър: радиус — един километър от канавката.
	Публиката от полицейски служители изпъшка. Територията за претърсване беше голяма и почти нямаше начин да намерят каквото и да е. Не и след три месеца. А навън продължаваше да вали. Очертаваше се дълга, мокра и кална работа.
	— Зная, че няма да е приятно — произнесе детектив-инспектор Инш, като изрови от джоба си едно желирано човече. Изучи го, издуха мъхчетата от него и го хвърли в устата си. — Но не ме е грижа. Говорим за тригодишно момче. Ще заловим негодника, който му е причинил това. Никакви издънки. Разбрано?
	Той направи пауза, предизвиквайки присъстващите да направят опит да го оборят.
	— Добре. И докато още сме на темата за издънките: миналата вечер някой е снесъл на „Прес енд Джърнъл“ информацията, че сме открили тялото на Дейвид Рийд. — Той им показа сутрешното издание на вестника. Заглавието с големи букви гласеше: „ЕДВА ПРОХОДИЛО ДЕТЕ НАМЕРЕНО УБИТО!“. Предната страница беше разделена между фотография с усмихнатото лице на момчето и друга на палатката на криминолозите, осветена отвътре от светкавицата на фотоапарат. Силуетите на хората в палатката се бяха очертали върху найлоновите стени. — Обадили са се на майката за изявление… — беше повишил тон и изражението му бе станало мрачно, — … преди дори да успеем да известим бедната женица, че синът й е мъртъв!
	Инш захлупи вестника с лапа върху бюрото. Откъм мъжете и жените се разнесе гневно мърморене.
	— През следващите два дни всеки от вас да очаква посещение от службата по професионални стандарти. И повярвайте ми — произнесе съвсем бавно и преднамерено детектив-инспектор Инш — техният лов на вещици ще прилича на излет с животните от веселата гора в сравнение с моя. Когато открия кой е отговорен за случилото се, смятам да му завинтя тестисите на тавана.
	Той отдели няколко секунди, за да изгледа навъсено присъстващите.
	— Хубаво, следват задачите за днес. — Инспекторът отпусна едната буза на задника си на ръба на бюрото и започна да чете имената: кой щеше да обикаля по адреси, кой щеше да претърсва речния бряг, кой оставаше, за да отговаря на обаждания. Не спомена единствено името на детектив-сержант Логан Макрей.
	— И преди да тръгнете — каза най-накрая, като издигна ръце, сякаш се канеше да благослови паството си — бих искал да ви напомня, че във фоайето вече се продават билети за тазгодишната пантомима. Уверете се, че сте закупили поне един!
	Полицаите започнаха да се изнизват навън. Онези, които оставаха да отговарят на телефоните, подхвърляха снизходителни забележки на бедните нещастници, на които предстоеше да прекарат деня в ровене из калта и тичане в дъжда. Логан изостана на опашката с надеждата да разпознае някой. Беше прекарал последната година в отпуск по болест и не успяваше да зърне дори едно познато лице, какво оставаше да си спомни имена.
	Инспекторът забеляза, че се помайва и го повика при себе си.
	— Какво стана снощи? — попита, след като и последният от полицаите бе излязъл навън, оставяйки ги сами в залата за съвещания.
	Логан извади бележника си и започна да чете:
	— Тялото е открито в десет и петнайсет вечерта от човек на име Дънкан Никълсън…
	— Нямах това предвид. — Детектив-инспектор Инш се настани още по-удобно на ръба на бюрото и скръсти ръце. С огромното си тяло, плешива глава и нов костюм изглеждаше като добре облечен Буда. Само не толкова дружелюбен. — Полицай Уотсън те е оставила в Бърза помощ в два тази сутрин. По-малко от двадесет и четири часа на служба и вече успя да прекараш една нощ в болницата. Натикали сме дядото на Дейвид Рийд в ареста по обвинение в нападение. И за да е още по-живописна картинката, пристигаш на брифинга ми накуцвайки. Със закъснение.
	Логан се помести от неудобство.
	— Ами, сър, господин Рийд бе силно раздразнен. Вината не беше негова. Ако не им се бяха обадили от „Джърнъл“, щеше…
	Детектив-инспектор Инш го прекъсна:
	— От теб се очаква да работиш заедно с детектив-инспектор Макферсън.
	— Ъъ… да.
	Инш кимна сериозно, измъкна още едно желирано човече от джоба си, хвърли го в устата си заедно с мъхчетата и всичко останало и продължи, като дъвчеше:
	— Вече не. Докато на Макферсън не му зараснат шевовете на главата, си мой.
	Логан се опита да прикрие внезапното си разочарование. Макферсън беше негов шеф в продължение на две години, преди Ангъс Робъртсън да използва вътрешностите на Логан за игленик на петнайсетсантиметровия си ловджийски нож. Харесваше Макферсън. Всеки, когото познаваше, работеше за Макферсън.
	За детектив-инспектор Инш знаеше единствено, че идиотите не му понасят особено добре. Както и че смята всички освен себе си за такива.
	Инш се намести по-добре върху задника си и огледа Логан от главата до петите:
	— Сега да не легнеш да ми умираш, сержант?
	— Не и ако зависи от мен, сър.
	Инш кимна. Широкото му лице бе непроницаемо и резервирано. Мълчанието се проточи и натегна от неудобство. Това беше една от запазените марки на детектив-инспектор Инш. Ако правиш достатъчно дълги паузи по време на разпита, рано или късно заподозреният сам е готов да каже нещо, каквото и да е, за да ги запълни. Беше просто изумително колко самопризнания се изтръгваха по този начин. Неща, които хората обикновено не си позволяваха да казват. Неща, които наистина, ама наистина не биха искали детектив-инспектор Инш да научи.
	Този път Логан избра по-мъдрия път и не си отвори устата.
	Накрая инспекторът кимна:
	— Четох досието ти. Макферсън не те смята за задник, така че съм готов да ти дам малко преднина докато сам се уверя в това. Но ако още веднъж свършиш в Бърза помощ по този начин, изчезваш оттук. Разбрано?
	— Да, сър. Благодаря ви, сър.
	— Така. От този момент нататък периодът на аклиматизация за теб приключва. Нямам желание да анализирам чувствата ти. Или се справяш с работата, или не. Аутопсията е след петнайсет минути. Бъди там. — Той се надигна от бюрото и потупа джобовете си, търсейки още желирани човечета. — От осем и петнайсет до единайсет и трийсет съм на събрание на управлението, така че ще ми докладваш за подробностите когато се върна.
	Логан погледна първо вратата, а после и него.
	— Тревожи ли те нещо, сержант?
	Логан излъга и каза не.
	— Добре. Като се има предвид малкия ти излет до Бърза помощ вчера, прикрепям полицай Уотсън към теб като ангел хранител. Тя ще се върне в десет. Не се оставяй да те хвана без нея. Не приемам извинения.
	— Да, сър. — Страхотно, току-що се беше сдобил с бавачка.
	— А сега се размърдай.
	Логан почти беше излязъл от вратата, когато Инш прибави:
	— И се опитай да не я вбесяваш. Неслучайно я наричат „Топкотрошачката“.


	Полицейското управление на Грампиан бе достатъчно голямо, за да се гордее със собствена морга, разположена в мазето, на достатъчно разстояние от служебната столова, за да не отблъсква хората от супата в чиниите им. Представляваше голяма, бяла, безукорно чиста зала с фризери за телата на едната стена. Настилката на пода изскърца под обувките му, когато Логан бутна двойната врата и влезе вътре. Студената зала бе изпълнена със зловонието на антисептик, маскиращ аромата на смърт. Като цяло беше странна смесица от миризми. Ухание, което Логан бе свикнал да асоциира с жената, стояща до масата за дисекции.
	Д-р Изобел Макалистър бе облечена в дрехите си за рязане: пастелнозелени свободни дрехи и гумена престилка. Късата й коса бе скрита под хирургическа шапка. Не носеше никакъв грим, за да не замърсява тялото, а когато вдигна поглед, за да види кой скърца из спретнатата й морга, Логан видя как очите й се разширяват.
	Той спря и опита да се усмихне:
	— Здрасти.
	Тя вдигна ръка и почти му махна:
	— Здравей… — Очите й отскочиха обратно към малкото голо телце, поставено върху масата за дисекции. Тригодишният Дейвид Рийд. — Още не сме започнали. Ще присъстваш ли?
	Логан кимна и се покашля.
	— Вчера исках да те питам… — каза той. — Как си?
	Тя не го погледна, просто пренареди блестящия набор от хирургически инструменти на подноса. Неръждаемата стомана искреше под светлината на лампите над главите им.
	— Ами… — Тя въздъхна и сви рамене. — Нали знаеш. — Ръката й се спря върху един скалпел. Лъскавият метал контрастираше с матовите й гумени ръкавици. — А ти?
	Логан също сви рамене.
	— Нищо ново.
	Мълчанието бе мъчително.
	— Изобел, аз…
	Двойните врати отново се разтвориха и вътре влетя Браян, асистентът на Изобел, следван от заместник-патолога и прокурора.
	— Съжалявам, че закъсняхме. Знаете ги какви са тези дознания при внезапна смърт, толкова много канцеларска работа! — каза Браян, като отметна един кичур коса от очите си. Той хвърли благоразположена усмивка на Логан. — Здравейте, сержант, радвам се да ви видя пак! — Той спря при него само колкото да разтърси ръката му, след което изприпка да си сложи червената гумена престилка.
	Заместник-патологът и прокурорът кимнаха за поздрав на Логан, поднесоха извиненията си на Изобел и се настаниха, за да наблюдават работата й. Изобел бе тази, която щеше да извърши аутопсията. Другият патолог, мъж с наднормено тегло в началото на петдесетте, с плешива глава и космати уши, присъстваше само за да се увери, че разкритията й са валидни, каквито бяха изискванията според шотландския закон. Не че би се осмелил да каже нещо в очите й. А и тя винаги беше права.
	— Е — каза Изобел, — най-добре да започваме. — Спусна предпазния стъклен щит на маската си, провери дали микрофонът й работи и набеляза набързо предварителните си наблюдения.
	След това пред очите на Логан бавно започна да си проправя път през останките на Дейвид Рийд. Трите месеца, които беше прекарал в канавката, покрит единствено със старо парче талашит, бяха придали на кожата му почти черен цвят. Цялото му тяло бе подуто като балон заради неминуемия ефект на разложението. Подпухналата кожа бе осеяна с малки бели кръпки, подобни на лунички, където бяха успели да се задържат отделни култури от гъбички. Миризмата беше ужасна, но Логан знаеше, че ще стане още по-лошо.
	Непосредствено до Изобел стоеше неголям поднос от неръждаема стомана, върху който тя оставяше всичко, което откриеше в мъничкото телце. Стръкчета трева, парченца мъх и хартия. Всичко, което бе успял да задържи трупът от смъртта си насам. Може би нещо, което щеше да им помогне да идентифицират убиеца на Дейвид Рийд.
	— О, не… — каза Изобел, като надникна в замръзналата в писък уста на детето. — Май на гости ни е дошло и насекомо. — Съвсем внимателно, тя бръкна между зъбите на Дейвид с пинцета и в продължение на цял един ужасяващ миг Логан бе убеден, че ще извади оттам нощна пеперуда „Мъртвешка глава“. Вместо това върхът на пинцетата се появи, стиснал гърчеща се мокрица.
	Изобел издигна тъмносивото насекомо към светлината и проследи как се размърдаха крачетата му.
	— Вероятно е пропълзяла вътре в търсене на нещо за ядене — каза тя. — Едва ли ще ни каже нещо допълнително, но по-добре да играем на сигурно, отколкото по-късно да съжаляваме. — Изобел пусна насекомото в малка стъкленица с консервиращ разтвор.
	Логан стоеше мълчаливо и наблюдаваше как мокрицата бавно се дави.
	Час и половина по-късно стояха при кафемашината на приземния етаж, докато небрежно сресаният асистент на Изобел зашиваше тялото на Дейвид Рийд.
	Логан изпитваше смътно гадене. Досега нито една от бившите му приятелки не бе преобръщала наопаки тригодишно дете на масата за дисекции пред очите му. Мисълта за тези ръце, така спокойни и ефикасни, нарязващи, извличащи, измерващи… подаващи на Браян малки пластмасови шишенца с парчета от вътрешни органи, които да бъдат опаковани и надписани… Той потръпна и Изобел спря да говори, за да го попита дали е добре.
	— Лека настинка. — Той се усмихна насилено. — Какво казваше?
	— Смъртта е настъпила вследствие на удушаване с нещо тънко и гладко, подобно на електрически кабел. Между раменете на гърба има значителни охлузвания, както и порезни рани по челото, носа и бузите. Бих казала, че нападателят е принудил детето да падне на земята и е коленичил върху гърба му, докато го е душил. — Гласът й звучеше професионално, сякаш всеки ден се занимаваше с нарязване на деца на парчета. Логан за пръв път си даде сметка, че това вероятно бе самата действителност. — Нямаше доказателства за наличие на семенна течност, но след толкова дълго време… — Тя сви рамене. — Все пак разкъсването на ануса е показателно за възможно проникване.
	Логан направи гримаса и изсипа пластмасовата си чаша с гореща кафява течност в близкото кошче за боклук.
	Тя се намръщи.
	— Ако това е някаква утеха, нараняванията са настъпили след смъртта. Когато това се е случило, детето е било мъртво.
	— Някакъв шанс да извлечете ДНК?
	— Слабо вероятно. Вътрешните наранявания не съответстват на поражения от гъвкав предмет. Бих казала, че има далеч по-голяма вероятност да е било чуждо тяло, а не пениса на нападателя. Може би дръжка на метла?
	Логан затвори очи и изруга.
	Изобел просто сви рамене.
	— Съжалявам — каза тя. — Гениталиите на Дейвид са били премахнати с нещо като градинарски ножици, със закръглени остриета, по някое време след смъртта. Достатъчно дълго след това, че кръвта да се е била съсирила. Може би дори след настъпването на вкочаняването.
	За момент двамата останаха, потънали в мълчание, без да се поглеждат.
	Изобел изви празната си пластмасова чаша с ръце.
	— Аз… Съжалявам. — Тя спря и изви чашата в обратната посока.
	Логан кимна.
	— Аз също — отвърна и се отдалечи.


>	4

	Полицай Уотсън го чакаше във фоайето. Беше опакована до ушите с тежко черно униформено яке. Непромокаемата му тъкан бе лъскава от дъждовни капчици. Косата й бе прибрана на стегнат кок под фуражката, а носът й бе зачервен като уличен светофар.
	Докато я приближаваше с ръце в джобовете и потънал в мисли за аутопсията, тя му се усмихна.
	— Добро утро, сър. Как е стомахът?
	Логан се насили за една усмивка. Ноздрите му все още бяха изпълнени с мириса на мъртвото дете.
	— Чувствам се отлично. А ти?
	Тя повдигна рамене:
	— Радвам се, че пак съм дневна смяна. — Полицай Уотсън огледа празното фоайе. — Е, какъв е планът?
	Логан погледна часовника си. Наближаваше десет. Трябваше да убие около час и половина, преди Инш да се върне от събранието.
	— Какво ще кажеш да се поразходим?
	Разписаха се за кола от криминалния отдел. Полицай Уотсън караше ръждясалия син воксхол, докато Логан седеше на седалката до шофьора и съзерцаваше пороя. Разполагаха с време точно колкото да прекосят града до Бридж ъф Дон, където екипите по претърсването се влачеха през дъжда и калта в издирване на улики, които вероятно дори не бяха там.
	Един съчленен автобус пресече с грохот пътя пред тях, вдигайки във въздуха фонтан от вода, изпъстрена с брошури за коледни намаления в западната част на града.
	Чистачките работеха като полудели. Непрестанното поскърцване на гума върху предното стъкло се чуваше дори през рева на отоплението. Никой от двамата не бе казал и дума откакто бяха излезли от управлението.
	— Наредих на сержанта във фоайето да освободи Чарлз Рийд с предупреждение — обади се най-накрая Логан.
	Полицай Уотсън кимна.
	— И аз си помислих същото.
	Тя подкара колата през кръстовището след скъп на вид автомобил четири по четири.
	— Вината не беше негова.
	Уотсън сви рамене:
	— Не преценявам аз, сър. Вие сте този, когото едва не убиха.
	Високопроходимият автомобил — който едва ли някога изобщо се бе сблъсквал с нещо повече от дупките по „Холбърн стрийт“ — изведнъж реши да даде десен мигач и да се закове по средата на кръстовището. Уотсън изруга и се опита да намери пролука в потока от движението, което ги подминаваше от вътрешната страна.
	— Скапани мъже — промърмори тя, преди да е успяла да си спомни, че в колата беше и Логан. — Извинете, сър.
	— Няма нищо… — Той отново се унесе в мълчание, мислейки за Чарлз Рийд и посещението късно снощи в Кралската болница на Абърдийн.
	Наистина вината не бе на Чарлз Рийд. Някой телефонира на дъщеря ти и я пита как се чувства от факта, че са намерили тригодишния й син убит и захвърлен в канавката. Не беше голяма изненада, че бе замахнал към първата мишена, която му се бе изпречила на пътя. Виновен беше човекът, продал историята на „Прес енд Джърнъл“.
	— Промяна в плана — каза той. — Да видим дали ще успеем да си намерим един брой гнусен журналист.


	„Прес енд Джърнъл“: МЕСТНИТЕ НОВИНИ ОТ 1748 ГОДИНА НАСАМ. Точно това пишеше в началото на всяко издание. Сградата, която вестникът делеше с „Ивнинг Експрес“, обаче, не изглеждаше чак толкова внушителна. Представляваше ниска двуетажна постройка, чудовищно творение от бетон и стъкло на един хвърлей от „Ланк штрахт“. Беше приклекнала зад висока ограда от вериги, подобно на разсърден ротвайлер. Тъй като от главния път нямаше директен достъп, полицай Уотсън мина покрай група одрипавели на вид индустриални постройки, представляващи претъпкани автомобилни салони и двойни редове от паркирани коли. Човекът от охраната хвърли само един поглед на униформата на Уотсън и веднага вдигна бариерата, като им се усмихваше с липсващите си зъби и им махаше да минават.
	До въртящата се врата на рецепцията имаше полиран гранитен блок, върху който със златни букви бе изписано „АБЪРДИЙН ДЖЪРНЪЛС ООД“. Над него пък се виждаше месингова табелка, обявяваща историческото значение на вестника: „ОСНОВАН ОТ ДЖЕЙМС ЧАЛМЪРС ПРЕЗ 1748…“, дрън-дрън-дрън. Логан не си даде труда да прочете останалото.
	Бледите люлякови стени във фоайето бяха напълно голи, като се изключеше изрязана с длето дървена табелка в почит на загиналите служители на вестника по време на Втората световна война. Логан очакваше нещо по` вестникарско: първи страници в рамки, награди, фотографии на журналисти. Вместо това имаше усещането, че вестникът току-що се е нанесъл и така и не им оставаше време да декорират обстановката.
	Саксии с избуяли растения бяха поставени върху ярко оцветения под: светлосин линолеум, имитация на мрамор, беше разделен на големи квадрати от златисторозова решетка.
	И жената на рецепцията не изглеждаше кой знае колко по-добре: зачервени очи, изтощена руса коса. Вонеше на ментови бонбони против кашлица. Погледна ги със замъглен поглед и издуха шумно носа си във възмръсна кърпичка.
	— Добре дошли в „Абърдийн Джърнълс“ — посрещна ги с пълна липса на ентусиазъм в гласа. — Мога ли да ви помогна?
	Логан измъкна пълномощното си и го размаха под течащия й нос.
	— Детектив-сержант Макрей. Бих искал да разговарям с човека, телефонирал на Алис Рийд снощи.
	Рецепционистката огледа първо документите му, после него и полицай Уотсън и накрая въздъхна.
	— Нямам идея кой е той. — Направи пауза, за да подсмръкне. — Тук съм само в понеделник и сряда.
	— Кой може да знае тогава?
	Тя просто сви рамене и отново подсмръкна.
	Полицай Уотсън изрови изданието на сутрешния вестник от една витрина и го хвърли през бюрото на жената „ЕДВА ПРОХОДИЛО ДЕТЕ НАМЕРЕНО УБИТО!“. Тя заби пръст в думите: „ОТ КОЛИН МИЛЪР“.
	— Какво ще кажеш за него? — попита.
	Рецепционистката взе вестника и присви подпухналите си очи към името на автора.
	— А… той…
	Намръщено натисна един бутон върху телефонната централа пред себе си. От спикърфона отекна женски глас:
	— Да?
	Рецепционистката грабна слушалката. Произношението й внезапно се промени от учтиво носово до разлято абърдийнско носово:
	— Лесли? Да, тук е Шарън… Лесли, Божият дар тук ли е? — Пауза. — Да, от полицията… Де да знам, задръж.
	Тя сложи ръка на слушалката и погледна обнадеждено Логан:
	— Ще го арестувате ли? — попита, отново любезно.
	Логан отвори уста и отново я затвори.
	— Просто искаме да му зададем няколко въпроса — каза накрая.
	— А… — Шарън изглеждаше разочарована. — Не — каза отново в слушалката. — Малкото говно ня’а го закопчаят. — Тя кимна няколко пъти, след което пусна една широка усмивка. — Ще попитам. — Запърха с клепки и се нацупи по посока на Логан, полагайки усилия да изглежда съблазнително. Борбата със зачервения й нос беше неравна, но положи похвални усилия: — Ако няма да го арестувате, има ли някакъв шанс за малко полицейска бруталност?
	Полицай Уотсън й намигна съзаклятнически:
	— Ще видим какво можем да направим. Къде е?
	Рецепционистката им посочи една служебна врата вляво.
	— Не се колебайте да го осакатите — ухили им се тя и натисна бутона на електрическата ключалка.
	Залата на репортерите приличаше на склад с килими по пода — огромно помещение с окачен таван. Вътре сигурно имаше най-малко двеста бюра, скупчени на малки островчета: новини, рубрики, редакционни, предпечатна подготовка… Стените бяха боядисани в същия бледолюляков цвят и бяха не по-малко голи. Нямаше прегради и писалищата просто преливаха едно в друго. Купчини документи, жълти пощенски пликове и надраскани бележки се спускаха от едно работно място към друго като бавно движещи се лавини.
	Под осветлението над главите им трепкаха компютърни екрани, чиито собственици работеха приведени над клавиатурите си, въвеждайки утрешните новини. Като се изключеше вездесъщото бучене на компютрите и неспирния трясък на копирната машина, в залата цареше зловеща тишина.
	Логан сграбчи първия човек, когото успя да намери: възрастен мъж с торбести рипсени панталони в кафяв цвят и кремава риза с лекета. Носеше вратовръзка, върху която гордо стояха на показ следи от поне три неща, с които бе закусвал. Върхът на главата му отдавна се бе сбогувал с косата си, но за сметка на това през лъскавата територия се протягаха несигурно няколко дълги кичура. Нямаше начин да заблуди никой друг освен себе си.
	— Търсим Колин Милър — заяви Логан, като му показа пълномощното си.
	Едната вежда на мъжа се повдигна.
	— Така ли? — каза той. — Ще го арестувате ли?
	Логан прибра документите обратно в джоба си.
	— Нямах такова намерение, но започвам да се замислям по въпроса. Защо?
	Възрастният репортер повдигна панталоните си и грейна невинно към Логан.
	— Така, без причина.
	Пауза, две, три, четири.
	— Добре — каза Логан. — Е, къде е?
	Мъжът му намигна и посочи с глава към тоалетните:
	— Нямам представа къде е, полицай — каза бавно, произнасяйки многозначително всяка дума. Довърши, като още два пъти погледна бързо към мъжките тоалетни и се ухили широко.
	Логан кимна.
	— Благодаря, бяхте много услужлив.
	— Не, не бях — поправи го репортерът. — Отговорих ви „мъгляво и многоречиво“ като „сенилния стар пръдльо“, какъвто съм.
	Мъжът тръгна с лека стъпка към бюрото си, а Логан и полицай Уотсън тръгнаха по права линия към тоалетните. За изненада на Логан Уотсън въобще не се поколеба да влети вътре. Той поклати глава и я последва в облицованата с черно-бели плочки вътрешност.
	Крясъкът й „Колин Милър?“ накара цяла група от журналисти да изпищят в един глас. Мъжете се засуетиха с циповете и копчетата на панталоните си и побързаха да напуснат района. Остана само един: нисък, набит, облечен в скъп на вид тъмносив костюм. Имаше широки рамене и набързо подстригана коса. Подсвиркваше си фалшиво към писоара и се клатеше напред-назад.
	Уотсън го огледа от горе до долу.
	— Колин Милър? — попита тя.
	Той й хвърли поглед през рамо и се усмихна безгрижно:
	— Искаш ли да ми помогнеш да го изтръскам? — попита с намигване. Глазгоуският му акцент отекна високо и гордо. — Докторът каза да не вдигам нищо тежко…
	Тя го погледна намръщено и му каза какво точно да направи с предложението си.
	Логан застана помежду им, преди Уотсън да е демонстрирала защо я наричаха „Топкотрошачката“.
	Репортерът намигна, приклекна леко, след което обърна гръб на писоара, като се закопчаваше в движение. По почти всичките му пръсти блестяха златни пръстени с монограми. Около врата му се поклащаше златна верига, положена върху копринените връзка и риза.
	— Господин Милър? — попита Логан.
	— Същият, автограф ли искате?
	Милър се насочи наперено към мивката, като пътьом нави ръкавите си лекичко, разкривайки поредния обемист златен накит на дясната си китка, и часовник на лявата — достатъчно голям, че върху него да се настанят четирима души. Не беше изненадващо, че мъжът е толкова мускулест — налагаше му се да разнася наоколо цял бижутерски магазин.
	— Искаме да поговорим с вас за Дейвид Рийд, тригодишното дете, което…
	— Известно ми е кой е — каза Милър, като пускаше крановете. — Направих цяла първа страница за бедното хлапе. — Той се ухили и напомпа сапун в ръцете си. — Три хиляди думи чисто журналистическо злато. Казвам ви, убийците на деца са златна мина, такива са си. Някой болен копелдак убива поредното дете и изведнъж всички си умират да прочетат за малкото мъртво телце, докато хапват зърнената си закуска. Мамка му, да не повярваш!
	Логан устоя на желанието си да сграбчи Милър за врата и да разбие лицето му в писоара.
	— Снощи сте телефонирали на семейството — каза вместо това, натикал юмруците си дълбоко в джобовете. — Кой ви каза, че сме го открили?
	Милър се усмихна на отражението на Логан в огледалото на мивката.
	— Човек не трябва да е гений, инспектор…?
	— Сержант — каза Логан. — Детектив-сержант Макрей.
	Журналистът сви рамене и известно време мърда пръсти под сешоара.
	— Само сержант, а? — наложи му се да изкрещи през рева на топлия въздух. — Няма значение. Помогни ми да хвана този болен копелдак и ще те направя инспектор.
	— Да помогна на „теб“ да го хванеш… — Логан стисна силно очи. Връхлетя го образът на счупения нос на Милър и кръвта му в писоара. — Кой ви каза, че сме открили Дейвид Рийд? — попита през стиснати зъби.
	Щрак. Сешоарът замлъкна.
	— Казах ти, човек не трябва да е гений. Намирате малък мъртъв сополанко. Кой друг може да бъде?
	— Не казахме на никого, че тялото е на дете!
	— Така ли? Е, сигурно е било съвпадение тогава.
	Логан се намръщи.
	— Кой ти каза?
	Милър се усмихна и спусна ръкавите си, като внимаваше да останат два-три сантиметра модно подаващи се краища на белите му колосани ръкавели.
	— Някога да си чувал за журналистически имунитет? Не съм длъжен да ти разкривам източника си. Нито можеш да ме накараш! — Той замълча. — Все пак да уточня, че ако сладкишчето с теб е готово да си поиграе на Мата Хари, може и да ме убедиш… Хубаво нещо са жените в униформа!
	Уотсън се озъби и измъкна сгъваемата си палка.
	Вратата на мъжката тоалетна се отвори с трясък. Вътре влетя огромна жена с накъдрена тъмнокафява коса. Ръцете й бяха на хълбоците, а в очите й проблясваха пламъци.
	— Какво, по дяволите, става тук? — каза тя, като се вторачи унищожително в Логан и Уотсън. — Отвън, с пикня по панталоните, чакат половината ми репортери. — Тя се обърна към Милър, преди някой да е успял да отговори. — А ти какво правиш още тук, по дяволите? След половин час има пресконференция заради мъртвото хлапе! Таблоидите направо ще го изядат. Това си е нашата история, мамка му, и искам да си остане такава!
	— Господин Милър ни помагаше в разследването — обади се Логан. — Искам да зная кой му е казал, че сме открили…
	— Арестувате ли го?
	Логан замълча само за секунда, но бе достатъчно.
	— Така си и мислех. — Тя заби пръст по посока на Милър. — Ти! Пускай си задника на скорост. Не ти плащам да си бъбриш с полицайките в кенефа!
	Милър се усмихна и отдаде чест на побеснялата жена:
	— Дадено, шефке — каза и намигна на Логан. — Трябва да бягам. Дългът ме зове, а и всичко останало.
	Той направи крачка по посока на вратата, но полицай Уотсън му прегради пътя.
	— Сър? — Тя отново докосна палката си, търсейки отчаяно извинение да я използва върху главата на Милър.
	Логан погледна първо самодоволния журналист, а после и полицай Уотсън.
	— Пусни го — каза най-сетне. — Ще се срещнем пак, господин Милър.
	Журналистът се ухили.
	— Разчитай на това. — Той имитира дърпане на спусък по посока на Уотсън. — Ще те хвана по-късно, полицай.
	За щастие тя не отговори.
	Тръгнаха обратно към колата. Полицай Уотсън мълчаливо изгази през локвите до воксхола, изтръгна вратата до отворено положение, хвърли шапката си на задната седалка, намести се зад волана, тръшна вратата след себе си и изруга.
	Логан трябваше да признае, че бе права. Милър нямаше начин да им разкрие доброволно източника си. А редакторката, къдрокосата вещица, им бе дала да разберат в десетминутна тирада, че няма начин, ако ще и в ада, да му нареди да го направи. Шансът беше горе-долу толкова голям, колкото футболният клуб на Абърдийн да спечели Висшата лига.
	Почукване по стъклото от неговата страна го накара да подскочи. Отвън, под дъжда радостно му се усмихваше широко лице, използващо издание на Ивнинг Експрес, за да предпази внимателно сресаните косми на главата си. Беше репортерът, който „не им беше казал“, че противният журналист се крие в мъжката тоалетна.
	— Ти си Логан Макрей! — каза мъжът. — Знаех си, че те познавам отнякъде.
	— Така ли? — Логан се отпусна обратно в седалката.
	Мъжът в торбестите, избеляло кафяви рипсени панталони кимна щастливо.
	— Направих репортаж… Кога беше?… Преди година. „Полицай герой намушкан по време на финална конфронтация с чудовището от Мастрик!“ — Той се ухили. — Мамка му, историята си я биваше. Заглавието също. Жалко, че полицай и герой не се римуват… — Сви рамене, после пъхна ръка през отворения прозорец: — Мартин Лесли, отдел „Специални събития“.
	Логан стисна ръката му, чувствайки все по-голямо неудобство.
	— Исусе, Логан Макрей… — продължи репортерът. — Направиха ли те инспектор?
	Логан отговори, че не са, че все още е сержант. Възрастният мъж изглеждаше възмутен до дъното на душата си:
	— Майтапиш ли се? Негодници! Заслужил си го! Онзи Ангъс Робъртсън си беше едно болно копеле… Чу ли, че като пристигнал в „Питърхед“, си направил сам операция на апандисита? — Той снижи глас: — Заточена отвертка, право в корема. Сега се налага да ходи по голяма нужда в торбичка…
	Логан не отговори, а репортерът се наведе над отворения прозорец, провирайки глава, за да се предпази от дъжда.
	— Е, по какво работиш сега?
	Логан се взираше право напред през стъклото на колата по протежение на мрачния сив „Ланк штрахт“.
	— Ъъ… — каза той. — Аз, м-м…
	— Ако се интересуваш от Колин Вулвата — започна едва ли не шепнешком възрастният мъж… После спря и се плесна с длан през устата, като измърмори по посока на полицай Уотсън: — Съжалявам, миличка, не се обиждай.
	Тя сви рамене. В крайна сметка само преди няколко минути бе нарекла Милър с далеч по-лоши имена.
	Лесли й се усмихна засрамено.
	— Ами така си е, малкото лайно се появява тук от „Скотиш Сън“ и си мисли, че е шибаният божи дар… Както чувам, оттам са го изритали. — Лицето му потъмня. — Някои от нас все още вярват в правилата! Не подливай вода на колеги. Не се обаждай на майката на мъртвото хлапе, докато не се увериш, че полицията вече й е съобщила. Само че негодникът си мисли, че ще му се размине всичко, щом в другия край на историята има репортаж. — Настъпи пауза, изпълнена с горчивина. — А и правописът му е ужасен.
	Логан го изгледа замислено.
	— Имате ли някаква идея кой му е казал, че сме намерили Дейвид Рийд?
	Възрастният репортер поклати глава:
	— Никаква, но ако науча, ти пръв ще разбереш! За мен ще бъде удоволствие аз да му подлея вода за разнообразие.
	Логан кимна.
	— Добре. Страхотно… — Той се насили за една усмивка. — Е, ние ще тръгваме…
	Полицай Уотсън изкара колата от мястото за паркиране, оставяйки възрастния репортер сам в дъжда.
	— Трябва да те направят инспектор! — извика след тях репортерът. — Инспектор!
	Докато подминаваха бариерата, Логан усещаше как лицето му полека почервенява.
	— Така си е, сър — обади се полицай Уотсън, забелязала как той поаленява като цвекло. — Вие сте вдъхновение за всички нас.


>	5

	Когато навлязоха в движението по „Андерсън драйв“ и се насочиха към управлението, Логан вече започваше да се съвзема от неловката ситуация. Шосето бе започнало живота си като околовръстен път, ала съвсем скоро Абърдийн бе навлязъл в кризата на средната си възраст и се бе разлял, изпълвайки пролуките със студените си сиви гранитни сгради, така че сега „Андерсън драйв“ беше по-скоро пояс, опасващ един град, стенещ по шевовете. По време на задръстване бе пълен кошмар.
	Дъждът все още се лееше тежко и гражданите на Абърдийн реагираха по обичайния си начин. Малка част се влачеха по пътя си, опаковани в непромокаеми мушами и якета, стиснали здраво чадърите си срещу вледеняващия вятър. Останалите просто си вървяха и бяха мокри до кости.
	Всички изглеждаха като убийци или като деца от кръвосмесителен брак. Когато слънцето се показваше, разтваряха дебелите си вълнени връхни дрехи, лицата им се отпускаха и се усмихваха. През зимата обаче целият град приличаше на приемната за кастинга на „Избавление“.
	Логан се взираше неподвижно през прозореца към отминаващите хора. Домакиня. Домакиня с деца. Мъж в палто с качулка и глупава шапка. Работникът от пътното управление по почистването с лопатата и служебната си количка, пълна с мъртви животни. Дете с найлонова торбичка. Домакиня с детска количка. Мъж в къса шотландска поличка…
	— Какво, по дяволите, му е минало през главата тази сутрин? — обади се Логан, докато Уотсън превключваше на скорост и подкарваше колата с няколко сантиметра напред.
	— На кой, на този ли? — попита тя. — Ами… ставай, изстържи мъртвите животни от шосето, обядвай, изстържи още мъртви животни…
	— Не, не на него. — Логан заби пръст в прозореца. — На онзи. Според теб дали е станал с мисълта: „Сетих се, ще се облека така, че всички да ми виждат задника на лекия ветрец“?
	Сякаш по поръчка в същия момент вятърът подхвана мини шотландската поличка и я развя, разкривайки обширна територия от бял памук.
	Едната вежда на Уотсън се повдигна:
	— Е, да — каза тя, ускорявайки покрай едно лъскаво синьо волво. — Поне бельото му е чисто. Майка му няма нужда да се тревожи какво ще стане, като го блъсне автобус.
	— Вярно.
	Логан се наведе напред и включи радиото. Поигра си с копчето, докато от колоните не прогърмя звукът на „Нортсаунд“, абърдийнската комерсиална радиостанция.
	Полицай Уотсън се намръщи, когато на разлят абърдийнски диалект затрещя реклама за двойно остъкляване. По някакъв начин под съпровод на сладникава мелодийка бяха успели да натъпчат най-малко седем хиляди думи само в рамките на шест секунди.
	— Исусе — произнесе тя с невярващо изражение. — Как слушаш тези глупости?
	Логан сви рамене:
	— Местно е. Харесва ми.
	— Чюхтърски тъпотии. — Тя ускори покрай светофара, преди да е светнал в червено. — Истината е „Радио Едно“. „Нортсаунд“ може да ме ухапе по задника. Както и да е, не беше ли забранено да слушаме радио? Ами ако някой ни потърси?
	Логан посочи часовника си:
	— Единадесет часа: време е за новините. Местни новини за местни хора. Няма да ни навреди, ако разберем какво става в собствения ни заден двор.
	Рекламата за двойното остъкляване свърши и бе последвана от друга за автомобилна фирма в Инверури на дорийски, почти неразгадаем абърдийнски диалект, заменена от трета за югославска балетна трупа и четвърта за нова закусвалня за риба и пържени картофи в Инверберви. Накрая дойде време за новините. В голямата си част бяха обичайните глупости, но едно от съобщенията успя да привлече вниманието на Логан. Той се изправи в седалката и увеличи звука:
	— _… по-рано днес. Делото на Джералд Клийвър продължава в абърдийнския Шериф Корт. Петдесетгодишният мъж, родом от Манчестър, е обвинен в сексуално посегателство на над двадесет деца, докато е работел като санитар в Детската болница в Абърдийн. При пристигането си под полицейски ескорт Клийвър бе посрещнат от враждебно настроени тълпи, крещящи обиди по негов адрес…_
	— Надявам се да му разкажат играта в съда — каза Уотсън, като пресече напряко през маркировката на едно кръстовище и ускори по първия страничен път.
	— _… След откриването на трупа на тригодишния им син близо до река Дон късно миналата нощ, днес родителите на убитото невръстно дете Дейвид Рийд са били залети от съобщения, изразяващи подкрепа…_
	Логан уцели радиото с пръст, прекъсвайки говорителя насред изречение.
	— Джералд Клийвър е едно мръсно лайно — каза той, проследявайки как някакъв колоездач се олюля по средата на пътя, вдигна ръка с два пръста и изруга един таксиметров шофьор. — Разпитвах го за изнасилванията с убийства в Мастрик. Не беше точно заподозрян, но го бяхме включили в списъка със „съмнителни негодници“, така че го привикахме за всеки случай. Имаше ръце като на жаба, студени и лепкави. През цялото време не спираше да се почесва… — Логан потрепери от спомена. — Какво го чака само… От четиринайсет години до живот в „Питърхед“.
	— Заслужил си го е.
	В затвора „Питърхед“ изпращаха осъдените за сексуални посегателства — изнасилвачите, педофилите, садистите, серийните убийци… Хората като Ангъс Робъртсън. Хора, които трябваше да бъдат защитени от нормалните, уважавани престъпници, които обичаха да втъкват самоделни ножове в телата на сексманиаците. Резултатът беше колостомия и колекторна торбичка за бедния стар Ангъс Робъртсън. Колкото и да опитваше, не успяваше да изпита жал към него.
	Полицай Уотсън каза нещо, но Логан бе прекалено погълнат от мислите си за чудовището от Мастрик, за да й обърне внимание. По изражението й отгатна, че току-що му бе задала въпрос.
	— Хмм… — отговори, за да спечели време. — В какъв смисъл? — Стандартен спасителен похват.
	Полицай Уотсън се намръщи:
	— Ами в смисъл какво каза снощи докторът? В Бърза помощ?
	Логан изсумтя, извади пластмасовото шишенце от вътрешния джоб на сакото си и го разклати:
	— По едно на всеки четири часа, за предпочитане след хранене. Да не се приемат с алкохол. — Тази сутрин вече беше изпил три.
	Тя повдигна вежди, но не каза нищо.
	Две минути по-късно завиваха към вътрешността на многоетажния паркинг на гърба на управлението и се насочваха към зоната, запазена за колите на патрулите и криминалния отдел. На началниците и старшия състав беше разрешено да ползват местата за паркиране. На всички останали се налагаше да се справят кой както може. Повечето просто изоставяха автомобилите си на булевард „Бийч“ и изминаваха петте минути до управлението пеша. Струваше си да се издигнеш до заместник-началник, особено когато дъждът се лееше отвсякъде.
	Откриха детектив-инспектор Инш кацнал на ръба на едно бюро в оперативната стая. Поклащаше единия си огромен крак напред-назад и слушаше редови полицай, стиснал папка с текущи документи. Новините от екипите по издирването не бяха радостни. От подхвърлянето на тялото бе изминало прекалено много време. Метеорологичните условия бяха ужасни. Ако по някакво чудо бяха успели да оцелеят улики през последните три месеца, нищо чудно дъждът да ги бе отмил през изтеклите шест часа. Инспектор Инш не обелваше и дума, докато полицаят изреждаше негативните резултати от списъка си. Просто си седеше и предъвкваше пакет желирани бутилчици кока-кола.
	Полицаят завърши доклада си и остана в очакване инспектор Инш да спре да дъвче и да каже нещо.
	— Предай на екипите да продължат издирването още един час. Ако дотогава не открием нещо, приключваме за деня. — Инспекторът поднесе към него почти празното пликче с бонбони, а полицаят си взе един и го хвърли в устата си с очевидно задоволство. — Никой не може да каже, че сме се отнесли несериозно към претърсването.
	— Да, сър — измърмори полицаят преди да преглътне.
	Детектив-инспектор Инш го освободи и махна на Логан и полицай Уотсън да се приближат.
	— Аутопсия — заяви без церемонии и изслуша рапорта на Логан за оскверняването на тялото на Дейвид Рийд по абсолютно същия начин, по който бе изслушал доклада за напредъка на екипите по претърсването. Мълчаливо. Безстрастно. С неподвижно лице. Довърши бутилчиците кока-кола и извади пакет с винени дъвчащи бонбони. — Прекрасно — каза, когато Логан приключи. — Значи си имаме педофил сериен убиец, който тича на свобода из Абърдийн.
	— Не е задължително — обади се Уотсън, приемайки едно малко ромбовидно бонбонче в оранжев цвят с щампован надпис „ШЕРИ“ върху него. — Разполагаме само с едно тяло. Освен това дори не сме сигурни, че убиецът е местен.
	Инш само поклати глава.
	Логан си взе „ПОРТВАЙН“:
	— Тялото е останало незабелязано в продължение на три месеца. Убиецът даже се е върнал дълго след като е настъпило вкочаняването, за да си вземе сувенир. Знаел е, че скривалището му е безопасно. Намирисва ми на „местен“. Фактът, че се е върнал и е взел част от тялото, означава, че това е нещо специално за него. Този човек не действа импулсивно: обмислял е деянието дълго време. Това е някакъв вид ритуална фантазия. Ще го направи пак. Ако приемем, че вече не е.
	Инш се съгласи.
	— Искам да изровите всички сведения за изчезнали деца от последната година. Окачете списъка ей там на стената. Има голям шанс някои от тях да са пресекли пътя на този болен копелдак.
	— Да, сър.
	— Освен това, Логан — прибави инспекторът като внимателно загъна пакетчето с винените бонбони и го пъхна в джоба си. — Обадиха ми се от „Джърнъл“. Споменаха, че си ги посетил и си се интересувал от новото им златно момче.
	Логан кимна:
	— Колин Милър. Работил е за „Скотиш Сън“. Същият, който…
	— Помолих ли те да влизаш в конфликт с вестниците, сержант?
	Устата на Логан се захлопна. Пауза.
	— Не, сър. Бяхме наблизо и си помислих…
	— Сержант — каза инспектор Инш, бавно и преднамерено. — Радвам се, че мислиш. Това е добър знак. И нещо, което насърчавам в подчинените си. — Идваше обаче голямото „но“, Логан го предусещаше безпогрешно. — Но не очаквам от тях да се развяват и да дразнят местната преса без разрешение. Ще ни се наложи да огласим публичен апел към гражданството. Ще ни се наложи да постигнем споразумение за временно информационно затъмнение, в случай на непредвидени обстоятелства по време на разследването. Тези хора трябва да бъдат на наша страна.
	— Тази сутрин казахте…
	— Тази сутрин казах, че ще прикова онзи, който е проговорил пред пресата. И ще го направя. Провалът си е наш, не на вестниците. Разбрано?
	Беше се издънил. Полицай Уотсън внезапно прояви усилен интерес към обувките си, докато Логан казваше:
	— Да, сър. Съжалявам, сър.
	— Добре. — Инш взе един лист хартия от бюрото и го подаде на порядъчно сгълчания детектив-сержант Макрей: — Екипите по издирването не са открили каквото и да е. Голяма изненада. Разпределили сме водолази, които оглеждат реката, но дъждът силно ги затруднява. Проклетото корито вече е преляло на поне милион места. Имахме късмет, че изобщо открихме тялото. След ден-два реката щеше да наводни канавката и сбогом… — Той махна с ръка. По пръстите му имаше полепнали искрящи зрънца захар от бутилчиците кока-кола. — Тялото на Дейвид Рийд щеше да се отправи към Северно море. Следваща спирка: Норвегия. Никога нямаше да го открием.
	Логан почука зъбите си с ръба на доклада за аутопсията, вперил очи в някаква точка малко над плешивата глава на инспектора.
	— Дали пък съвпадението не е прекалено голямо? — каза намръщено. — Дейвид Рийд е лежал там цели три месеца, но ако никой не го беше намерил преди реката да прелее през бреговете, просто е щял да изчезне. — Очите му се насочиха обратно към Инш. — Водите го завличат в открито море и историята така и не стига до вестниците. Никаква публичност. Убиецът няма как да прочете за постижението си. Няма обратна връзка.
	Инспекторът кимна.
	— Добре разсъждаваш. Нареди на някого да довлече човека, който е открил момчето… — Той направи справка с бележките си. — Господин Дънкан Никълсън. Докарайте го тук и хубаво го попечете на бавен огън, а не като набързо свършената работа снощи. Ако човекът крие нещо нередно, искам да знам за това.
	— Ще се обадя за патрулна кола и… — бе всичко, което Логан успя да каже, преди вратата да се отвори и в оперативната зала да влети останал без дъх полицай.
	— Сър — каза той, когато успя да се закове на място. — Изчезнало е още едно дете.


>	6

	Майката на Ричард Ърскин бе кълбо от нерви, момиче с наднормено тегло, едва-що загърбило своите детски години. Всекидневната на къщата й в средата на реда от домове на една улица в Тори бе претъпкана с фотографии в малки дървени рамки, все на едно и също лице: на ухиления до уши Ричард Ърскин. Петгодишен. Руса коса, криви зъбки, бузки с трапчинки, големи очила. Картата на живота на детето бе разтворена в тясната стая, от момента на раждането му до… Логан пропъди мисълта, преди да е успяла да стигне прекалено далеч.
	Майката се казваше Елизабет: на двадесет и една, достатъчно красива, ако човек не обръщаше внимание на подутите очи, размития туш за мигли и яркочервения нос. Дългата й черна коса бе отметната назад, разкривайки закръгленото й лице. В този момент тя кръстосваше стаята с трескави стъпки, изгризвайки ноктите си до разкървавения живец.
	— Хванал го е, нали? — повтаряше отново и отново с паникьосан и писклив глас. — Хванал е Ричи! Хванал го е и го е убил!
	Логан поклати глава.
	— Недейте така, не знаем нищо със сигурност. Синът ви може просто да е изгубил представа за времето. — Той отново огледа натежалите от фотографии стени, като се опитваше да открие някоя снимка, на която хлапето да изглежда истински щастливо. — От колко време не сте го виждали?
	Тя престана да крачи и се вторачи в него:
	— Три часа! Вече й казах! — размаха едната си изгризана ръка по посока на полицай Уотсън. — Знае, че се поболявам от тревога за него! Не си позволява да закъснява! Никога. — Долната й устна затрепери и очите й отново започнаха да се пълнят със сълзи. — Защо не го търсите?
	— Госпожо Ърскин, в този момент навън кръстосват патрулни коли и полицаи, които издирват сина ви. Сега искам да ми кажете какво се случи тази сутрин. Кога точно е изчезнал?
	Госпожа Ърскин избърса очите и носа си с ръкав.
	— Трябваше… трябваше веднага да се върне от магазините. Пратих го за мляко и пакет шоколадови бисквити… Трябваше да се върне право вкъщи!
	Тя отново започна да кръстосва всекидневната, напред-назад, напред-назад.
	— До кои магазини трябваше да отиде?
	— Онези, от другата страна на училището. Не е далеч! Обикновено не го пускам сам, но се наложи да свърша нещо! — Тя подсмърчаше. — Чаках майстора да поправи пералнята. Не пожела да дойде в друго време, можел само сутринта. Иначе не бих го пуснала сам! — Тя прехапа устни и хлиповете й зачестиха. — Аз съм виновна!
	— Има ли някоя ваша позната или съседка, която да остане с вас…
	Уотсън посочи към кухнята. Оттам излезе изхабена на вид по-възрастна жена, носеща поднос с прибори за чай: само две чаши. Никой не очакваше от полицаите да се застояват дълго, от тях се искаше да се размърдат и да потърсят изчезналото петгодишно дете.
	— Това на нищо не прилича, срамота — каза по-възрастната жена, като остави подноса върху купчина списания „Космополитън“ на масичката за кафе. — Да допускате разни перверзници да се разхождат наоколо! Мястото им е в затвора! Не че си нямаме такъв под ръка! — Говореше за „Крекинхес“, ограденият със стени затвор точно зад ъгъла на улицата.
	Елизабет Ърскин прие чаша чай с мляко от приятелката си, треперейки толкова силно, че горещата течност успя да се разлее през ръба й. Тя загледа как капките западаха по бледосиния килим.
	— Да имате, ъъ… — Тя спря и подсмръкна. — Да имате случайно цигара? Отказах ги, когато забременях с Ричи…
	— Съжалявам — отговори Логан. — На мен също ми се наложи да ги откажа. — Той се обърна и вдигна най-скорошната на вид снимка от полицата над камината. Сериозно малко момче, загледано в обектива. — Може ли да я вземем с нас?
	Тя кимна, а Логан подаде фотографията на полицай Уотсън.
	Пет минути по-късно стояха в малката градина отзад, сгушени под смешно тесния портик, закован над изхода на двора. Миниатюрният квадрат от трева изчезваше под разстилащата се мрежа от локви. Наоколо бяха пръснати поне десетина детски играчки. Пороят бе измил до съвсем чисто ярките цветове на пластмасата. Откъм другата страна на оградата към тях се взираха още къщи, посивели и влажни.
	Тори не бе най-неприятният квартал в града, но спадаше към първата десетка. Тук се намираха абърдийнските рибопреработвателни фабрики. Седмично в тях се изсипваха тонове бяла риба, която кормеха и превръщаха във филе на ръка. Парите бяха добри, ако студът и миризмата ти понасяха. Покрай пътя бяха пръснати огромни сини найлонови чували с изхвърлени рибешки вътрешности и кости и дори силният дъжд не успяваше да прогони тлъстите чайки, налитащи, за да грабнат по някоя глава или да напълнят човките си с черва.


	— Какво мислите? — попита го Уотсън, като натика ръце дълбоко в джобовете си в опит да се постопли.
	Логан сви рамене, наблюдавайки как дъждовната вода прелива от кофата на един яркожълт багер играчка.
	— Претърсена ли е къщата?
	Уотсън извади бележника си:
	— Получили сме обаждането в единайсет нула пет. Майката била изпаднала в истерия. От Контрол са изпратили двама униформени от местното управление на Тори. Първата им работа е била да огледат всичко сантиметър по сантиметър. Хлапето не се крие в шкафа с чаршафи и тялото му не е складирано на парчета във фризера.
	— Разбирам.
	Багерът беше прекалено малък за петгодишен малчуган. Всъщност повечето от играчките по-скоро биха подхождали на тригодишно дете. Дали пък на госпожа Ърскин не й се искаше малкото й бебче да не порасне?
	— Мислите, че тя го е убила? — попита Уотсън и го погледна.
	Той продължаваше да се взира в подгизналата градина.
	— Не. Но ако се окаже, че е и не сме проверили… пресата ще ни разпъне на кръст. Ами бащата?
	— Според съседката е умрял преди раждането на детето.
	Логан кимна. Това обясняваше защо майката се бе старала с всички сили да закриля момчето. Не й се беше искало синът да тръгне по стъпките на баща си.
	— Е, докъде е стигнало издирването? — попита той.
	— Търсихме по телефона приятелите му: никой не го е виждал от неделя следобед.
	— Ами дрехите му, любими плюшени мечета, такива работи?
	— Всички са налице. Така че вероятно не е избягал.
	Логан погледна за последен път изоставените играчки и влезе обратно в къщата. Инспекторът скоро щеше да се появи и да поиска последните новини.
	— Ъм… — Той погледна с крайчеца на окото си Уотсън, докато прекосяваха кухнята и тръгваха по коридора по посока на входната врата. — И преди си работила с детектив-инспектор Инш, нали?
	Полицай Уотсън призна, че е работила.
	— Каква е тази работа с… — Логан се престори, че тъпче уста с желирани бутилчици кока-кола. — Да не се опитва да откаже цигарите?
	Уотсън сви рамене:
	— Не зная, сър. Може да е някакъв вид обсесивно-натрапчиво разстройство? — Тя замълча. Веждите й се сключиха в размисъл. — Или просто си е един голям тлъст копелдак.
	Логан не беше сигурен дали да се разсмее, или да си придаде шокиран вид.
	— Обаче ще ви кажа едно нещо, сър, невероятен полицай е. И никой не е успявал да го прецака втори път.
	Донякъде и Логан беше стигнал до съвсем същото заключение.
	— Така. — Той спря до входната врата. Коридорът беше накачен с гирлянди от фотографии, също като всекидневната. — Предай снимката на медиите. Ще ни трябват около стотина копия и…
	— Местните момчета вече са се погрижили, сър. Изпратили са четирима полицаи от врата на врата по пътя на Ричард до магазините и ги раздават.
	Логан беше впечатлен.
	— Не си губят времето, а?
	— Не, сър.
	— Добре, ще повикаме шестима униформени, за да се включат в операцията. — Той извади мобилния си телефон и започна да набира. Пръстът му замръзна над последната цифра. — О, не…
	— Сър?
	До бордюра бе отбил лъскав на вид автомобил. От вътрешността му изхвърча позната ниска фигура, обгърната в черно палто, и започна да се бори с шикозния си чадър.
	— Май лешоядите също не си губят времето.
	Логан грабна някакъв чадър от коридора и излезе на дъжда. Докато стоеше и чакаше Колин Милър да изкачи стълбите, леденият дъжд барабанеше по плата над главата му.
	— Сержант! — каза Милър, като се усмихна. — Отдавна не се бяхме виждали! Все още ли влачиш след себе си онова яко… — Усмивката му стана още по-широка, когато видя, че Уотсън се мръщи към него от мястото до входа. — Полицай! Тъкмо те одумвахме!
	— Какво искаш? — Гласът й бе по-студен и от сивия следобед.
	— Работата преди удоволствието, а? — Милър измъкна засукан диктофон от джоба си и го насочи към тях. — Имате още едно изчезнало дете. Смятате ли да…
	Логан се намръщи.
	— Откъде разбра, че е изчезнало и друго дете?
	Милър посочи към залетия от дъжда път:
	— Патрулките не спират да съобщават по радиото описанието на хлапето! Откъде според теб разбрах?
	Логан се опита да прикрие внезапния срам, който го връхлетя.
	Милър му смигна:
	— Е, не се връзвай. И аз се представям като задник през по-голямата част от времето. — Той отново вдигна диктофона. — И така, изчезването му свързано ли е със скорошното разкритие на…
	— За момента нямаме коментар.
	— О, я стига!
	Зад Милър бе отбила друга кола с изрисувано лого на „Би Би Си Шотландия“ отстрани. На медиите им беше ден. Вчера бяха открили малко мъртво момченце, днес бе изчезнало друго. Всички щяха да направят първото хрумнало им заключение, подобно на Милър. Вече дори виждаше заглавията: „НОВО НАПАДЕНИЕ НА ПЕДОФИЛА УБИЕЦ?“. Полицейският началник щеше да получи удар.
	Милър се обърна, за да проследи какво толкова бе предизвикало вниманието на Логан и замръзна.
	— Какво ще кажеш да…
	— Съжалявам, господин Милър, за момента не мога да ви дам повече подробности. Ще се наложи да изчакате официалното изявление.
	Не му се наложи да чака дълго. Пет минути по-късно наблизо отби и окаляният рейндж ровър на детектив-инспектор Инш. По това време вече се бе образувал кордон от вестникарски и телевизионни репортери, а изпод черните им чадъри в основата на стълбите ги следеше стена от микрофони и обективи на камери. Приличаше на погребение.
	Инш не си направи труда да излезе от колата, просто спусна прозореца надолу и махна на Логан да се приближи. Камерите се обърнаха и го проследиха, докато пресичаше пътя и заставаше до прозореца на инспектора под взетия назаем чадър. Логан се опитваше да понесе без гримаси миризмата на мокър шпаньол, която се носеше от вътрешността на автомобила.
	— Ясно — кимна Инш по посока на пръстена от камери. — Май довечера ще ни дават по телевизията. — Той прокара ръка през плешивата си глава. — Добре че се сетих да си измия косата.
	Логан се насили да се усмихне. Белезите, пресичащи стомаха му, бяха започнали да го наболяват. Ударът в корема от предната вечер напомняше за себе си.
	— Така — продължи Инш. — Упълномощен съм да направя изявление пред медиите. И преди да го направя, има ли нещо, което трябва да знам? Нали разбираш, за да не се представя като пълен задник?
	Логан сви рамене:
	— Доколкото мога да преценя, майката казва истината.
	— Но?
	— Не съм сигурен. Отнасяла се е с хлапето така, все едно е било от стъкло. Не е излизал сам. Всичките му играчки са за поне с две години по-малко дете. Имам усещането, че е изсмуквала живота от него.
	Едната вежда на Инш се повдигна, карайки розовата обезкосмена кожа на главата му да се набръчка. Не каза нищо.
	— Не твърдя, че не е бил отвлечен — повдигна рамене Логан. — Но все пак…
	— Отбелязах си го — отвърна Инш, като приглади дрехите си. За разлика от мръсния, миризлив рейндж ровър, инспекторът изглеждаше безупречно, пременен в най-хубавите си костюм и вратовръзка. — Но ако изиграем тази карта и после хлапакът изникне отнякъде, удушен и с отрязана пишка, сме затънали до ушите в говна.
	Телефонът на Логан избухна в поредица от подсвирквания и пиукане. Обаждаха се от управлението на „Куийн стрийт“. Бяха прибрали Дънкан Никълсън.
	— Какво…? Не. — Логан се усмихна, притиснал телефона до ухото си. — Не, бутнете го в ареста. Оставете го да се поизпоти, докато дойда.


	Когато Логан и полицай Уотсън пристигнаха в Главното управление, издирването работеше на пълна пара. Детектив-инспектор Инш бе увеличил няколко пъти първоначалните шест униформени полицаи, които бе разпределил Логан и сега повече от четиридесет жени и мъже и четири кучета вълча порода бяха някъде навън под ледения дъжд и претърсваха всеки двор, обществена сграда, навес, храсталак и канавка между дома на Ричард Ърскин и магазините по „Виктория роуд“.
	Сержантът на рецепцията в приемната им съобщи, че Дънкан Никълсън е бил натикан в най-противната килия в управлението. И че е прекарал там почти час.
	За по-сигурно Логан и полицай Уотсън се отбиха в столовата за по чаша чай и топла супа. Решиха да се побавят над граха и шунката си, докато Никълсън седеше съвсем сам и разтревожен.
	— И така — каза Логан, когато бяха приключили. — Какво ще кажеш да завлечеш господин Никълсън в стаята за разпити и да му приложиш една мълчалива, втренчена обработка? Ще проверя как върви издирването и ще намина след петнайсет-двайсет минути. Дотогава трябва да е клекнал.
	Уотсън се изправи, хвърли един последен, изпълнен с копнеж поглед на пандишпановия пудинг и отделящия пара жълт яйчен крем, след което се насочи към Дънкан Никълсън, за да направи живота му още по-непоносим.
	Логан получи последните новини от дежурния офицер в оперативната стая: нито екипите по издирването, нито полицаите, обикалящи от врата на врата, се бяха натъкнали на каквото и да било. Реши да си запълни времето с чаша чай от машината в коридора. Изпи я бавно. После взе още едно обезболяващо. Чак когато изтекоха двайсет минути, се насочи към стая за разпити номер две.
	Помещението бе малко и целесъобразно, боядисано в неприятен нюанс на бежовото. Дънкан Никълсън седеше зад масата срещу мълчаливата намръщена Уотсън. Изглеждаше изключително притеснен.
	В стаята пушенето беше забранено и Никълсън очевидно имаше проблем с това. На масата пред него стоеше малка купчинка от накъсана хартия и когато Логан влезе, Никълсън подскочи, запращайки белите парченца по износения син килим.
	— Господин Никълсън — каза Логан, като се отпусна в кафявия пластмасов стол до Уотсън. — Съжалявам, че ви накарахме да чакате.
	Никълсън се помести от неудобство. По горната му устна блестяха малки капчици пот. Не беше на повече от тридесет и две, но изглеждаше на четиридесет и пет. Косата му бе обръсната до кожа и между лъскавите кръпки розов скалп се подаваше сиво-синя четина. Всяко от ушите му бе пробито на поне три места. Останалата част от него изглеждаше така, сякаш го бяха сглобили в понеделник сутрин, преди фабриката да е заработила на пълни обороти.
	— Тук съм от часове! — заяви той, опитвайки да придаде на тона си толкова възмущение, колкото му бе останало. — Часове! Нямаше кенеф! Направо ще се пръсна!
	Логан се намръщи:
	— Божичко. Очевидно е била допусната грешка, господин Никълсън. Дошли сте тук по собствена воля, нали? Нямало тоалетна? Ще трябва да поговоря с дежурния сержант. Ще се погрижим това да не се повтаря. — Той пусна една обезоръжаваща усмивка. — Но след като всички вече се събрахме, какво ще кажете да започнем?
	Никълсън кимна, като също се усмихна, поуспокоен. В далеч по-добро настроение.
	— Полицай, ще ми направите ли това удоволствие? — Логан подаде на Уотсън две чисто нови аудиокасети, а тя ги разопакова и зареди в съседните гнезда на окачения на стената касетофон. Направи същото и с две видеокасети. Когато натисна „ЗАПИС“, машината прещрака и издаде пиукащ звук.
	— Разпит на господин Дънкан Никълсън — започна тя и бързо премина през стандартната процедура по установяването на имената им, датата и часа.
	Логан отново се усмихна.
	— А сега, господин Никълсън… мога ли да те наричам Дънкан?
	Мъжът от другата страна на масата хвърли нервен поглед през рамото му към камерата в ъгъла на помещението. Накрая кимна с обръснатата си глава.
	— И така, Дънкан, миналата нощ си намерил тялото на Дейвид Рийд?
	Никълсън отново кимна.
	— Трябва да го кажеш на глас, Дънкан — напомни му Логан, а усмивката му ставаше все по-широка. — Записът не може да те чуе, ако кимаш.
	Очите на Никълсън отново се стрелнаха към втораченото стъклено око на видеокамерата.
	— Ъъ… а, извинете. Аха. Аз бях. Аз го намерих миналата нощ.
	— Какво си правел там посред нощ, Дънкан?
	Той сви рамене.
	— Ми… разхождах се. Нали се сещате, поскарахме се с жената и излязох да се разходя.
	— По брега на реката? В тъмната нощ?
	Усмивката започваше да избледнява.
	— Ъъ, аха. Понякога ходя там долу, нали се сещате, за да помисля и такива ми ти работи.
	Логан скръсти ръце, превръщайки се в огледално копие на седящата до него Уотсън:
	— Значи си отишъл там долу, за да помислиш. И просто така си паднал върху тялото на тригодишното убито дете?
	— Ъъ, аха… Просто… Вижте, аз…
	— Просто така се е случило, че си се препънал в тялото на тригодишно убито дете. В препълнена с вода канавка. Скрито под парче шперплат. В тъмното. В проливния дъжд.
	Никълсън отвори уста веднъж или два пъти, но от нея не излезе нищо.
	Логан го остави да седи мълчалив в продължение на почти две минути. Мъжът с всяка изминала секунда ставаше все по-нервен, а обръснатата му глава бе потна също като горната му устна. От него на талази се носеше мирис на второкачествен чесън.
	— Бях… пил, ясно? Паднах долу и едва не се претрепах по скапания бряг.
	— Паднал си по брега в проливния дъжд, и все пак, когато полицията е пристигнала, по теб е нямало и едно кално петънце! Чист и неопетнен Дънкан. Не като някой, който току-що се е търколил по калния бряг и е цопнал в канавката, не смяташ ли?
	Никълсън прокара ръка през темето си. Четината му издаде леко дращене в потискащата тишина на стаята за разпити. На подмишниците му се бяха образували тъмносини петна.
	— Аз… отидох до вкъщи, за да ви се обадя. Преоблякох се.
	— Разбирам. — Логан отново пусна в ход усмивката си. — Къде беше на тринадесети август тази година, между два и половина и три следобед?
	— Аз… Не зная.
	— Тогава къде беше между десет и единадесет тази сутрин?
	Очите на Никълсън внезапно се разтвориха широко.
	— Тая сутрин? Ама какво става? Не съм убивал никого!
	— Кой е твърдял, че си? — Логан се обърна в стола си: — Полицай Уотсън, чухте ли ме да обвинявам господин Никълсън в убийство?
	— Не, сър.
	Никълсън се гърчеше.
	Логан извади списък с всички случаи на изчезнали деца, регистрирани през последните три години и го остави на масата помежду им.
	— Къде беше тази сутрин, Дънкан?
	— Гледах телевизия.
	— А къде беше на — Логан се наведе напред и прочете датата от списъка, — петнадесети март, между шест и седем? Или например на двадесет и седми май от четири и половина до осем?
	Минаха през всяка дата в списъка. Никълсън се потеше и мърмореше отговорите си. Не бил ходил никъде, отговаряше. Бил си у дома. Гледал телевизия. И единствените, които можеха да свидетелстват за местонахождението му, бяха Джери Спрингър и Опра Уинфри. Но в по-голямата си част предаванията бяха повторения.
	— Е, Дънкан — каза Логан, когато прочете и последната дата, — нещата не изглеждат добре, а?
	— Не съм докосвал хлапетата!
	Логан се облегна назад и опита мълчаливото отношение на детектив-инспектор Инш.
	— Не съм! Мамка му, дойдох право при вас тук, като намерих хлапето, нали? Защо ми е да го правя, ако го бях убил? Не бих убил дете: обичам децата!
	Полицай Уотсън повдигна вежда, а Никълсън се намръщи.
	— Не по този начин! Имам племенници и племеннички, ясно? Мамка му, не бих направил такова нещо.
	— Тогава да се върнем в началото. — Логан дотътри стола си по-близо до масата. — Каква работа имаше да се скиташ по бреговете на Дон посред нощ в проливния дъжд?
	— Казах ви, бях се олял…
	— Защо не ти вярвам, Дънкан? Защо имам чувството, че когато резултатите пристигнат от криминалната лаборатория, ще разполагаме с улика, която те свързва с мъртвото момче?
	— Не съм направил нищо! — Никълсън стовари длан върху масата, карайки малката купчинка от накъсана хартия да се пръсне и да завали като сняг.
	— Спипахме те, господин Никълсън. Заблуждаваш се, ако смяташ, че ще успееш да ни залъжеш. Според мен известно време в ареста ще ти се отрази изключително добре. Ще се видим пак, когато си готов да започнеш да говориш истината.
	Той нареди на полицай Уотсън да ескортира Никълсън до отделението с килиите. Изчака я да се върне в стаята за разпити.
	— Как смяташ? — попита Логан.
	— Мисля, че не е той. Не е подходящият тип. Не е достатъчно умен, че да лъже убедително.
	— Вярно. — Логан кимна. — Но все пак лъже. Няма начин да е бил долу, понеже се е наливал до късно. Когато човек се размазва, не тръгва на разходка по речния бряг просто така за забавление. Бил е там поради някаква причина, просто още не знаем каква.


	Абърдийнското пристанище се плъзгаше покрай прозореца на колата, сиво и окаяно. На доковете бяха привързани няколко чужди търговски кораба. Веселите оранжево-жълти цветове на корпусите им бяха помътнели от непрестанния дъжд. В полумрака на следобеда блещукаха светлини, докато крановете вдигаха контейнери от железопътните вагони и ги спускаха в товарните отделения на корабите.
	Логан и полицай Уотсън пътуваха обратно за къщата на Ричард Ърскин в Тори. Някой най-после си беше спомнил, че е виждал изчезналото момче. Някоя си госпожа Брейди бе забелязала русо момченце, облечено в червен анорак и сини джинси, да пресича сметището зад къщата й. Единствената следа, с която разполагаха.
	Новините в два и половина тъкмо щяха да започнат и Логан включи радиото в колата, улавяйки края на едно старо парче на Бийтълс. Не беше изненадващо, че на изчезването на Ричард Ърскин бе отдадено най-голямо внимание. От високоговорителите избумтя гласът на детектив-инспектор Инш, призоваващ обществеността да предостави на полицията цялата информация за местонахождението на детето, с която разполага. Умееше да драматизира — това го знаеше всеки, който го бе гледал в традиционната коледна пантомима, но все пак успя да се овладее, когато журналистът му зададе очевидния въпрос:
	— _Смятате ли, че Ричард е бил отвлечен от същия педофил, който е убил Дейвид Рийд?_
	— _За момента единствената ни цел е да открием Ричард жив и здрав. Ако някой разполага с информация за него, моля, обадете се на горещата ни линия, нула-осемстотин, пет-пет-пет, девет-девет-девет._
	— _Благодаря ви, инспекторе. Другите новини: делото на Джералд Клийвър, петдесет и шест годишният бивш санитар от Манчестър, продължава днес с повишени мерки за безопасност след отправени смъртни заплахи срещу защитника на обвиняемия, Санди Мойър-Фаркуърсън. Господин Мойър-Фаркуърсън направи изказване пред „Нортсаунд Нюз“…_
	— Да се надяваме, че не са били само заплахи.
	Логан се протегна и изключи радиото, преди от говорителите да се е разнесъл гласът на адвоката. Санди Мойър-Фаркуърсън заслужаваше смъртни заплахи. Малкото лукаво говно бе успяло да издейства снизходителността на съда за Ангъс Робъртсън. Кой с всичкия си би направил опит да убеждава, че чудовището от Мастрик не е напълно отговорен за действията си? Че беше убил онези жени само защото реагирали бурно на попълзновенията му? Че се обличали предизвикателно. Че на практика си го търсели?
	Когато пристигнаха пред дома на Ричард Ърскин, присъствието на медиите почти се бе удвоило. Целият път бе задръстен от коли. Имаше дори два минибуса с предаватели. Уотсън паркира почти на километър от мястото и на двамата се наложи да извървят разстоянието до къщата пеша под дъжда, скрити под чадъра й.
	Към „Би Би Си Шотландия“ се бяха присъединили „Грампиан“, „Ай Ти Ен“ и „Скай Нюз“. Острите бели прожектори на камерите отнемаха цвета на бледите гранитни постройки. Очевидно никой не обръщаше внимание на зимния дъжд, въпреки че се изсипваше от небето на вледеняващи пелени.
	Русата жена с големите цици от „Новините по Четвърти канал“ правеше видеорепортаж малко по-надолу по улицата, за да може камерата да хване къщата и всичко останало на заден план.
	— … се налага да попитаме: дали вниманието на медиите към болката на семейството в такъв момент е от полза за обществения интерес? Когато…
	Уотсън измарширува направо през кадъра. Синьо-белият й чадър напълно скри жената от обхвата на камерата.
	Някой изкрещя:
	— Стоп!
	— Направи го нарочно, нали? — прошепна Логан, когато зад гърба им се разнесоха гласовете на ругаещи журналисти.
	Полицай Уотсън просто се усмихна и си проправи спокойно път през тълпата, събрана на стълбите. Логан побърза да я настигне, като опитваше да не се вслушва много-много във воя от оплаквания, примесени с извикани въпроси и настоявания за коментар.
	Полицейският семеен съветник беше във всекидневната заедно с майката на Ричард и озлобената съседка. Нямаше и следа от детектив-инспектор Инш.
	Логан остави Уотсън при тях и провери кухнята, като пътьом се подкрепи от един отворен пакет портокалови кексчета, оставени на тезгяха до чайника. От кухнята към задния двор водеше врата с армирано стъкло. Нечий едър силует закриваше светлината, нахлуваща отвън.
	Само че не беше Инш, а тъжен на вид детектив-полицай с наднормено тегло, чиято сянка изглеждаше равна от раменете надолу и който палеше цигара след цигара под тесния навес.
	— Добър ден, сър — каза полицаят, без да си направи труда да се постегне или да изгаси цигарата. — Гадно време, а? — Не беше местно момче: говореше със силен нюкасълски акцент.
	— Свиква се. — Логан отстъпи на стъпалото, за да поеме колкото е възможно повече дим.
	Полицаят извади цигарата и завря пръст в устата си, движейки нокът нагоре-надолу между кътниците си.
	— Не виждам как. Естествено, че съм свикнал на дъжд, обаче, Исусе, това място печели първа награда, мамка му. — Очевидно откри каквото търсеше, защото го извади и метна в дъжда. — Мислите ли, че ще продължи до началото на почивните дни?
	Логан вдигна очи към ниската тъмносива облачност.
	— До почивните дни ли? — Той поклати глава и пое с пълни гърди нова раздираща порция тютюнев дим. — Това е Абърдийн: няма да спре да вали до март.
	— Глупости! — Прозвучалият глас беше дълбок, авторитетен и се бе разнесъл точно зад него.
	Логан се извърна и видя, че на вратата стои инспектор Инш, пъхнал ръце в джобовете си.
	— Не слушай детектив-сержант Макрей, занася те. — Инш застана на и бездруго претъпканото стъпало, принуждавайки Логан и полицая да се сместят несигурно от двете му страни. — Нямало да спре до март? — Той хвърли един плодов бонбон в устата си. — Март? Стига си лъгал бедния полицай: това е Абърдийн. — Въздъхна и отново пъхна ръце в джобовете си. — Мамка му, тук никога не спира да вали.
	Останаха смълчани, загледани към онова, което правеше дъждът.
	— Е, имам нещо като добри новини за вас, сър — обади се Логан най-накрая. — Господин Мойър-Фаркуърсън е получил смъртни заплахи.
	Инш се ухили.
	— Надявам се. Написал съм голяма част от тях.
	— Представлява Джералд Клийвър.
	Инспекторът въздъхна:
	— Защо ли не съм изненадан? Все пак това си остава проблем на детектив-инспектор Стийл, а моят е: къде е Ричард Ърскин.


>	7

	Намериха тялото на градското сметище в Ниг, южно от града. На две минути път с кола от дома на Ричард Ърскин. Група ученици провеждали практика: „Преработването на отпадъци и проблемът със замърсяването“. Бяха пристигнали с минибус в три и двадесет и шест, след което надянали малките си бели маски за дишане — от пластмасовите, с ластик — и дебели гумени ръкавици. Всички носели непромокаеми якета и гумени ботуши „Уелингтън“. Разписали се на сглобяемата будка до подемниците в три и тридесет и седем и закрачили из пейзажа от изхвърлени пелени, счупени бутилки, кухненски отпадъци и всичко останало, всекидневно изхвърляно от стотици хилядите жители на Абърдийн.
	Забелязала го Ребека Джонстън, осемгодишна. Ляв крак, стърчащ от купчина издрани черни найлонови торби. Небето било пълно с чайки — огромни, тлъсти, разплути същества, които пикирали и си кряскали една на друга в нестроен балет. Една от тях дърпала с клюн окървавения голям пръст. Тъкмо това привлякло вниманието на Ребека.
	И точно в четири часа бяха повикали полицията.


	Миризмата беше невероятна дори за влажен и ветровит ден като този. На възвишението Дуунис дъждът бе още по-вледеняващ. Капките блъскаха по колата като чукове. Поривите на вятъра връхлитаха ръждясалия воксхол и караха Логан да се свива зиморничаво, макар отоплението да бе усилено докрай.
	Двамата с полицай Уотсън бяха мокри до кости. Дъждът не бе обърнал никакво внимание на полицейските им „непромокаеми“ якета, беше успял да се просмуче в панталоните и да прокапе в обувките им. Заедно с кой знае какво още. През прозорците на колата не се виждаше нищо, а отоплителната уредба не успяваше да прогони студа.
	От Бюрото по самоличността още не се бяха появили, така че Логан и Уотсън бяха издигнали над тялото импровизиран заслон от нови чували за боклук и кошчета на колела. Изглеждаше така, сякаш се канеше всеки момент да се разхвърчи на части под напорите на виещия вятър, но държеше по-голямата част от дъжда настрана.
	— Къде са, по дяволите? — Логан почисти един кръг върху запотеното предно стъкло. Настроението му бе паднало като камък още докато се бяха борили с опитващите се да отлетят черни найлонови чували и неотзивчивите кошчета за боклук. Ефектът от болкоуспокояващото, което бе взел на обяд, започваше да изчезва и той изпитваше мъчителна болка всеки път когато помръднеше. Измърмори ядосано, извади пластмасовото шишенце и изтръска едно хапче в ръката си, след което го глътна на сухо.
	Най-накрая по пътя покрай сметището с криволичене се зададе почти бял микробус с пламтящи фарове — пристигаха представителите на Бюрото по самоличността.
	— Време беше, по дяволите! — обади се полицай Уотсън.
	Излязоха от колата и зачакаха в тежкия дъжд.
	Зад приближаващия микробус Северно море беснееше, сиво и необятно, а мразовитият вятър срещаше за пръв път земя след преминаването си през норвежките фиорди.
	Микробусът спря рязко и през предното стъкло към дъжда и гниещия боклук надникна нервен на вид мъж.
	— Няма да се разтопиш, мамка му! — извика му Логан. Изпитваше болки, беше му студено и бе подгизнал. Нямаше желание да го разиграват.
	От микробуса в пороя с нежелание излезе група от четирима мъже и жени и с ругатни започнаха да издигат палатката на Криминалния отдел над тялото. Изхвърлиха навън кошчетата за боклук и чувалите за смет и се заеха да инсталират генераторите. Скоро моторите им зареваха и мястото бе обляно от съскащата бяла светлина на прожекторите.
	Почти веднага след като местопрестъплението бе подсигурено срещу дъжда, се появи и „Док“ Уилсън, дежурният лекар.
	— Добра ви вечер — каза, като придържаше яката на палтото си с една ръка, а с другата притискаше към себе си чантата с инструменти. Хвърли един поглед на полето, минирано от боклуци, лежащо между черния път и синята найлонова палатка и въздъхна. — Току-що си купих нови обувки, мамка му. Е, какво да се прави…
	Той нагази през боклуците и тръгна към палатката, следван плътно от Логан и полицай Уотсън.
	На прага ги спря представител на Бюрото с обсипано от акне лице и ги държа на дъжда, докато не се разписаха за присъствие, след което им хвърли подозрителен поглед и им разреши да се напъхат в белите хартиени работни комбинезони.
	Във вътрешността на палатката, подобно ръката на Дамата от езерото, ги очакваше един-единствен човешки крак, подаващ се от коляното надолу от купчината чували за боклук. Липсваше само Екскалибур. Видеооператорът на Бюрото обхождаше бавно останките и заснемаше ставащото, докато колегите му пълнеха чисти найлонови торби за доказателства със съдържанието на чувалите за смет около крака.
	— Ще ми помогнеш ли? — каза докторът, подавайки чантата с инструментите си на Уотсън.
	Тя мълчаливо го изчака да я отвори и да изрови от вътрешността й чифт гумени ръкавици, които изпъна по ръцете си като хирург.
	— Направете ни сега малко място — нареди докторът на суетящите се хора от Бюрото.
	Те отстъпиха и му позволиха да се заеме с тялото.
	Док Уилсън улови глезена с върховете на пръстите си точно под ставата.
	— Няма пулс. Или си имате работа с отрязан крайник, или жертвата е мъртва. — Той подръпна крака, за да пробва, при което целият чувал за боклук се помести, а екипът от Бюрото изохка от ужас. Това беше тяхното местопрестъпление! — Хм, не. Бих казал, че крайникът си е добре прикрепен. Считайте смъртта за обявена.
	— Благодаря, Док — каза Логан, когато възрастният мъж се изправи и избърса гумените ръкавици в дрехите си.
	— Никакъв проблем. Искате ли да поостана, докато дойдат патологът и прокурорът?
	Логан поклати глава.
	— Няма смисъл на всички да ни мръзнат задниците. Благодаря все пак.
	Десет минути по-късно фотографът на Бюрото по самоличността подаде глава през входа на палатката:
	— Съжалявам, че закъснях, някакъв идиот решил да поплува в пристанището, но забравил да си вземе капачките на коленете. Исусе, направо умрях от студ навън.
	И вътре не беше кой знае колко топло, но поне не валеше.
	— Здрасти, Били — каза Логан, докато брадатият фотограф се освобождаваше от пластовете дрехи.
	Натъпка дългия си червено-бял шал в джоба. Последва го червената, смачкана на топка шапка, върху която бяха избродирани думите „САМО ДОНС“. По главата му нямаше нито косъм.
	Логан го погледна стреснато:
	— Какво се е случило с косата ти?
	Били се намръщи, навличайки хартиения, подобен на детски ританки комбинезон:
	— Не започвай и ти, мамка му. Както и да е, мислех те за мъртъв.
	Логан се ухили.
	— Бях. Но се оправих.
	Фотографът почисти очилата си с една сива носна кърпичка, след което направи същото с обектива на фотоапарата си.
	— Някой да е пипал нещо? — попита той, като зареди чисто нов филм в апарата.
	— Док Уилсън дръпна веднъж крака, но като изключим това, всичко е свежо.
	Били прикрепи огромна светкавица към горната част на апарата и я удари веднъж странично, при което тя издаде тънък писък.
	— Добре, а сега отстъпете, дами и господа…
	В тясното пространство проблесна твърда, синьо-бяла светлина, последвана от автоматичния звук от превъртането на лентата и воя на зареждащата се светкавица. Отново, и отново, и отново…
	Били почти беше приключил, когато телефонът на Логан иззвъня. Той го изрови от джоба си, ругаейки. Беше Инш и се интересуваше от последните новини.
	— Съжалявам, сър. — Наложи се Логан да повиши глас, за да надвика трополенето на дъжда по покрива на палатката. — Патологът още не е пристигнал. Не можем да го идентифицираме официално, без да преместим тялото.
	Инш изстреля няколко цветисти думи, но Логан почти не го чуваше.
	— Току-що получихме анонимно обаждане. Тази сутрин някой е видял дете, което съответства на описанието на Ричард Ърскин, да влиза в тъмночервен хечбек.
	Логан погледна към бледосиния гол крак, стърчащ от боклука. Информацията бе дошла прекалено късно, за да могат да направят нещо за петгодишното дете.
	— Уведоми ме веднага щом патологът пристигне.
	— Да, сър.


	Когато Изобел Макалистър се появи, изглеждаше така, сякаш току-що бе слязла от модния подиум: дълъг шлифер на Бърбъри, тъмнозелен костюм от панталон и сако, кремава блуза с висока яка, деликатни перлени обици, с артистично разрошена къса коса. Гумените й ботуши бяха с три размера по-големи отколкото трябваше… Изглеждаше толкова добре, че ти ставаше лошо.
	Веднага щом влезе, тя замръзна, втренчила поглед в Логан, свит и подгизнал в ъгъла. Изобел почти се усмихна. След това остави медицинската си чанта върху една торба за боклук и направо се захвана за работа:
	— Обявена ли е смъртта?
	Логан кимна и отговори, като се опитваше гласът му да не издава колко го бе впечатлил външният й вид:
	— Док Уилсън я обяви преди половин час.
	Ъгълчетата на устата й се спуснаха надолу.
	— Дойдох веднага щом можах. Имам и други задължения.
	Логан се сви.
	— Не намеквах нищо — вдигна ръце той. — Просто ти съобщавах кога обявиха смъртта. Това е всичко.
	Сърцето биеше в ушите му като чук, заглушавайки барабаненето на дъждовните капки.
	Тя остана неподвижна, вгледана в него, с неразгадаемо лице.
	— Разбирам… — каза най-накрая.
	Обърна му гръб, покри безупречния си костюм със стандартния бял работен комбинезон, извади малкия си микрофон, изрецитира стандартните „кой“, „кога“, „къде“ и продължи да работи без повече бавене.
	— Имаме човешки крак: ляв, подаващ се от чувал за смет от коляното надолу. Големият пръст е бил подложен на някакъв вид разкъсване, вероятно посмъртно…
	— Една чайка се опитваше да го изяде — обясни Уотсън, получавайки студена усмивка като благодарност за труда, който си бе дала.
	— Благодаря, полицай. — Изобел се обърна отново към вкочанения крак. — Големият пръст е изкълван от морска птица. — Тя посегна напред и докосна с върховете на пръстите си бледата мъртва плът. Издаде устни и натисна с палец петата, докато с другата ръка опипваше пръстите. — Преди да ви дам приблизително време на смъртта, трябва да извадим останките от чувала. — Даде знак на един от хората от Бюрото да се приближи и да разстели ново найлоново платнище върху неравната повърхност на боклука. Двамата извлякоха чувала със стърчащия крак върху платнището. През цялото време фотоапаратът на Били не спираше да бляска и да вие.
	Изобел се приведе над торбата за смет и я разряза с едно гладко плавно минаване на скалпела. Уловеният от найлоновата торба боклук се разсипа. Голото тяло бе свито на топка, фиксирано в ембрионална поза с помощта на кафява опаковъчна скоч лента. За момент Логан зърна руса коса и потръпна. Мъртвите деца изглеждаха по-малки, отколкото бяха в действителност.
	Между намотките на лентата се виждаше, че кожата е с деликатния бял оттенък на бутилка за мляко. Над раменете като кръпки се бяха образували светлопурпурни петна. Бедното дете бе стояло с главата надолу в торбата и кръвта му се бе стекла в долните части на тялото.
	— Известна ли е самоличността? — попита Изобел, като оглеждаше дребния труп.
	— Ричард Ърскин — отговори Логан. — Петгодишен.
	Тя вдигна поглед към него, стиснала скалпела с едната ръка и плика за улики в другата.
	— Не е „той“ — каза, като се изправи. — Момиче е. Три или четиригодишно.
	Логан се взря по-внимателно в опакованото тяло.
	— Сигурна ли си?
	Изобел прибра скалпела в несесера и го изгледа така, сякаш беше бавноразвиващ се.
	— Медицинските дипломи от Единбургския университет може вече да не са чак такъв писък на модата, но ако ни научиха на нещо, то е поне да различаваме малките момченца от момиченцата. Отсъствието на пенис донякъде предрешава заключението ми.
	Логан се канеше да зададе очевидния въпрос, но Изобел го прекъсна:
	— И не, нямам предвид, че е бил премахнат като в случая с Рийд: никога не е бил там, където се очаква да бъде. — Тя вдигна медицинската си чанта от торбата за боклук. — Ако ви трябва час на смъртта или нещо допълнително, ще трябва да изчакате аутопсията. — Тя махна на полицая от Бюрото, който бе постелил найлоновото платнище: — Ти прибери останките и се погрижи да пристигнат в моргата. Ще продължа там.
	Прозвуча тихо: „Да, г-жо“, след което Изобел излезе, отнасяйки със себе си медицинската си чанта и оставяйки след себе си вледенен въздух.
	Полицаят от Бюрото почака, докато тя вече не можеше да го чуе и измърмори:
	— Фригидна кучка.
	Логан побърза да излезе след нея и успя да я настигне, докато тя все още крачеше към колата си.
	— Изобел? Изобел, чакай.
	Тя насочи ключодържателя към автомобила: индикаторът светна, а багажникът се отвори.
	— Не мога да ти кажа нищо повече, преди да откараме трупа в моргата.
	Заподскача на един крак, за да свали единия си ботуш, след което го пусна в една поръбена с пластмаса чанта и го замени с велурена обувка.
	— За какво беше всичко това?
	— Кое? — Тя се зае с другия ботуш, като се опитваше да не залепи прекалено много боклук върху новите си обувки.
	— Виж, налага се да работим заедно.
	— Наясно съм с това — отговори Изобел, като разкъса работния комбинезон, хвърли го при ботушите и затръшна багажника. — И не съм аз тази, която има проблем!
	— Изобел…
	Температурата на гласа й беше спаднала с поне двайсет градуса:
	— Нарочно ли се опитваше да ме унижиш там вътре? Как смееш да поставяш под въпрос професионализма ми! — Тя отвори вратата на колата, качи се вътре и я затръшна в лицето му.
	— Изобел…
	Прозорецът се спусна и тя вдигна поглед към стоящия под дъжда Логан.
	— Какво?
	Ала Логан не можеше да намери думи.
	Тя се взря разярено в него, запали колата, успя да завие с няколко маневри на хлъзгавия път и се понесе с рев в мрака в посоката, от която беше дошла.
	Логан проследи как габаритите на колата изчезнаха, изруга под нос и се върна с наведена глава в палатката.
	Малкото момиченце все още лежеше там, където я бе оставила патоложката. Екипът на Бюрото бе прекалено зает да си припомня начина, по който бе излязла, вместо да изпълни заповедите й. Логан въздъхна и приклекна до тъжния вързоп.
	Лицето на детето бе почти напълно скрито: опаковъчната лента бе увита около главата й. Ръцете, както и коленете й, бяха залепени за гърдите. Изглежда обаче на убиеца й му бе свършила скоч лепенката, преди да пристегне както трябва краката. Точно поради тази причина левият крак се бе подал през торбата, а щастливата чайка се бе опитала да закуси с него.
	Той извади телефона си и направи справка дали имаха сведения за изчезнало момиченце на около три или четири години. Нямаха.
	Като продължаваше да ругае тихо под нос, набра номера на детектив-инспектор Инш, за да го информира по последните разкрития.
	— Ало, сър? Да, обажда се детектив-сержант Макрей… Не, сър. — Той си пое дъх: — Не е Ричард Ърскин.
	От другата страна на линията настъпи изумено мълчание, след което се чу:
	— Сигурен ли си?
	Логан кимна, въпреки че Инш нямаше как да го види.
	— Определено. Жертвата е малко момиче, на три, може би четири години, но никой не е съобщавал за изчезването й.
	От слушалката изригнаха ужасяващи проклятия.
	— Точно това искам да кажа и аз, сър.
	Хората от екипа на Бюрото по самоличността разсъждаваха как да вдигнат трупа и да го закарат в моргата. Логан им кимна. Онзи, който бе нарекъл Изобел кучка, извади мобилен телефон и се обади на дежурните погребални агенти. Нямаше как да разнасят тялото на мъртво дете из целия град в товарното отделение на мърляв микробус.
	— Мислиш ли, че случаите са свързани? — В гласа на инспектор Инш се долавяше изпълнена с надежда нотка.
	— Съмнявам се. — Логан проследи как претърколиха малкото телце в чувал за трупове, който беше прекалено голям за него. — Жертвата е момиче, а не момче. Изхвърлена е по различен начин: увили са хлапето в километър и половина опаковъчна лепенка. Няма следи от удушаване. Възможно е да е била насилена, но ще знаем със сигурност след аутопсията.
	Инш отново изруга.
	— Предай им, че искам да приключат още днес с детето, разбрано? Нямам намерение цяла нощ да въртя палци, докато медиите си измислят истории на ужасите. Днес!
	Логан се намръщи. Идеята да поднесе тази новина на Изобел никак не му се нравеше. В настроението, в което се намираше, беше по-вероятно да извърши аутопсията направо върху него.
	— Да, сър.
	— Почистете я и я фотографирайте. Искам плакати с лицето й: _Виждали ли сте това момиче?_
	— Да, сър.
	Синята торба за трупове бе вдигната от двама души, които внимателно я оставиха в ъгъла на палатката, за да не пречи. Чак след това започнаха да събират боклука от чувала, в който бяха намерили изхвърленото дете, като се стараеха да поставят етикети на всичко, което намереха. Бананови кори, празни винени бутилки, натрошени черупки от яйца… Бедното хлапе дори не бе имало честта да получи плитък гроб. Бяха я изхвърлили заедно с боклука.
	Логан вече обещаваше на инспектора да му се обади веднага щом научеха нещо повече, когато полицай Уотсън извика:
	— Стойте!
	Тя се хвърли напред и улови измачкано парче хартия измежду боклука, който се бе разсипал върху найлоновия чаршаф.
	Касова бележка.
	Логан помоли Инш да изчака, докато Уотсън разгъваше измърсената хартия. Беше от големия „Теско“ в Дейнстоун. Някой беше купил половин дузина яйца от свободни кокошки, крем фреш, две бутилки каберне совиньон и една опаковка с авокадо. Беше платено в брой.
	Уотсън изпъшка от разочарование.
	— Проклятие. — Тя подаде касовата бележка на Логан. — Мислех, че е платил с кредитна или дебитна карта.
	— Няма начин да изкараме такъв късмет. — Той преобърна парчето хартия в ръцете си. Яйца, вино, шикозна сметана и авокадо… Редът под последния артикул привлече вниманието му и на устните му започна да се оформя усмивка.
	— Какво? — попита раздразнено Уотсън. — Какво му е смешното?
	Логан вдигна високо бележката и й се усмихна още по-широко.
	— Сър — каза в слушалката, — полицай Уотсън току-що откри касова бележка от супермаркет сред боклука от чувала с тялото… Не, сър, платил е в брой. — Ако усмивката му станеше още по-широка, горната част на главата му щеше да изчезне. — Но е накарал да впишат точките в клубната му карта.


	По това време на деня „Андерсън драйв — юг“ беше истински кошмар. За сметка на това пък „Андерсън драйв — север“ беше в пъти по-зле. Задръстването бе стиснало за гушата целия град. Час пик.
	Прокурорът най-после се появи и обиколи набързо местопрестъплението, настоя за последните новости по разследването, след това се оплака, че това е второто мъртво дете, което намираха за толкова и толкова дни, и намекна, че за това е виновен Логан. Накрая се разкара.
	Логан изчака двамата с Уотсън да влязат на сигурно място в затопленото купе на колата, преди да й обясни какво би искал да стори на прокурора с помощта на кактус и щипещ крем.
	Отне им повече от час, докато се придвижат от сметището в Ниг до огромния „Теско“ в Дейнстоун. Магазинът бе разположен на първокласно място: недалеч от преливащата река Дон, на една плюнка разстояние от стария преработвателен завод за канализационни води, от гробището „Гроув“ и грампианската птицекланица, както и съвсем близо до мястото, където бяха открили подпухналия труп на Дейвид Рийд.
	Магазинът бе оживен. Всички служители от съседния Научно-технологичен парк пазаруваха пиячка и полуфабрикати за поредната вечер у дома пред телевизора.
	Вътре, точно до входа, имаше пункт за обслужване на клиенти, където работеше младолик мъж с руса коса, завързана на конска опашка. Логан го помоли да повика управителя.
	Две минути по-късно се появи дребен, оплешивяващ мъж с полукръгли очила. И той носеше син униформен пуловер като останалите от персонала, но на табелката с името му пишеше: „КОЛИН БРАНАГЪН, УПРАВИТЕЛ“.
	— Мога ли да ви помогна с нещо?
	Логан извади документите си и му ги подаде.
	— Господин Бранагън, трябва ни информация за клиент, който е пазарувал тук миналата сряда. — Той извади касовата бележка, вече пъхната на сигурно място в малко пликче за доказателства. — Платил е в брой, но е използвал клубната си карта. Можете ли да ми дадете името и адреса му от номера на картата?
	Управителят взе прозрачния плик и прехапа устни замислено.
	— Ами не съм много сигурен — каза той. — Налага се да се придържаме към Закона за защита на личната информация. Не мога просто така да раздавам данните на купувачите ни. За такова нещо могат да ни осъдят. — Той сви рамене. — Съжалявам.
	Логан снижи глас почти до шепот:
	— Важно е, господин Бранагън. Разследваме изключително сериозно престъпление.
	Управителят прокара ръка през блестящото си теме.
	— Не зная… Трябва да попитам в централното управление…
	— Чудесно. Да го направим.
	От централното управление отговориха, че съжаляват, но не можело. Ако настоявали да получат достъп до данните на техните клиенти, се налагало да подадат официална молба в писмен вид или да си издействат съдебна заповед. Трябвало да се съобразят със Закона за защита на личните данни. Нямало начин да направят изключение.
	Тогава Логан им каза за трупа на малкото момиченце в чувала за смет.
	От централното управление промениха решението си.
	Пет минути по-късно Логан излизаше от магазина, стиснал лист хартия формат А4, върху който бяха отпечатани име, адрес и общ брой клубни точки, събрани от септември насам.


>	8

	Норман Чалмърс живееше под наем в тесен апартамент в триетажна постройка на „Роузмънт плейс“. Дългата еднопосочна улица завиваше надясно, а мръсносивите сгради се извисяваха над претъпкания път, прерязвайки небето, докато от него не оставаше нищо друго освен тънка ивица от разгневени облаци, опръскани в оранжево от уличното осветление. Покрай бордюра имаше редица паркирани автомобили, наблъскани броня до броня, накъсвана единствено от масивните общински контейнери за боклук на колелца, привързани с вериги по двойки, всеки един достатъчно голям, че да побере в себе си седмичната смет на три домакинства.
	Непрестанно сипещият се дъжд барабанеше по покрива на колата на криминалния отдел, докато полицай Уотсън проклинаше отново и отново, опитвайки да открие място за паркиране.
	Логан проследи как сградата се плъзна покрай тях за трети път, без да обръща внимание на ругатните на Уотсън. Номер седемнайсет не изглеждаше по-различно от останалите в карето. Три етажа от неукрасени гранитни блокове, прорязани от ръждата на гниещите водосточни тръби. През завесите на прозорците се процеждаше светлина, а през шума от пороя едва-едва се чуваше звукът от работещи телевизори и вечерни развлекателни програми.
	На четвъртото подминаване Логан й нареди да се откаже и да паркира неправилно пред апартамента на Чалмърс.
	Уотсън изскочи в мократа нощ и нагази във водата между две коли, докато дъждовните капки отскачаха от фуражката й. Логан я последва, като проклинаше локвата, която се бе опитала да погълне обувката му. Извървя пътя до входа на сградата с подгизнал чорап. Вратата беше тъмнокафява, от масивно, богато орнаментирано дърво, което обаче бе видяло толкова пластове боя през годините, че голяма част от детайлите бяха неразпознаваеми. Вляво от тях върху паважа се изсипваше силна струя вода — водостокът се бе спукал по средата на височината си и пороят се изливаше от него необезпокоявано.
	Уотсън натисна бутона за предаване на радиото си, карайки го да издаде тихо съскане и изщракване.
	— Готови ли сте? — попита тихо.
	— Тук Роджър. Изходът откъм улицата е подсигурен.
	Логан хвърли един поглед надолу, където улицата завиваше. Там бе заел позиция Браво 71. От Браво 81 също потвърдиха, че са на линия и че наблюдават края на „Роузмънт плейс“, за да не му хрумне на някой да побегне. От управлението в Бъксбърн им бяха заели две патрулни коли и достатъчно униформени служители, наясно с местните обичаи. Полицаите в автомобилите се справяха далеч по-добре от онези, които бяха пеша.
	— Проба.
	Новият глас звучеше замръзнало и нещастно. Принадлежеше или на редови полицай Милиган или на Барнет. Те бяха изтеглили късата сламка. Пътят минаваше откъм гърба на друга редица от сгради, чиито задни дворове споделяха обща висока разделителна стена. Така че на момчетата им се налагаше да се прехвърлят през оградата от съседната улица. В тъмното и калта. В леещия се дъжд.
	— На позиция сме.
	Уотсън погледна с очакване Логан.
	Сградата нямаше домофон, но от двете страни на входа бяха инсталирани по три бутона за звънци, по чиито краища невнимателната четка бе оставила дебели следи от кафява боя. Под бутоните намусено се четяха имената на живущите. „НОРМАН ЧАЛМЪРС“ беше написано със син химикал на квадратче от измокрен картон, залепен с прозрачна лепенка върху името на предишния обитател на жилището. Последният етаж, вдясно. Логан отстъпи и огледа фасадата. Лампите светеха.
	— Добре.
	Той се наведе напред и натисна средния звънец, означен с „АНДЕРСЪН“. Две минути по-късно вратата им отвори нервен мъж, превалящ средата на двайсетте си години, с неподстригана коса, тежки черти и забележимо ожулване, издигащо се по едната му скула. Все още носеше работните си дрехи: евтин сив костюм, с излъскани на коленете панталони и измачкана жълта риза. Всъщност целият изглеждаше измачкан. Когато видя униформата на полицай Уотсън, лицето му побледня.
	— Господин Андерсън? — попита Логан, като пристъпи напред и провря крак през пролуката между касата и вратата. Просто за всеки случай.
	— Ъъ… да? — Мъжът имаше силен единбургски акцент, гласните в средата се издигаха и спадаха. — Проблем ли има, полицай? — Той отстъпи в преддверието. Износените му обувки скърцаха по кремавокафявите плочки.
	Логан се усмихна успокоително:
	— Нищо обезпокоително, сър — каза той, като последва нервния млад мъж в сградата. — Искаме да поговорим с един от вашите съседи, но звънецът му изглежда не работи. — Последното си беше чиста проба лъжа.
	По лицето на Андерсън се появи слаба усмивка.
	— А… Добре. Да.
	Логан замълча.
	— Ако позволите да отбележа, виждам, че сте пострадали неприятно?
	Ръката на Андерсън посегна несъзнателно към подутата, пурпурно-зеленикава кожа на скулата му.
	— Ами… блъснах се в една врата. — Ала така и не успя да погледне Логан в очите, докато го казваше.
	Последваха го нагоре по стълбите и му благодариха, преди да му позволят да изчезне във вътрешността на апартамента си на първия етаж.
	— Доста беше изнервен — обади се Уотсън, когато ключалката на вратата изщрака, резето се спусна на мястото си и веригата издрънка. — Мислиш ли, че е сгазил лука?
	Логан кимна.
	— Всеки е сгазил лука — каза той. — Видя ли това охлузване? Ударил се е във врата друг път. Някой му е цапнал един.
	Тя се обърна и изгледа току-що затворената врата.
	— И го е страх да подаде оплакване?
	— Вероятно. Но не ни влиза в работата.
	Избледнялата пътека върху стъпалата свършваше по средата на етажа. Нагоре продължиха по оголени дървени дъски, които скърцаха жалостиво под краката им. На последната площадка имаше три врати. Едната навярно водеше до общия таван, втората — до другия апартамент; третата обаче принадлежеше на Норман Чалмърс.
	Беше боядисана в тъмносиньо и точно под шпионката бе закована месингова шестица. Полицай Уотсън се притаи до вратата, като се стараеше да застане така, че отвътре да не могат да видят нея или униформата й.
	Логан почука леко, също като нервен съсед от долния етаж, който иска да заеме малко крем фреш или авокадо.
	Разнесе се скърцане, рев на телевизор, поместване на резе и ключ, който се завърташе в ключалка.
	Вратата се отвори и в очертанията й застана мъж на около трийсет години с дълга коса, крив нос и спретнато оформена брада.
	— Здравейте… — бе всичко, което успя да произнесе.
	Полицай Уотсън се спусна върху него, улови го за ръката и я изви по начин, по който природата едва ли би се сетила да го направи.
	— Какво по… ей!
	Тя го натика обратно в апартамента.
	— Ааааа! Ще ми счупиш ръката!
	Уотсън извади чифт белезници.
	— Норман Чалмърс? — попита тя, докато му щракваше студените метални гривни.
	— Не съм направил нищо!
	Логан пристъпи в тясното антре и се провря покрай полицай Уотсън и гърчещия се мъж, за да може да затвори вратата. Миниатюрното преддверие имаше три облицовани врати и отворен вход към кухненско помещение, което приличаше по-скоро на гумена лодка.
	Всичко беше боядисано в толкова ярки цветове, че ти се насълзяваха очите.
	— Стига, господин Чалмърс — каза Логан, отваряйки наслуки първата врата, за да попадне на малка баня в луминесцентно зелено. — Защо не седнем и не си поговорим хубаво с вас, а? — Отвори следващата врата и този път бе възнаграден с гледка към голяма, боядисана в оранжево всекидневна с кафява кадифена кушетка, фалшива газова камина, домашна киноуредба и компютър. Стените бяха покрити с филмови плакати и рафтове с DVD-та.
	— Какъв хубав дом имате, господин Чалмърс. Или мога да ви наричам Норман?
	Логан се настани върху противната кафява кушетка, осъзнавайки, че е покрита с котешка козина.
	Чалмърс се наежи. Ръцете му бяха оковани зад гърба, а Уотсън не му позволяваше да мръдне.
	— Какво става тук, по дяволите?
	Логан се усмихна като акула.
	— Всичко с времето си, сър. Редови полицай Уотсън, ще бъдете ли така добра да прочетете на този джентълмен правата му?
	— Арестувате ли ме? За какво? Не съм направил нищо!
	— Не е нужно да крещите, сър. Полицай, ако обичате…
	— Норман Чалмърс — каза тя, — задържам ви по подозрение в убийството на неидентифицирано четиригодишно момиче.
	— Какво? — Той започна да се бори срещу хватката на белезниците, докато Уотсън му рецитираше правата, като през цялото време крещеше, че не е направил нищо. Че не е убивал никого. Че това е една голяма грешка.
	Логан го изчака да изпусне парата, след което му представи комплект от надлежно узаконени документи.
	— Разполагам със заповед да претърся жилището ви. Проявили сте небрежност, Норман. Намерихме тялото й.
	— Не съм направил нищо!
	— Трябвало е да използвате чиста торба за боклук, Норман. Вместо това сте я убили и просто сте я изхвърлили заедно с останалата смет. Само че не сте проверили за уличаващи доказателства, нали? — Той вдигна прозрачното пликче с касовата бележка от супермаркета. — Авокадо, каберне совиньон, крем фреш и дузина яйца от свободни кокошки. Притежавате ли клубна карта „Теско“, сър?
	— Това е лудост! Не съм убивал никого!
	Полицай Уотсън сведе очи към издутината в джоба на Чалмърс. Беше портфейл. А в него, сгушена между картата „Виза“ и абонаментната карта за местната заемна видеокъща, беше и клубната карта. Номерът й съответстваше на този върху касовата бележка.
	— Вземете си палтото, господин Чалмърс, време е да се повозим.


	В стая за разпити номер три цареше потискаща жега. Радиаторът нагорещяваше въздуха в тясното, боядисано в бежово помещение и Логан не успяваше да го спре по никакъв начин. Нямаше прозорец, който да отворят. Така че им се налагаше да понасят горещината и застоялия въздух.
	Присъстваха детектив-сержант Логан Макрей, полицай Уотсън, Норман Чалмърс и детектив-инспектор Инш.
	Инспекторът не бе обелил и дума, откакто бе влязъл, просто си стоеше в дъното, подпрян на стената, и си проправяше път в кесия с продълговати желирани бонбони асорти. Като не преставаше да се поти.
	Господин Чалмърс бе взел решение по никакъв начин да не подпомага разследването на полицията.
	— Казах ви, няма да кажа нито една дума, докато не доведете адвоката ми, мамка му!
	Логан въздъхна. Повтаряше го отново и отново:
	— Няма да получиш адвокат, докато не приключим с предварителния разпит, Норман.
	— Искам си скапания адвокат сега!
	Логан изскърца със зъби, затвори очи и преброи до десет.
	— Норман — каза най-накрая, като се консултира с досието на масата пред себе си. — В този момент криминалните следователи претърсват дома ти. И ще открият следите на момиченцето, знаеш го. Ако сега говориш с нас, след това в съда нещата ще изглеждат много по-добре.
	Норман Чалмърс просто се взираше право напред.
	— Виж, Норман, помогни ни, за да ти помогнем и ние! Едно малко момиченце е изгубило живота си…
	— Да не си глух? Искам си шибания адвокат! — Той скръсти ръце и се облегна назад в стола. — Знам си правата.
	— Твоите права?
	— Имам законното право на законов съветник. Не можете да ме разпитвате в отсъствието на адвокат! — По лицето му се разля самодоволна усмивка.
	Детектив-инспектор Инш изсумтя, а Логан едва не се разсмя:
	— Няма такова нещо! Намираш се в Шотландия. Имаш право да се видиш с адвоката си след като приключим с теб. Не преди това.
	— Искам си адвоката!
	— Всемогъщи боже! — Логан захвърли досието обратно на масата. Документите в папката се разпиляха по изкуствената материя на покривката — сред тях снимка на мъничък труп, овързан в опаковъчна лента. Норман Чалмърс дори не я погледна.
	Детектив-инспектор Инш най-после се обади. Гласът му прогърмя басово в претъпканата стая:
	— Намерете му адвокат.
	— Сър? — Логан звучеше толкова изненадано, колкото и изглеждаше.
	— Чу ме. Намерете му адвокат.


	Четиридесет и пет минути по-късно все още чакаха.
	Инспектор Инш напъха поредния многоцветен бонбон в устата си и задъвка шумно.
	— Нарочно го прави. Хлъзгавият малък помияр го прави само за да ни лази по нервите.
	Вратата се отвори точно навреме, за да може влизащият да чуе оплакването му.
	— Не ви разбрах? — обади се един глас откъм входа с очевидно неодобрителен тон.
	Защитникът на Норман Чалмърс беше пристигнал.
	Логан хвърли един поглед към него и едва успя да потисне стенанието си. Беше висок, слаб мъж, облечен в луксозно палто, скъп черен костюм, бяла риза и синя копринена вратовръзка. На лицето му бе застинало добросъвестно изражение. На главата му имаше повече посивели коси, отколкото бе запомнил последния път, но усмивката му си оставаше също толкова дразнеща, както и преди. Същият този адвокат го бе подложил на кръстосан разпит в опит да докаже, че е изфабрикувал доказателствата по случая с Ангъс Робъртсън, или с други думи, че „Чудовището от Мастрик“ е истинската жертва.
	— Не се тревожете, господин Мойър-Фаркуърсън. — Инш бе произнесъл името му така, както се пишеше, вместо както се изговаряше обикновено — „Факерсон“, просто защото знаеше, че това ще го подразни. — Говорех за друг хлъзгав помияр. Колко любезно от ваша страна да се появите.
	Адвокатът въздъхна и метна палтото си през облегалката на последния свободен стол около масата за разпити.
	— Моля ви, инспекторе, не ми казвайте, че трябва още веднъж да минаваме през всичко това — каза той, вадейки тънък сребрист лаптоп от куфарчето си. Тихото мъркане, което се разнесе, докато машината зареждаше, бе почти недоловимо в претъпканото помещение.
	— Всичко кое, господин Фар-куър-сън?
	Адвокатът се намръщи към него.
	— Много добре знаете кое. Тук съм, за да представлявам клиента си, а не да слушам обидите ви. Нямам желание да подавам още една жалба до Началника на управлението заради поведението ви.
	Лицето на Инш потъмня. Той не отговори.
	— А сега — каза адвокатът, като се зае с клавиатурата на лаптопа. — Разполагам с копие от обвиненията срещу моя клиент. Преди да направим официално изявление, бих искал да разговарям с него насаме.
	— Така ли? — Инш вече не се облягаше на стената. Вместо това отпусна огромните си юмруци на масата и надвисна над Чалмърс. — Е, ние пък бихме искали да попитаме твоя „клиент“ защо е убил четиригодишно момиченце и е изхвърлил тялото й на боклука!
	Чалмърс скочи от стола си:
	— Не съм аз! Няма ли да ме чуете най-после, копелета такива? Не съм направил нищо!
	Санди Мойър-Фаркуърсън сложи ръка на рамото на Чалмърс.
	— Всичко е наред. Не си длъжен да отговаряш. Просто си седни на мястото и остави на мен говоренето, става ли?
	Чалмърс погледна надолу към адвоката си, кимна и бавно се отпусна обратно в стола.
	Инш не беше помръднал.
	— Е, инспекторе — каза Мойър-Фаркуърсън, — както казах: бих искал да поговоря с клиента си насаме. След това ще се опитаме да отговорим на всичките ви въпроси.
	— Не става така — намръщи се Инш към адвоката. — Не разполагаш с никакви законови основания да получиш достъп до това лайно. Тук си само защото проявяваме учтивост. — Той се наведе толкова близо до него, че помежду им почти не остана въздух. — Аз дирижирам представлението, не ти.
	Мойър-Фаркуърсън се усмихна хладнокръвно, гледайки нагоре към него.
	— Инспекторе — каза той, като употреби възможно най-разумния си тон. — Много добре съм запознат с приумиците на шотландските закони. Въпреки всичко, в знак на добра воля, ви моля да ме оставите да поговоря с клиента си насаме.
	— И ако не го позволя?
	— Тогава ще си седим тук, докато съмне. Или докато не изтекат шестте часа, през които законът ви позволява да го задържите. Вие решавате.
	Инш се намръщи още по-ожесточено, натъпка пакетчето с бонбони асорти в джоба си и напусна стаята, следван от Логан и полицай Уотсън. В коридора бе далеч по-прохладно, но във въздуха се понесоха доста ругатни.
	Когато най-после престана да проклина адвоката до девето коляно, Инш нареди на Уотсън да не изпуска вратата от очи. Не искаше някой от двамата да реши, че бягството е добра идея.
	Уотсън не изглеждаше впечатлена. Задачата не беше кой знае колко романтична, но редовите полицаи така или иначе не можеха да се надяват на нещо повече. Един ден щеше да се присъедини към Криминалния отдел и тогава тя щеше да нарежда на униформените да пазят врати.
	— И, полицай… — Инш се наведе по-близо и започна да шепне доверително, — днес показа изключителни способности в изпълняването на полицейските си задължения: касовата бележка от супермаркета. Смятам да те похваля официално заради това.
	Тя се усмихна широко:
	— Благодаря, сър.
	Логан и инспекторът я оставиха на собствените й мисли и се отправиха към оперативната стая.
	— Защо трябваше да е той? — попита Инш, докато се паркираше на ръба на бюрото. — Трябва да присъствам на генералната репетиция след двайсет минути! — Той въздъхна: вече нямаше никакъв шанс да стигне навреме. — Сега вече Чалмърс ще ни разиграва както си иска. Бог да ни пази от войнстващи адвокати!
	Името на Санди Мойър-Фаркуърсън бе печално известно. В града нямаше друг криминален защитник, който да му стъпи дори на малкия пръст. Най-добрият адвокат в Абърдийн, квалифициран да се изправи в съда и да защитава виновните. Кралската прокуратура от години се опитваше да го привлече на тяхна страна, да работи като прокурор и да помага да затварят хората зад решетките, вместо да им позволява да се измъкват безнаказано. Само че мазният ситен негодник не искаше и да чуе. Неговата мисия беше да предотвратява съдебните грешки! Да защитава невинните! И да си показва лицето по телевизията при всяка удобна възможност. Този човек беше истинска напаст.
	Разбира се, тайно в себе си Логан знаеше, че ако самият той някога загазеше, би искал да го представлява не друг, а Мазният Санди.
	— Е, защо позволихте на Съскащия Сид да прекъсне разпита?
	Инш сви рамене:
	— Защото така или иначе нямаше да изкопчим нищо полезно от Чалмърс. Поне каквото и да измисли Змията сега, ще бъде забавно.
	— Мислех, че е зает да представлява в съда нашия любим изнасилвач на деца, Джералд Клийвър.
	Инш отново сви рамене и изрови пликчето с бонбоните от джоба си.
	— Познаваш Съскащия Сид. На онова дело му остава не повече от седмица, седмица и половина. След това ще му се наложи да открие нещо друго, което да му осигури достъп до камерите. — Той предложи разтворения пакет на Логан, който си взе едно кокосово кръгче със захаросана сърцевина.
	— Криминалните ще открият нещо — каза Логан, като дъвчеше. — Момичето трябва да е било в апартамента му. В онзи чувал за смет имаше огризки и празни винени бутилки. Няма начин да я е натъпкал в чувала някъде другаде… Освен ако няма друг имот, където пие и се храни.
	Инш изсумтя, ровейки из пликчето.
	— Мини през съвета на сутринта. Виж дали на негово име няма някаква друга собственост. За всеки случай. — Той най-после намери каквото търсеше: анасонов бонбон със сини петънца. — Слушай — каза, като го хвърли в устата си, — аутопсията е насрочена за осем и петнайсет тази вечер. — Замълча, без да отделя очи от пода в краката си. — Питах се дали би имал нещо против…
	— Искаш аз да отида?
	— Като най-старши в разследването, трябва да отида аз, но… ами…
	Инспекторът имаше малко момиченце, горе-долу на същата възраст като жертвата. Гледката на четиригодишно дете, разфасовано подобно на парче месо, едва ли щеше да му се отрази добре. Не можеше да се каже, че и Логан се радваше кой знае колко на задачата, особено ако с разфасовката се занимаваше д-р Изобел Макалистър.
	— Ще отида — каза най-сетне той, като се постара да не въздъхне. — И бездруго е по-добре вие да разпитате Чалмърс… като най-старши в разследването.
	— Благодаря ти.
	В знак на уважение, Инш му даде да вземе последното бонбонче асорти.


	Логан взе асансьора за моргата, като през цялото време се молеше това да е почивният ден на Изобел. Може пък да имаше късмета да се натъкне на някой от заместниците? Само че ако се съдеше по късмета му напоследък, едва ли щеше да се получи.
	Моргата бе неестествено осветена и добре проветрена за този час от деня. Светлината от лампите над главата му се отразяваше в лъскавите части на масите за дисекции и хладилните камери. Вътре бе почти толкова студено, колкото и навън. Тежкият пласт от мирис на дезинфектант почти успяваше да прикрие смрадта от аутопсията сутринта. Миризмата на Дейвид Рийд.
	Пристигна точно навреме, за да стане свидетел как изваждат малкото момиченце от прекалено голямата торба за трупове. Все още бе увита с опаковъчна лента, само че сега кафявите ивици бяха напръскани с пудра за вземане на отпечатъци.
	Сърцето на Логан потъна в гърдите. Откъм далечната страна на масата от неръждаема стомана не стоеше заместник, а самата Изобел, и в този момент внимателно полагаше малкото телце на мястото му. Беше се преоблякла в обичайната си униформа за рязане. По червената гумена престилка все още нямаше следи от нечистотии. Прокурорът и дежурният патолог вече бяха пристигнали, също облечени в работни дрехи и обсъждаха тялото с Изобел, изслушвайки описанието на сметището, където го бяха открили.
	Докато Логан приближаваше, тя вдигна поглед и иззад обезопасителните й очила проблесна леко раздразнение. Тя свали хирургическата си маска:
	— Мислех, че инспектор Инш е най-старшият полицай в разследването — каза. — Къде е този път?
	— Разпитва заподозрян.
	Тя отново си сложи маската и измърмори недоволно:
	— Първо пропуска аутопсията на Дейвид Рийд, а сега не иска да се главоболи с присъствие и при второто дете. Дори не знам защо изобщо си правя труда…
	Мърморенето й постепенно затихна, докато подготвяше микрофона си, след което се зае с предварителните процедури. Прокурорът хвърли неодобрителен поглед на Логан. Очевидно беше съгласен с мнението на Изобел по въпроса.
	Острият сигнал на мобилния му телефон я прекъсна, докато изброяваше присъстващите. Изобел го измери яростно с очи:
	— По време на аутопсиите ми не позволявам включени телефони!
	Като не спираше да се извинява, Логан изрови досадната вещ от джоба си и я изключи. Ако беше нещо важно, щяха да го потърсят пак.
	Все така вбесена, Изобел приключи с встъпителните процедури, подбра лъскави ножици от неръждаема стомана от подноса с инструменти и започна да реже опаковъчната лента, документирайки състоянието на тялото, докато разкриваше части от него.
	Под лентата момиченцето беше голо.
	Когато Изобел се опита да развие ивиците около главата на детето, от скалпа му щеше да се отдели един огромен кичур коса. Тя използва малко ацетон, за да размекне лепенката. Силният мирис на химикал остро проряза антисептичния аромат на помещението и едва загатнатия мирис на разложение. Тялото поне не бе прекарало последните три месеца в канавка.
	Изобел върна ножиците на подноса, а асистентът й започна да прибира лентите опаковъчна хартия в пликчета за доказателства. Тялото все още беше свито в ембрионална поза. Тя внимателно започна да раздвижва ставите на крайниците, докато тялото не легна изцяло по гръб пред нея. Сякаш спеше.
	Русо, четиригодишно момиченце, леко пълно, с безброй следи от контузии по раменете и бедрата. Натъртванията контрастираха рязко с восъчния цвят на кожата й.
	Докато Изобел работеше, около нея снимаше фотограф, който Логан досега не бе виждал.
	— Ще ми трябва добра снимка на главата и раменете — каза му Логан.
	Фотографът кимна и се надвеси над студеното мъртво лице.
	Последваха няколко проблясъка на светкавица и звуци от превъртаща се лента.
	— Дълбок прорез между лявото рамо и горната част на ръката. Изглежда… — Изобел дръпна ръката, разтваряйки дълбоката рана. — Да, стига чак до костта. — Тя опипа страните на раната с облечения си в ръкавица пръст. — Нанесен е след смъртта. С един удар от добре наточено, равно острие. Вероятно сатър за месо. — Тя се приближи толкова близо до прореза, че носът й едва ли не докосваше тъмночервената плът. После го подуши. — В областта на раната долавям отчетлив мирис на повръщано. — Протегна ръка: — Подай ми онази пинцета.
	Асистентът й се подчини, а Изобел започна да тършува из раната, докато най-сетне пинцетата не се появи, уловила нещо сиво и жилесто.
	— В раната има следи от частично смляна храна.
	Логан се опита да блокира представата за сцената. Не успя.
	— Опитал се е да я нареже — въздъхна той. — Да се отърве от тялото.
	— Какво те кара да смяташ така? — попита Изобел, отпуснала леко едната си ръка върху гърдите на малкото момиченце.
	— Бог ми е свидетел, че във вестниците всеки ден пише как някой е нарязал нечий труп. Искал е да се отърве от доказателството, така че прави опит да го насече на парчета. Само че това се оказва не толкова лесна работа. Докато се опитва започва да му се повдига. — Гласът на Логан звучеше кухо. — Така че я увива с опаковъчната лента, пъха я в чувала за смет и я изхвърля. Боклукчиите вършат останалото. — В Лондон може и да ги наричаха служители по чистотата, но в Абърдийн си бяха боклукчии.
	Прокурорът изглеждаше впечатлен.
	— Много добре — каза той. — Възможно е да сте прав. — Той се обърна към асистента на Изобел, Браян, който в този момент прибираше жилестото парченце в поредното прозрачно найлоново пликче. — Погрижи се да му направят ДНК анализ.
	Без да им обръща внимание, Изобел вече отваряше устата на момиченцето и надничаше вътре с помощта на шпатула за език. Тя се отдръпна рязко.
	— По всичко изглежда, че е погълнала някакъв вид домашен препарат за почистване. Значително количество, ако се съди по състоянието на устата й. Зъбите и кожата показват признаци за корозивно обезцветяване. Ще получим по-добра представа, когато огледаме съдържанието на стомаха. — Изобел затвори устата на детето с една ръка, докато с другата подкрепяше русата глава. — Аха!… — Тя махна на фотографа да се приближи. — Снимай това. Задната част на главата е понесла силен, разтърсващ удар. — Пръстите й се движеха, опипвайки мястото, където краят на косата се срещаше с врата. — Не е бил тъп предмет, по-скоро нещо широко и леко изострено.
	— Ръб на маса? — попита Логан, като изпитваше все по-голямо безпокойство от заключението, което се натрапваше.
	— Не, според мен остро и солидно, като ръба на камина или тухла.
	— Това ли е причинило смъртта?
	— Ако не я е убила белината… Няма начин да разберем със сигурност, преди да отворя черепа.
	На количката до масата имаше трион за кости. На Логан не му се искаше да вижда какво ще последва.
	Проклетият детектив-инспектор Инш и досадната му малка дъщеря. Той трябваше да стои тук сега и да гледа как режат четиригодишни момиченца на малки парчета, не Логан.
	Изобел прокара острието на скалпела иззад едното ухо по целия път през върха на главата до другото, прерязвайки повърхността на кожата. Без дори да й мигне окото, тя зарови пръсти в раната и дръпна, обелвайки скалпа напред като чорап. Логан затвори очи, като се опитваше да не чува звука на кожата, разделяща се с мускулите под нея: като от пречупване на маруля в основата. След това се откри черепа.
	В помещението отекна пилещият писък на триона, от което Логан почувства как зъбите му изтръпват и стомахът му се свива.
	През цялото време Изобел не спираше да говори, откъснато и без следа от емоция в гласа си. За пръв път се радваше, че повече не излизаха. Нямаше начин да й позволи да го докосне тази вечер. Не и след всичко това.


>	9

	Логан стоеше под бетонната козирка на входа на Главното полицейско управление и се взираше към безрадостните постройки. Дъждът изглежда се канеше да продължи през нощта и тази част на града бе опустяла напълно, потънала в тишина. Купувачите се бяха прибрали по домовете си преди часове, а пияниците все още бяха по кръчмите, където щяха да стоят, докато не станеше време за затваряне. Тълпите пред Шериф Корт и днес се бяха разпръснали.
	В Главното управление също беше тихо. Хората от дневната смяна отдавна си бяха заминали, за да се насладят на халба бира или на прегръдките на любимия човек. Или, в случая на детектив-инспектор Стийл — в прегръдките на нечий друг любим човек. Хората от вечерната смяна едва дишаха от обилната вечеря и гледаха да изкарат последните три часа до полунощ, когато и те щяха да си тръгнат и да се отправят към дома си. На нощната смяна тепърва й предстоеше да започне работа.
	Въздухът бе чист и студен и в него само съвсем леко се долавяха изпаренията на автомобилни газове: което си беше много по-добре от мириса на горяща кост. Никога повече не искаше да вижда вътрешността на детски череп. Като се мръщеше, Логан отвори капачката на шишенцето с болкоуспокояващи и глътна поредното хапче. От удара миналата вечер коремът все още го наболяваше. Той си пое още една глътка чист въздух, потръпна и тръгна обратно към тясната приемна. Мъжът зад стъклото го изгледа начумерено, после изглежда го разпозна и по лицето му разцъфтя сърдечна усмивка.
	— Ама това ти ли си! — каза той. — Логан Макрей! Чухме, че пак си на работа.
	Логан положи усилие да си припомни името на мъжа на средна възраст с бързо оплешивяваща глава и широки мустаци, но не успя.
	Мъжът се обърна и извика през рамо:
	— Гари, Гари, ела да видиш кой е тук!
	Иззад огледалната преграда се подаде главата на мъж с наднормено тегло и униформа не по мярка.
	— Какво?
	В едната му ръка имаше чаша чай, а в другата „Вкусна карамелена вафла Тънокс“.
	— Виж — посочи мустакатият към Логан. — Самият той.
	Логан се усмихна несигурно. Кои, по дяволите, бяха тези хора? И тогава нещо му прищрака…
	— Ерик! Не можах да те позная. — Той хвърли поглед на олисялата глава на показ над очилата на администратора. — Какво е станало с косата на всички? Днес следобед се видях с Били: той също е оплешивял.
	Ерик прокара ръка през оредяващите си кичури и сви рамене:
	— Признак за плодовитост. Както и да е, ти изглеждаш страхотно!
	Големият Гари се ухили на Логан. От карамелената вафла по черната му униформа като мръсен пърхот се сипеха малки парченца шоколад.
	— Детектив-сержант Логан Макрей се е завърнал от оня свят!
	Ерик кимна:
	— Завърнал се е.
	Големият Гари отпи със сърбане от чая си.
	— Ти си като оня тип, който възкръсва. Как му беше името, сещаш се, оня от библията?
	— Кой? — попита Ерик. — Исус ли?
	Големият Гари го плесна леко по тила:
	— Не, не Исус, мамка му. Мисля, че все още си спомням името на Исус, да му се не види. Другият: май беше прокажен. Връща се от оня свят. Сещаш ли се?
	— Лазар? — каза Логан, като полека започна да отстъпва.
	— Лазар! Точно така! — Големият Гари засия усмихнато. По зъбите му имаше парченца от шоколадова бисквита. — Лазар Макрей, така ще те наричаме.


	Детектив-инспектор Инш не беше в кабинета си, нито в оперативната стая, така че Логан опита на следващото логично място: стая за разпити номер три. Инспекторът все още стоеше натъпкан в тясното помещение заедно с Уотсън, Мазния Санди и Норман Чалмърс. По лицето на Инш се бе изписало непреодолимо отвращение. Нещата очевидно не вървяха добре.
	Логан учтиво попита дали не могат да разменят две думи и почака отвън, докато инспекторът прекъсне разпита. Когато Инш излезе, ризата му бе станала почти прозрачна от пот.
	— Божичко, вътре направо завирам — каза той, като избърса лицето си с ръце. — Какво стана с аутопсията?
	— Ето. — Логан му подаде тънкия кафяв плик, който бе получил от Изобел. — Предварителни заключения. Ще получим резултата от кръвните проби чак по-късно тази седмица.
	Инш грабна папката и започна да прелиства съдържанието й.
	— Като за начало можем да бъдем сигурни в едно — продължи Логан. — Някой друг е убил Дейвид Рийд. Похватът е различен, методът, по който се е отървал от тялото — също. Освен това жертвата е от женски пол…
	— Мамка му. — Прозвуча по-скоро като сумтене, отколкото като думи. Инш бе достигнал до онази част от бланката, където пишеше „ВЕРОЯТНИ ПРИЧИНИ ЗА СМЪРТТА“.
	— И на този етап спокойно могат да допуснат, че е паднала.
	Инш отново каза „мамка му“ и тръгна тежко надолу по коридора към машината за кафе до асансьорите. Въведе номера на напитката и подаде на Логан чаша, пълна с водниста кафява течност с остър мирис. По повърхността й вяло се носеха парченца бяла пяна.
	— Добре — каза той. — Значи не можем да припишем Рийд на Чалмърс.
	Логан кимна.
	— Някъде там все още се разхожда убиец на малки деца.
	Инш се облегна на кафемашината, която се разклати заплашително. После отново потърка лице с ръка.
	— Ами белината?
	— Приложена е след смъртта: нямаше следи от препарата в стомаха или дробовете й. Вероятно се е опитвал да се отърве от ДНК улики.
	— С успех?
	Логан сви рамене:
	— Изобел не откри следи от семенна течност.
	Тялото на инспектора се отпусна. Взираше се с изпразнен поглед към папката в ръката си.
	— Как е могъл да стори нещо подобно? Малко момиченце…
	Логан не каза нищо. Знаеше, че Инш мисли за собствената си дъщеря и се опитва да не слива двата образа.
	Най-сетне детектив-инспектор Инш изправи рамене и очите му проблеснаха мрачно на закръгленото лице.
	— Ще приковем негодника за топките към стената.
	— Ами контузията на главата? Ако е паднала, ако е било нещастен случай…
	— Все още можем да го обвиним в прикриване на смъртта, начинът, по който се е отървал от тялото, опит да попречи на правосъдието, може би дори убийство. Ако убедим съдебните заседатели, че я е блъснал…
	— Мислите ли, че ще се хванат?
	Инш вдигна рамене, сръбвайки със съмнение от бялото си кафе с допълнителна захар:
	— Не. Но си струва да опитаме. Единственият недостатък са криминолозите. До този момент нямаме никаква следа, която да доказва, че момичето е било в апартамента на Чалмърс. Освен това мястото не е било почиствано скоро, в спалнята беше баснословна кочина. Чалмърс твърди, че няма идея кое е момичето. Никога не я бил виждал преди.
	— Какъв шок. Какво казва Санди Змията?
	Инш се вторачи ожесточено по посока на стаята за разпити.
	— Същото, което винаги си дрънка, мръсното лайно — отговори, като попи потта от челото си. — Нямаме доказателства.
	— Ами касовата бележка?
	— В най-добрия случай е косвена улика. Твърди, че хлапето може да е било натъпкано в чувала, след като е напуснал имота на Чалмърс. — Той въздъхна. — И е прав. Ако не успеем да намерим солидно доказателство, което да го свързва със смъртта на момичето, сме прецакани. Съскащият Сид ще ни накъса на парчета. И това при положение, че прокурорът реши да рискува и да даде ход на делото. Което пък е слабо вероятно, освен ако не им предоставим нещо по-конкретно… — Той вдигна очи от кафето си. — Предполагам, че отпечатъци от пръстите му не са били открити никъде по опаковъчната лента?
	— Съжалявам, сър. Била е почистена добре.
	Нещо просто не се връзваше. Защо му беше на някой да си създава цялото главоболие, мъчейки се да изтрие отпечатъците от скоч лентата, а след това просто да метне трупа в чувал, пълен със собствения му боклук?
	— Е — заяви Инш, като се поизправи и тръгна обратно по коридора към стая за разпити номер три, — предполагам, че просто ще ни се наложи напълно да пренебрегнем липсата на сериозни улики и да попритиснем още малко господин Чалмърс. Но признавам, че имам лошо предчувствие за всичко това. Според мен няма да успеем да му го припишем… — Той спря и сви рамене: — По-веселото в случая е, че това ще съсипе деня на Санди Змията. Няма да му се удаде пак да се поперчи пред съдебните заседатели.
	— Може пък още някоя смъртна заплаха да откъсне мислите му от разочарованието?
	Инш се усмихна.
	— Ще видя какво мога да направя.

	* * *

	Норман Чалмърс бе арестуван официално и изпратен обратно в килията си, за да се яви на следващия ден пред съда. Санди Мойър-Фаркуърсън се върна в кантората си. Детектив-инспектор Инш замина на генералната си репетиция, а Логан и полицай Уотсън се насочиха към кръчмата.
	„При Арчибалд Симпсън“ бе започнала своя живот първо като банка, но впоследствие огромното лоби бе преустроено и сега представляваше основната част на бара. Украсените с орнаменти тавани със стилизирани рози и високите корнизи почти не се виждаха от цигарения дим, но тълпата така или иначе се интересуваше предимно от евтините напитки и не обръщаше внимание на архитектурата.
	Тъй като барът бе само на две минути пеша от главното управление, мястото бе популярно сред полицаите, когато не бяха на смяна. По-голямата част от екипа по издирването беше там. Бяха прекарали целия ден навън под проливния дъжд: едни, търсещи улики по калните брегове на река Дон, останалите — опитващи да открият следите на Ричард Ърскин. Днес бяха издирвали изчезнало дете. Утре щяха да търсят трупа му. Всички бяха запознати със статистиката: всяко отвлечено дете, което не е намерено до шест часа, най-вероятно вече е мъртво. Също като тригодишният Дейвид Рийд или неидентифицираното момиче, положено на масата за дисекции в моргата, с голям белег във формата на буквата Y на торса, откъдето вътрешностите й бяха извадени, проучени, претеглени, изсипани в буркани, опаковани и означени с етикети, за да бъдат прибавени към останалите улики.
	Бяха прекарали първата една трета от вечерта в сериозни разговори за мъртвите и изчезнали деца. Втората една трета бе преминала под знака на гневни забележки по адрес на отдел „Професионални стандарти“ и тяхното разследване за изтичане на информация към пресата. Отделът продължаваше да е все така непопулярен както и по времето, когато се наричаше „Оплаквания и дисциплина“.
	Последната трета бе отделена за сериозното напиване.
	Един от редовите полицаи — Логан не можеше да си спомни името му — се завърна залитайки на масата с нов товар от бира за всички. Полицаят очевидно бе навлязъл във фазата, в която всичко му изглеждаше невероятно смешно, и се изкикоти, когато половин пинта от светлото се разля върху масата и покапа по крака на брадат мъж от криминалния.
	Логан нямаше никакво намерение да прекара вечерта в ролята на отговорен родител, така че грабна халбата си и с леко несигурна крачка се отправи към игралните машини.
	Подмина малка група шумни полицаи, приключили смяната си.
	Полицай Уотсън седеше сама и мълчаливо пъхаше жетони в един от едноръките бандити пред себе си. По лицето на машината спираловидно се въртяха светлини и цветни сигнали — звънящи, искрящи и пиукащи. В другата си ръка Уотсън стискаше полуизпита бутилка „Будвайзер“ и не спираше да удря с пръст по бутоните, запращайки барабаните в поредното завъртане.
	— Изглеждаш ми щастлива — каза Логан, когато машината изобрази два лимона и крепост.
	Тя дори не се обърна.
	— Нямали сме достатъчно скапани доказателства!
	Тя стовари юмрук върху стартовия бутон и машината я възнагради с една котва.
	— Ще продължим разследването — каза Логан, като отпи от бирата си, наслаждавайки се на топлото, замайващо чувство, което постепенно се разпростираше от центъра на главата по цялото му тяло. — Ако криминолозите не открият нищо в апартамента…
	— Криминолозите не могат да намерят и лайно в септична яма! Ами проклетата касова бележка? — Тя натика още няколко лири в слота и отново заби юмрук в бутона.
	Логан сви рамене, а тя се озъби на картинките: котва, лимон и златно кюлче.
	— Всички сме наясно, че е виновен! — заяви тя, като още веднъж накара барабаните да побегнат.
	— А сега трябва да го докажем. Но дори нямаше да можем да го задържим, ако не беше ти. — Логан откри, че изпитва леко затруднение при произнасяне на думата „задържим“, но полицай Уотсън изглежда не обърна внимание. Той се наведе напред и я мушна внимателно по рамото: — Касовата бележка беше наистина умно нещо.
	Можеше да се закълне, че тя почти се усмихна, пъхайки поредната лира в машината.
	— Не аз забелязах клубните точки, а ти. — Тя не отделяше очи от бляскащите светлини.
	— Аз пък нямаше да ги забележа, ако ти не беше забелязала бележката. — Той й се усмихна доволно и отново отпи от бирата си.
	Тя откъсна очи от машината и го погледна. Логан се олюляваше леко, почти в такт с музиката.
	— Какво стана с „по едно четири пъти на ден и да не се приема с алкохол“?
	Той й смигна.
	— Няма да кажа на никой, ако и ти си мълчиш.
	Тя му се усмихна.
	— Май като ме направиха твоя бавачка, си взех белята, а?
	Логан чукна халбата си в нейната бирена бутилка.
	— Пия за това!


>	10

	Настоятелното пиукане на алармения часовник в шест сутринта успя да изтръгне Логан от съня и да го хвърли в невероятен махмурлук. Той се изхлузи странично на пода, като стискаше главата си с две ръце и се опитваше да прогони усещането, че съдържанието й е на път да се разлее. Стомахът му определено имаше сходни намерения. Повдигаше му се. Изсумтя измъчено, улучи вратата на спалнята на излизане, тръгна по коридора и се вмъкна в тоалетната.
	Защо му трябваше да пие толкова? На шишенцето с таблетките съвсем ясно беше написано, че не бива да се вземат с алкохол…
	Подпря се на ръба на мивката и остави главата си да се отпусне на хладната повърхност на плочките. Отровният привкус на жлъчка още изгаряше ноздрите му.
	Отвори предпазливо едното си око, достатъчно, че да забележи халбата, оставена върху казанчето. Шишенцето с болкоуспокояващите, което му бяха дали първия път в болницата, когато белезите още бяха пресни, бе наполовина пълно. Логан го взе с разтреперани пръсти и известно време се бори с подсигурената срещу деца капачка. Напълни халбата с вода, хвърли няколко от големите колкото камъчета таблетки в устата си и отпи няколко щедри глътки.
	Когато приключи с душа, не се чувстваше много по-добре, но поне вече не миришеше на кръстоска между пивоварна и пепелник. Беше прекосил коридора докъм средата и търкаше косата си с хавлиената кърпа, когато чу учтиво покашляне.
	Логан се извърна с внезапно разтуптяно сърце и свити на топки юмруци.
	На вратата на кухнята стоеше полицай Уотсън, облечена в една от старите му тениски и въртеше в ръка пластмасова решетъчна лъжица. Косата й, освободена от стриктните изисквания да бъде вдигната на кок в службата, се спускаше на гъсти кафяви къдрици по раменете й. От долната част на тениската се подаваха чифт голи крака, при това наистина доста приятни за гледане.
	— Студено, а? — попита усмихнато Уотсън и Логан внезапно си даде сметка, че стои в ледения коридор, напълно изложен на показ.
	Той бързо загърна ханша си с кърпата и почувства как нагорещеното като пещ изчервяване плъзва от петите чак до върха на главата му.
	Усмивката й изведнъж вече не беше чак толкова широка и полицай Уотсън леко се намръщи. Между идеалните й кафяви вежди се появи черта. Взираше се в стомаха му, където белезите прорязваха кожата с изпъкналите си следи.
	— Лошо ли беше?
	Логан се покашля и кимна.
	— Не бих ти го препоръчал — каза той. — Ъъ… аз…
	— Искаш ли сандвич с бекон? Нямаше яйца. Или каквото и да е друго, като заговорихме за това.
	Той стоеше, без да помръдне, притискайки кърпата над срамните си части, долавяйки с неудобство гъделичкащото усещане на приближаващата ерекция.
	— Е? — попита тя. — Сандвич с бекон?
	— Ъъ, аха… Благодаря, би било чудесно.
	Тя отново влезе в кухнята, а Логан се затича към спалнята и тръшна вратата след себе си. Господи, колко бяха пили снощи? Да не бъдат приемани с алкохол! Нищо не си спомняше. Не знаеше дори малкото й име. Как беше възможно да спи с жена, без да знае малкото й име?
	Изтърка се с кърпата, хвърли я в ъгъла и се зае да обува още влажните си крака с чифт черни чорапи.
	Как, по дяволите, беше позволил това да се случи? Той беше детектив-сержант, а тя редови полицай. Работеха заедно. Той беше неин началник! Детектив-инспектор Инш щеше да побеснее, ако Логан започнеше да излиза с редови полицай от неговия екип!
	Подскачайки на един крак, той си обу панталоните, преди да си спомни, че е забравил да си сложи бельо. Така че отново свали панталоните.
	— Какво, по дяволите, си направил, идиот такъв? — попита паникьосаното си отражение в огледалото. — Тя работи за теб! — Смаяният ужас на изражението в огледалото бавно се превръщаше в многозначителна усмивка. — Аха, но си я бива, а?
	Логан трябваше да признае, че отражението има право. Полицай Уотсън беше умна, привлекателна… И можеше да срита всеки, който я използваше като играчка за една вечер. Не я наричаха „Топкотрошачката“ за нищо: точно това бяха думите на детектив-инспектор Инш.
	— Божичко…
	Нахлузи чиста бяла риза от гардероба и почти успя да се удуши с една вратовръзка с индийски десен, преди отново да се втурне по коридора. Не влезе в кухнята веднага. Какво, по дяволите, щеше да прави сега? Дали нямаше да е най-добре да си признае направо, че не си спомняше нищо? Намръщи се. Това щеше да изглежда така: „Здрасти, съжалявам, но не си спомням да сме правили секс. Добре ли беше?“. А, и между другото: „Как е малкото ти име…?“.
	Нямаше как да постъпи иначе: трябваше да си държи устата затворена и да я остави тя да направи първата стъпка. Логан дълбоко си пое дъх и пристъпи в кухнята.
	Помещението миришеше на пържен бекон и застояла бира. Полицай Уотсън и прекрасните й крака стояха пред готварската печка. Уотсън обръщаше бекона в тигана, който издаваше съскащи и припукващи звуци. Логан вече се канеше да изрече някакъв комплимент, за да разчупи леда на мълчанието, когато нечий глас зад него едва не го накара да се изпусне от страх:
	— Оооооох… Мръдни малко, не мисля, че ще изкарам още дълго прав.
	Логан се обърна и видя измачкан млад мъж с небръснато лице и замъглени очи. Носеше всекидневни дрехи и се почесваше по задника, очаквайки Логан да му освободи пътя към кухнята.
	— Извинявай — измърмори Логан, позволявайки на младежа да мине покрай него и да рухне в един от столовете.
	— Ммммм, главата ми — каза новодошлият, като зарови споменатия предмет в ръцете си и отпусна чело на масата.
	Уотсън хвърли поглед през рамо и забеляза, че Логан все още стоеше на вратата, издокаран за предстоящия ден.
	— Намери си място — каза тя, като взе две парчета бял хляб от току-що разпечатания плик и изсипа половин пакет пържен бекон между тях. Остави сандвича на масата и сложи в тигана още бекон.
	— Ъъ… благодаря — отвърна Логан.
	Прегърбеният младеж, седнал от другата страна на масата, му изглеждаше далечно познат. Да не би да беше от екипа по издирването? Същият, който бе разлял светла бира върху онзи брадат тип от криминалния? Уотсън стовари още един сандвич с бекон на масата, този път пред стенещия полицай.
	— Нямаше нужда да правиш закуска — каза Логан на Уотсън, докато тя слагаше последните парчета пушено шарено месо в тигана, от който се надигна голям облак съскащ дим. Тя го разгони с пластмасовата лъжица, без да обръща внимание на капчиците мазнина, които покапаха по плота около печката.
	— Какво, предпочиташ той да я беше направил ли? — попита тя, като посочи полицая, който изглеждаше така, сякаш обмисляше идеята за един бърз набег до тоалетната, в случай че сандвичът му създадеше трудности. — Не знам за теб, но предпочитам закуската си без подобни добавки.
	На вратата на кухнята се подаде друго лице, което Логан смътно познаваше.
	— Господи, Стийв — каза мъжът, — погледни се само! Ако Инш те спипа в това състояние, ще изпадне в истерия. — Той млъкна, забелязал Логан, седнал на масата в хубавия си, чист костюм. — Добрутро, сър. Страшно парти беше снощи. Благодаря, че ни поканихте.
	— Ъъ… никакъв проблем.
	Парти?
	Лицето се усмихна.
	— Охооо! Хубави крака, Джаки! Боже, сандвичи с бекон. Има ли някакъв шанс…
	— Чупката, всички — заяви Уотсън, като грабна още две парчета бял хляб и добави към тях последния бекон. — Макрей имаше само четири пакета бекон и те току-що свършиха. Както и да е, трябва да се обличам. — Тя грабна доматения сос от плота и изстиска неприлично голямо количество от гъстата червена течност върху сандвича. — Трябваше да се измъкнеш от дупката си по-рано.
	Новото лице се набразди от нескрита завист, докато полицай Джаки Уотсън откъсваше със зъби огромна хапка от сандвича си. Тя започна да дъвче доволно, а по омазаното й с доматен сос лице се разля широка усмивка.
	Очевидно решен да не се предава толкова лесно, човекът, чието име Логан така и не успяваше да си припомни, се настани на последния свободен стол и постави лакти на масата.
	— Божичко, Стийв — каза той с натежал от загриженост глас, — въобще не изглеждаш добре. Сигурен ли си, че ще успееш да изядеш това чудо? — Той посочи сандвича с бекон на масата. — Изглежда наистина, наистина мазно.
	Устата на Уотсън беше пълна, но тя все пак намери начин да промърмори:
	— Не го слушай, Стийв. Ще ти се отрази добре.
	— Да — каза безименният полицай. — Изяж всичко до последната троха, Стийв. Хубави парчета нарязано, мъртво прасе. Изпържено в собствената си мазнина. Натежало от тлъстини. Точно от каквото се нуждае несигурният ти стомах.
	Стийв започваше да посивява.
	— Нищо не може да се сравнява със сланина, с която да успокоиш стария…
	Новодошлият нямаше нужда да продължава. Стийв скочи от масата, притиснал уста с ръка и се изстреля по посока на тоалетната. Когато оттам започнаха да се разнасят звуци от повръщане и плисък, новодошлият се ухили, помете с ръка изоставения сандвич с бекон на Стийв и го погълна на няколко огромни хапки.
	— Божичко, точно от каквото имах нужда! — обяви той, докато по брадичката му се стичаше мазнина.
	— Ти си абсолютен и безподобен негодник, Саймън Рени!
	Негодникът Саймън Рени намигна на полицай Джаки Уотсън:
	— Най-силните оцеляват.
	Логан се облегна в стола си, като не преставаше да дъвче сандвича си. Опитваше да си спомни какво, по дяволите, се бе случило снощи. Не си спомняше никакво парти. След вечерта в кръчмата останалото в общи линии си оставаше черно петно в паметта му. Както и някои събития по-рано. Очевидно обаче беше организирал парти и част от екипа по претърсването бе останала да преспи в дома му. В това имаше смисъл. Апартаментът му беше на „Маршал стрийт“: на две минути път пеша от „Куийн стрийт“ и грампианското полицейско управление. Само че по никакъв начин не успяваше да си припомни каквото и да е, след като ги бяха изритали от кръчмата. Полицаят, който сега повръщаше в тоалетната му — Стийв — беше пуснал „Нещо като магия“ на Куийн на джубокса, след което без бавене беше свалил дрехите си. Не можеше да се нарече точно стриптийз, понеже почти нямаше елементи на съблазняване и бе свързано с доста залитане наоколо. По-скоро танц на пиян лунатик.
	Персоналът в бара любезно ги бе подканил да напуснат.
	Което обясняваше защо половината управление в този момент унищожаваше бекон в кухнята му или беше в банята и повръщаше. Нищо от това обаче не хвърляше светлина по въпроса с полицай Джаки Уотсън и прекрасните й крака.
	— Е — каза той, наблюдавайки как Уотсън откъсва поредното гигантско парче от сандвича си, — как стана така, че на теб се падна длъжността на готвач? — Темата беше неутрална. Никой нямаше да прозре подтекста: преспахме ли заедно снощи?
	Тя изтри уста с обратната страна на ръката си и сви рамене:
	— Беше мой ред. Ако за пръв път преспиваш след запой с останалите, трябва да направиш сандвичите. Но тъй като ти си домакинът, задължението се прехвърля на следващия по редицата.
	Логан кимна, сякаш това бе най-разумното нещо на света. Беше прекалено рано сутринта и все още не бе загрял в мисленето. Усмихна се, като се надяваше усмивката му да не изразява нещо негативно за случилото се предната вечер.
	— Ами… — Той се изправи и изхвърли коричките от сандвича си в коша за боклук. — Трябва да вървя. Оперативното събрание е точно в седем и половина, а и имам малко предварителна работа — каза той учтиво и със служебен тон. Никой не каза каквото и да е, дори не вдигнаха очи. — Добре, само на излизане заключете и ще се видим в работата… — Замълча, очаквайки някакъв сигнал от полицай Уотсън. Джаки! Не полицай Уотсън, а Джаки. Не получи никакъв сигнал. Беше прекалено заета да се храни. — Хм. Хубаво — продължи, като отстъпи към вратата. — До по-късно.
	Навън все още беше тъмно. Тази част от сутринта нямаше да види слънце още най-малко пет месеца. Докато вървеше по „Маршал стрийт“ към „Касългейт“, градът започваше да се пробужда. Уличните и коледните светлини все още бяха включени. Дванайсетте коледни дни — любимите на Абърдийн — се простираха чак до далечния край на „Юниън стрийт“.
	Логан си позволи да спре за миг, вдишвайки студения утринен въздух. Проливният дъжд бе престанал, заменен от лек ръмеж, който превръщаше коледните светлини в зацапани петна. Бели като слонова кост скулптури от светлини на исусовци и лебеди се открояваха на фона на металически сивото небе. Улиците бавно се изпълваха с автомобили. Витрините на магазините по „Юниън стрийт“ предлагаха експлозии от коледно настроение и евтини боклуци. Над тях студеният гранит се издигаше на два или три етажа с тъмните прозорци на офисите, които все още не бяха отворили. Всичко това бе окъпано в кехлибарени и бели, искрящи празнични светлини. Беше почти красиво. В такива моменти градът му напомняше защо все още живееше тук.
	Преди да бутне задната врата на управлението и да влезе на сухо, купи половинка портокалов сок и две масленки от най-близкия щанд за вестници. Сержантът на рецепцията вдигна поглед и го проследи с очи, докато Логан се отърсваше от дъжда на път за асансьорите.
	— Добрутро, Лазаре.
	Логан се престори, че не го е чул.


	Оперативната стая миришеше на силно кафе, застояла бира и махмурлук. Присъствието бе на сто процента, което изненада Логан. Даже повръщащият и събличащ дрехите си полицай Стийв беше седнал отзад с болнаво изражение на лицето.
	Логан, стиснал пачка фотокопирани листовки със снимката на мъртвото момиче, си намери място възможно най-напред, седна и зачака детектив-инспектор Инш да започне. Инспекторът бе поискал от него тази сутрин да стане и да обясни пред всички колко малко знаеха всъщност за четиригодишното дете, открито на сметището в Ниг вчера.
	Вдигна очи от листовките си и видя, че полицай Уотсън — Джаки — му се усмихва. И той се усмихна. След като бе имал време да преработи паниката в организма си, идеята започваше да му харесва. Откакто с Изобел се разделиха, бяха изминали четири месеца. Нямаше да е зле отново да започне да се вижда с някой. След приключването на брифинга щеше да помоли детектив-инспектор Инш да му назначи друг за телохранител. Така никой нямаше да може да се оплаче, че се вижда с нея, след като не работеха заедно.
	Той се усмихна на полицай Джаки Уотсън и прекрасните й крака, скрити под чифт черни униформени панталони. Тя отвърна на усмивката му. Всичко в света беше наред.
	Логан внезапно си даде сметка, че му се усмихваха всички, а не само полицай Джаки Уотсън.
	— Имате думата, сержант.
	Той рязко обърна глава, за да срещне строгия поглед на детектив-сержант Инш.
	— Ъъ, да. Благодаря ви, сър. — Той се изправи и отиде при бюрото, където седеше Инш, като се надяваше да не изглежда толкова засрамен, колкото се чувстваше. — Вчера в четири часа следобед лицето Андриа Мъри, завеждащ Социални науки в академията „Кинкорд“, се обажда на 999, за да съобщи за откриването на човешки крак, стърчащ от чувал за боклук на сметището в Ниг. Кракът принадлежи на неидентифицирано четиригодишно момиче от бялата раса, с дълга руса коса и сини очи. — Той раздели листовките на няколко купчинки, раздаде ги на най-близкостоящите, каза им да си вземат по една и да предадат нататък останалите. Листовките бяха едни и същи: фотография от моргата на цялото лице със затворени очи и линии по скулите, където го бе пристягала опаковъчната лента. — Убиецът е направил опит да нареже тялото, за да се отърве от него, но стомахът му не е понесъл гледката и се е отказал.
	От присъстващите в оперативната стая мъже и жени се разнесоха възмутени и отвратени възклицания.
	— Това означава… — на Логан се наложи да повиши глас, — това означава, че вероятно му е било за пръв път. Ако и преди е убивал, едва ли за него е щяло да представлява проблем.
	В помещението отново се възцари мълчание и Инш кимна одобрително.
	Логан раздаде вторите листовки.
	— Това е изявлението на Норман Чалмърс. Миналата вечер го арестувахме по подозрение в убийство, след като полицай Уотсън откри улика, която го свързваше с чувала за смет, в който беше изхвърлено тялото.
	Някой я потупа по рамото и полицай Джаки Уотсън се усмихна.
	— Въпреки това — продължи Логан — се натъкнахме на спънка. От криминалния отряд не откриха и следа от момичето в дома на Чалмърс. Така че ако не е била там, къде я е завел? Искам един екип да прегледа живота на господин Чалмърс под лупа. Наема ли гараж? Наглежда ли дома на някой свой познат? Има ли роднини, които наскоро са били приети в социален дом, натоварвайки го с грижата за къщата си? Работи ли някъде, където би могъл да нареже тялото, без да предизвика подозрения?
	Хората кимаха.
	— Друг екип: от врата на врата по целия „Роузмънт“. Коя е била тя? Как е успял да се добере до нея Чалмърс? — Логан посочи собственика на вдигнатата ръка: — Да?
	— Как така никой досега не е обявил детето за изчезнало?
	Логан кимна.
	— Добър въпрос. Изчезнало четиригодишно момиченце от най-малко двадесет и четири часа и никой не си е направил труда да позвъни в полицията? Нещо не е наред. Това — каза той, като раздаваше и останалите фотокопирани листовки — е списък на всички семейства в регистрите на Абърдийн, чиито деца отговарят на профила на жертвата. Трети екип: това е вашата задача. Искам всяко семейство от този списък да бъде разпитано. И се уверете, че сте видели детето с очите си. Не приемаме ничия честна дума. Разбрано?
	Мълчание.
	— Добре. Да видим екипите. — Логан разпредели по четири човека във всеки и ги изпрати по задачите. Останалите присъстващи се поместиха на местата си и започнаха да говорят помежду си, докато „доброволците“ излизаха полека от стаята.
	— Слушайте сега — обади се Инш. Нямаше нужда да повишава тон: веднага щом отвори уста, всички бяха млъкнали. — Получихме информация, че са видели дете, отговарящо на описанието на Ричард Ърскин, да се качва в тъмночервен хечбек. Други свидетели твърдят, че са виждали същата кола да се размотава из квартала през последните няколко месеца. Има голям шанс нашият перверзник да е наблюдавал района. — Той замълча и огледа стаята, като се постара да срещне очите на всеки от присъстващите. — От изчезването на Ричард Ърскин изминаха вече двадесет и четири часа. Дори и да е имал късмета да не го отвлече някоя отрепка, миналата нощ валеше силно и беше леденостудено. Шансовете му не са много добри. Което означава, че трябва да ускорим издирването и да си отваряме двойно по-внимателно очите. Ако се наложи, ще преобърнем целия проклет град наопаки, но ще го намерим.
	Решимостта в стаята просто се носеше във въздуха, редом с мириса на полупаникьосани, страдащи от махмурлук полицаи.
	Инш прочете списъка с дежурствата на екипите по претърсването и отново седна на бюрото си, докато всички излизаха навън. Логан се забави, за да уточнят неговите инструкции и забеляза, че инспекторът повика при себе си Стийв, голия пияница, и го накара да почака, докато останалите напуснат помещението. След това започна да говори толкова тихо, че Логан не успяваше да чуе каквото и да е, но съвсем ясно си представяше за какво можеше да става дума. Лицето на младия полицай отначало стана огненочервено, след което плашещо бързо прие сивкав оттенък.
	— Така — кимна най-сетне Инш с голямата си плешива глава на треперещия полицай. — Изчакай сега отвън.
	Стриптийзьорът Стийв повлече крака на излизане, навел очи, с такъв вид, сякаш току-що го бяха зашлевили.
	Когато вратата се затвори, Инш махна на Логан да се приближи:
	— Тази сутрин имам лесна задача за теб — каза той, като извади голяма кесия с шоколадови стафиди от джоба на сакото си. Известно време прави опити да я отвори, след което се предаде и използва зъбите си. — Проклетото лепило, с което затварят тези глупости… — Инш изплю крайчето целофан и зарови с пръст в дупката, която беше направил. — От нас поискаха да предоставим полицейско подкрепление на Съвета по здравеопазване и околна среда.
	Логан се опита да не изпъшка от досада:
	— Шегувате се?
	— Никак дори. Трябва да направят официално изявление и хлапакът, който са натоварили с тази задача, го е хванало шубето. Убеден е, че ако не сме там, да го държим за ръка, ще му прережат гърлото. Началникът на управлението иска да демонстрираме достъпност. Това означава, че от нас се очаква да помагаме на съвета колкото и когато трябва. — Той насочи дупката на върха на плика с шоколадовите стафиди към Логан.
	— Но, сър — каза Логан, като отказа учтиво — нещата вътре прекалено много му напомняха на изпражнения от плъх, за да рискува да ги срещне със стомаха си, — не може ли да отиде някой униформен?
	Инш кимна и Логан почти можеше да се закълне, че мярва злорад проблясък в очите на по-възрастния мъж.
	— Да, наистина. Всъщност ще изпратим униформен полицай. Ти само ще го наглеждаш. — Той изтръска няколко кафяви топченца в шепата си и ги метна в уста. — Една от привилегиите на званието е, че командваш хората под теб в йерархическата верига.
	Настъпи многозначителна пауза, която напълно убягна на Логан.
	— Е — каза Инш, като му махна да върви, — на работа.
	Като продължаваше да се чуди за какво беше всичко това, Логан излезе от оперативната стая, оставяйки детектив-инспектора седнал на бюрото си и захилен като маниак. Скоро всичко щеше да стане ясно.
	В коридора го очакваше разтревоженият полицай Стийв. Лицето му бе възвърнало част от цвета си и понастоящем бе по-скоро нездраво червеникавозелено, отколкото бледосиво, но все още изглеждаше като смъртник. Очите му розовееха от плетеница капиляри, а дъхът му вонеше натрапчиво на ментолови бонбони. Те обаче не успяваха да скрият напълно мириса на алкохол, който се отделяше от всяка негова пора.
	— Сър — каза той, като се усмихна болнаво и нервно. — Мисля, че не бива да шофирам, сър. — Наведе глава. — Съжалявам, сър.
	Логан вдигна вежда, отвори уста и отново я затвори. Явно това беше униформеният полицай, когото се очакваше да надзирава.
	Возеха се в асансьора надолу към приземения етаж, когато полицай Стийв най-после рухна напълно:
	— Как, по дяволите, е разбрал? — попита той, като се прегърби в ъгъла и скри глава в шепите си. — Всичко. Знае всичко, мамка му!
	Логан усети как по гръбнака му полазиха ледени тръпки.
	— Всичко?
	Дали инспекторът знаеше, че и той се беше напил и преспал с полицай Уотсън?
	— Знаеше, че са ни изхвърлили от кръчмата, знаеше, че съм се събличал… — Той вдигна жалостив, кървясал поглед към Логан — като заек на масата за вивисекции. — Каза, че имам късмет, че просто не ме е уволнил. Божичко…
	За момент изглеждаше така, сякаш се канеше да избухне в сълзи. После асансьорът издаде еднократен звън и вратите се плъзнаха встрани. Излязоха на полицейския автомобилен парк, където в същия момент двама униформени се бореха с космат тип в джинси и тениска, опитвайки се да го измъкнат от патрулната си кола. По предната част на тениската му се бе образувало идеално, обърнато наопаки коледно дръвче от кръв. Носът му бе сплескан и премазан.
	— Банда шибани копелдаци! — Мъжът се хвърли към Логан, но полицаят, който го държеше, нямаше намерение да го пуска. — Шибани копелдаци, тършити си го! — Липсваха и част от зъбите му.
	— Съжалявам, сър — каза полицаят, като се опитваше да го укроти.
	Логан го увери, че всичко е наред и поведе Стийв през паркинга. Можеха да използват и пътя през рецепцията, но не искаше никой да вижда в настоящото му състояние полицая с кървясалите очи. И без това сградите на съвета не бяха чак толкова далеч: една разходка на въздух щеше да се отрази добре на Стийв.
	След потискащата жега в полицейското управление, лекият дъждец навън му се струваше почти ободряващ. Двамата застанаха на рампата, която водеше от задната част на сградата надолу към улицата, изложили лицата си на дъжда. Останаха така, докато един автомобилен клаксон не ги накара да подскочат.
	Патрулната кола премигна със светлини. Логан и страдащият от махмурлук полицай махнаха извинително и тръгнаха покрай управлението. Пред Шериф Корт вече се събираха протестиращи с плакати и флагове с отчаяното желание да зърнат Джералд Клийвър и не толкова тайното намерение да го провесят от най-близката улична лампа.
	Хлапакът, за който бе споменал Инш, ги очакваше в главната сграда на съвета, като пристъпваше от крак на крак и се взираше непрестанно в часовника си, сякаш щеше да побегне от ръката му, ако го оставеше без наблюдение за повече от трийсет секунди. Той хвърли към полицай Стийв разтревожен поглед, след което протегна ръка на Логан:
	— Съжалявам, че ви накарах да чакате — каза, въпреки че очевидно стоеше там още преди те да пристигнат.
	Двамата се представиха един на друг, но Логан успя да забрави името на мъжа само след около половин минута.
	— Ще тръгваме ли? — Мъжът, който лесно се забравяше спря, засуети се с голямата кожена папка, погледна отново часовника си и ги отведе до един форд „Фиеста“, който изглеждаше така, сякаш спешно се нуждаеше от последно причастие.
	Логан се настани на седалката за пътника до господин Нервен и накара полицай Стийв да седне зад шофьора. Първо: не искаше човекът от съвета по въпросите на здравеопазването и околната среда да види окаяното състояние, в което се намираше полицаят; и второ: ако полицай Стийв решеше да повърне отново, нямаше да бъде върху врата на Логан.
	По време на целия път през града, шофьорът им не спираше да говори колко ужасно нещо било да работиш за съвета, но и как поради ред причини не можел да напусне службата си, защото щял да изгуби всичките си облаги. Логан мислено му завъртя копчето, като само от време на време изплуваше, за да се включи с по някое „звучи ужасно“ и „представям си какво е“, за да не увяхва ентусиазмът му. Вместо това се загледа през прозореца към сивите сгради, които бавно ги подминаваха.
	Задръстването бе стигнало до онази точка, в която всеки, тръгнал за работа преди половин час, бе осъзнал, че ще закъснее. Тук-там по някоя клета душа стоеше зад волана, тикнала фас между зъбите си, със свален прозорец, оставяйки пушека да излиза навън, а дъждът да се излива вътре. Логан ги наблюдаваше завистливо.
	Започваше да изпитва усещането, че детектив-инспектор Инш бе намеквал нещо с цялата си реч за „привилегиите на званието“. Нещо неприятно. Той прокара бавно ръка през челото си, усещайки издутината на черепа през кожата си.
	Не беше изненадващо, че полицай Стийв си бе отнесъл конското. Пиянските му изпълнения можеха да създадат огромни главоболия на управлението. Логан си представяше заглавията: „ГОЛИЯТ ПОЛИЦАЙ МИ ПОКАЗА ПАЛКАТА СИ!“. Ако Стийв беше под негова опека, също не би се поколебал да го смъмри сериозно.
	И точно тогава нещата изведнъж му се изясниха. Инш му го беше казал в прав текст: „Една от привилегиите на званието: наглеждаш хората под теб в командната верига“. Логан беше детектив-сержант, Стийв — редови полицай. Бяха излезли заедно и бяха направили главите, а Логан не бе направил каквото и да е по въпроса, за да спре редовия полицай да се отреже и да си развее голия задник.
	Той простена вътрешно.
	Очевидно задачата беше колкото наказание за Стийв, толкова и за самия него.
	Двадесет и пет минути по-късно излизаха от колата на нервния хлапак пред полуразрушен чифлик, един от първите, с които започваха обработваемите парчета земя в покрайнините на Кълтс. Пътят се губеше в избуялите бурени. В края му се бе сгушила западнала ферма, чиято фасада от сив камък сълзеше под неспирния дъжд. Около нея имаше още няколко запуснати помощни сгради, израстващи сред море от избуяли до над коляното храсталаци, чиито ръждиви листа и клони стърчаха мълчаливо под зимното небе. Върху покрития с плочи покрив на къщата изпъкваха два прозореца, които я правеха да изглежда така, сякаш се взираше враждебно към посетителите. Под тях, върху избелялата червена врата, имаше изписана с бяла боя голяма шестица. Всяка от сградите наоколо имаше изрисувана такава цифра на вратата си. Фасадите им изглеждаха хлъзгави в мъглата на дъжда, отразяващи угасващата сива дневна светлина.
	— Уютно — обади се Логан в жалък опит да разведри обстановката. И тогава усети мириса. — Исусе! — Той запуши устата и носа си с ръка.
	Наситен и зловонен мирис на разложение. Като от забравено на слънце месо.
	Миризма на смърт.


>	11

	Редови полицай Стийв се приведе веднъж, после втори път и накрая щурмува линията на близките храсти, за да повърне шумно и обилно сред тях.
	— Виждате ли? — обади се нервният мъж от съвета. — Не ви ли казах, че е ужасно? Нали?
	Логан кимна и се съгласи с него, макар да не бе чул и една негова дума по пътя за насам.
	— Съседите се оплакват от миризмата от миналата Коледа. Писахме писмено известие след писмено известие, но така и не получихме отговор — продължи мъжът, стискайки кожената папка до гърдите си. — Дори пощальонът е отказал да доставя писма дотук.
	— Така ли? — отвърна Логан. Това обясняваше защо не бяха получили отговор, по дяволите. Той обърна гръб на повръщащия полицай и започна да си проправя път през джунглата от растителност. — Да видим дали има някой вкъщи.
	Въобще не се изненада, когато мъжът от съвета го остави да мине пръв.
	Главната постройка на фермата бе виждала доста по-добри, изпълнени с грижи дни. По изронения камък все още се забелязваха малки парченца олющена бяла боя и изкривени, ръждясващи скоби, откъдето вероятно бяха висели кошници. Ала тези времена отдавна бяха отминали. В улуците по покрива растеше трева, която затлачваше водостоците и караше водата да прелива през ръба. Вратата не бе виждала прясна боя от години. Времето и осите бяха надраскали последната боя, оставяйки след себе си оголено, избеляло дърво и малък, отлят от желязо номер, прикрепен с винтове в средата, който беше станал нечетлив заради мръсотията и ръждата. Бравата не изглеждаше в по-добро състояние. А над всичко това царуваше онази голяма, бяла, ръчно изрисувана шестица.
	Логан почука. Зачакаха. И продължиха да чакат, и да чакат, и…
	— О, за бога! — Логан изостави вратата и нагази през бурените, надничайки през всеки прозорец по пътя си покрай къщата.
	Вътрешността й бе забулена в мрак. В сумрака едва-едва успяваше да различи купчини мебели: безформени петна, които и бездруго се виждаха мъгляво заради мръсните стъкла.
	В края на краищата отново се върна отпред. Пътят, по който бе минал, беше отбелязан от идеална пътечка изпотъпкана трева. Логан затвори очи и се опита да потисне желанието си да изругае.
	— Няма никой — каза. — Вероятно от месеци.
	В противен случай тревата от пътя до входната врата щеше да е напълно изпотъпкана.
	Мъжът от съвета погледна към къщата, после отново към Логан, накрая към часовника си, след което порови известно време в кожената папка и извади от нея канцеларска подложка с прикрепени листове хартия.
	— Не — отвърна, като направи справка с най-горния лист, — в имота пребивава някой си господин Бърнард Филипс. — Той спря, поигра си с копчетата на палтото и отново хвърли поглед на часовника си. — Той, ъъ… работи за съвета.
	Логан отвори уста, за да каже нещо изключително, изключително невъзпитано, но отново я затвори.
	— Как така „работи за съвета“? — попита преднамерено бавно. — Щом работи за съвета, защо просто не сте му връчили предупреждението, когато днес е дошъл на работа?
	Мъжът отново проучи документите си, правейки всичко възможно да не среща погледа на Логан. Така и не отговори.
	— О, за бога — каза Логан. В края на краищата нямаше никакво значение. Вече бяха дошли. Не им оставаше нищо друго, освен да приключват възможно най-бързо. — Господин Филипс на работа ли е в момента? — попита, като се опитваше да звучи спокойно.
	Нервният мъж поклати глава:
	— Има почивен ден.
	Логан се опита да прогони задаващото се главоболие, масажирайки слепоочията си. Поне беше нещо.
	— Добре, значи, ако живее тук…
	— Наистина живее!
	— Ако живее тук, значи не пребивава в тази сграда. — Логан огледа тъмната изоставена постройка. Останалите сгради около къщата бяха пръснати някак небрежно и набързо и до една имаха изрисувани цифри отпред. — Да опитаме ей там — каза най-после, сочейки сградата, означена с номер едно. Все отнякъде трябваше да започнат.
	Пред помощната постройка към тях се присъедини и разтрепереният, с побеляло лице, редови полицай Стийв. Изглеждаше още по-зле отпреди. Нямаше как да не отдаде заслуженото на детектив-инспектор Инш: когато наказваше някой, го правеше както трябва.
	Вратата на постройка номер едно бе намазана с евтина зелена боя, която излизаше и по стените около рамката, включително и по тревата под краката им… Логан даде знак на треперещия полицай, но Стийв просто го изгледа в мълчалив ужас. Миризмата тук бе дори още по-непоносима.
	— Отворете вратата, полицай — нареди му Логан, решен да не го направи сам. Не и щом за тази работа имаше на разположение окаяния униформен служител.
	Отне му известно време, но накрая редови полицай Стийв каза:
	— Да, сър — и улови дръжката на бравата.
	Беше тежка, плъзгаща се врата на клеясали, покрити с ронеща се ръжда релси. Полицаят стисна зъби и я дръпна рязко. Вратата се разтвори със скърцане, изпускайки иззад себе си най-скверната миризма, с която Логан се бе сблъсквал през живота си.
	И тримата се олюляха назад.
	Отвътре, под мъглата от дъжд, се изсипа малка лавина от мъртви сини мухи.
	Полицай Стийв побърза отново да повърне.
	Вероятно в един или друг момент от съществуването си сградата бе изпълнявала ролята на заслон за животни: беше дълга и ниска, традиционно построена, с гранитни стени и покрив от каменни плочи. В средата имаше издигната платформа, оградена с висок до коленете дървен парапет. Всичко останало бе покрито с гниещите трупове на дребни животни.
	Вкочанените, разкривени тела бяха покрити с неравна бяла пелена.
	Логан отстъпи три крачки и се спусна към един ъгъл, за да повърне. Имаше чувството, че при всяко повдигане някой отново и отново го удряше, запращайки през ужасения му стомах вълни от непоносима болка.


	Постройките с номера едно, две и три бяха пълни с животински трупове. Номер три все още не бе изпълнена докрай: бетонният под вътре бе оголен на поне три или четири метра, свободен от трупове, но омазан с гъста, жълта кал. Под краката им хрущяха телата на мухи.
	Някъде по време на огледа на постройка номер две Логан бе променил мнението си: детектив-инспектор Инш не беше човек, който наказваше пияните полицаи както трябва, той беше абсолютен копелдак.
	Отвориха и провериха всяка от сградите и стомахът на Логан се опитваше да изскочи от устата му всеки път, когато полицай Стийв дърпаше поредната врата. В крайна сметка след неопределено дълго време, изпълнено с повръщане и ругатни, седнаха на една ронеща се ограда отвън, от наветрената страна — стиснали колене, дишащи през отворените си усти.
	Постройките в чифлика бяха пълни с мъртви котки и кучета, таралежи, чайки и дори два червени елена. Ако нещо някога бе ходило, размахвало криле или пълзяло, значи беше там. Приличаше на Ноев ковчег, само че пълен с трупове. И имаше доста повече от по две животни от всеки вид.
	— Какво ще правите с тях сега? — попита Логан, който все още усещаше вкуса на жлъчка в устата си, дори след половин кутийка от силните ментови бонбони на редови полицай Стийв.
	Служителят от съвета го погледна с кървясали от продължителното повръщане очи.
	— Ще се наложи някак да ги извозим и изгорим — отговори, като прокара ръка през мокрото си лице. После потръпна. — Ще ни отнеме дни.
	— Защо просто не… — започна Логан, но рязко замълча. Нещо в края на пътя бе помръднало.
	Мъж в избелели джинси и ярък оранжев анорак. Крачеше по покритата с катран част от пътя с наведена глава, виждащ единствено краката си.
	— Шшшт — просъска Логан, като улови служителя от съвета и редовия полицай. — Ти мини от другата страна — нареди на Стийв, сочейки сградата, надписана с номер две.
	Проследи как полицаят изприпка през мочурливата почва. После спипа служителя от съвета за якето.
	— Време е да му връчиш предупреждението — заяви Логан и двамата тръгнаха през изпотъпканата трева.
	Мъжът с оранжевия анорак беше на по-малко от два метра от тях, когато най-после вдигна очи.
	Името не говореше нищо на Логан, но веднага го позна: беше Животното.


	Бяха седнали на една сглобена с подръчни материали пейка в сграда номер пет. Господин Бърнард Дънкан Филипс, наричан още Животното, си беше спретнал нещо като дом вътре. В единия ъгъл беше натрупан огромен куп одеяла, стари палта и найлонови торби, очевидно служещи за легло. На стената над гнездото имаше грубо изработено разпятие, но мястото на Христос бе заето от полугол Екшън Мен.
	До леглото стоеше купчина от консервни кутии и празни картони за яйца заедно с газов котлон „Калор Газ“. Беше от малките, подобен на онзи, който бащата на Логан винаги бе вземал по време на почивките им с каравана в Лосимаут. В този момент котлонът съскаше самодоволно, подгрявайки чайник с вода.
	Животното — все още му беше трудно да мисли за него като за Бърнард — седеше на разкривен дървен стол и се топлеше на огъня. Всъщност огънят беше обикновена електрическа печка с два нагревателя, също толкова мъртъв, колкото и животните в първите три сгради. Но явно му доставяше удоволствие. Ровеше в него с причудливия си ръжен и си тананикаше мелодийка, която Логан не успяваше да разпознае.
	В присъствието на Животното мъжът от съвета бе изненадващо спокоен. Беше му разяснил ситуацията с прости, лесни за разбиране думи: куповете с мърша трябваше да изчезнат.
	— Сигурен съм, че разбираш, Бърнард — каза той, като заби пръст в канцеларската си подложка с листове хартия, — не можеш да държиш труповете тук. Представляват значителен риск за човешкото здраве. Как ще се почувстваш, ако хората започнат да се разболяват заради твоите мъртви животни?
	Животното просто сви рамене и отново разрови изкуствения огън.
	— Майка се разболя — отвърна той и Логан моментално си отбеляза липсата на акцент. Досега винаги бе допускал, че човек, нает от съвета да остъргва прегазени животни от пътищата, би имал „местно“ произношение. Някои от хората, живеещи по тези места, говореха на почти напълно неразбираем език. Но не и Животното. Беше очевидно, че мъжът, седнал на скърцащия кухненски стол, разбъркващ мъртвия електрически огън пред себе си, бе пострадал от някаква форма на класическо образование. — Разболя се и си отиде — продължи Животното и за пръв път вдигна поглед. — Сега е при Господ. — Под цялата мръсотия, кал и брадата всъщност бе добре изглеждащ мъж. Нос със силни контури, интелигентни, каменносиви очи, зачервени от студа бузи. Една баня и посещение при бръснаря, и щеше да се слее с местния елит в клуб „Роял Нордърн“, за да се натъпче на скъпите обеди и вечери с първо, второ, трето, четвърто и пето.
	— Зная, Бърнард, зная. — Служителят от съвета се усмихна окуражително. — Утре ще изпратим екип, който да се заеме с почистването на сградите. Разбираш ли?
	Животното изпусна ръжена. Металният инструмент удари бетонния под с дрънчене, което отекна в голите каменни стени.
	— Те са моите неща — каза той и лицето му се сгърчи, готово да се покрие със сълзи. — Не можете да ми вземете нещата! Те са мои.
	— Налага се да ги изхвърлим, Бърнард. Трябва да се уверим, че си в безопасност, нали?
	— Но те са мои…
	Мъжът от съвета се изправи, давайки знак на Логан и полицай Стийв да сторят същото.
	— Съжалявам, Бърнард, наистина. Екипът ще бъде тук точно в осем и половина. Можеш да им помогнеш, ако искаш.
	— Моите неща…
	— Бърнард? Искаш ли да им помогнеш?
	— Моите чудесни, мъртви неща…


	Подкараха обратно към града с отворени прозорци, опитвайки се да прогонят миризмата от фермата на Бърнард Дънкан Филипс. Все още я усещаха по дрехите и косите си, противна и гранясала. Нямаше значение, че ръмежът се бе заменил с по-силен дъжд, който успяваше да се процеди през отворените прозорци: дори цената да се намокрят им се струваше прекалено малка.
	— Като го гледате така, сигурно дори не бихте предположили — каза мъжът от съвета, докато си проправяха път по „Холбърн стрийт“ и се насочваха към главната квартира на съвета в „Сейнт Никълъс хаус“, — но навремето е бил доста буден младеж. Има диплома по история от университета „Сейнт Андрюс“. Или поне така съм чувал.
	Логан кимна. Предположението му беше минало през ума.
	— Какво се е случило?
	— Шизофрения. — Мъжът сви рамене. — На лекарства е.
	— Води ли се на отчет?? — попита Логан.
	— О, напълно безопасен е — отвърна служителят от съвета, но сержантът долови потрепването в гласа му. Ето защо толкова много бе настоявал за полицейски ескорт. Независимо дали го водеха на отчет или не, мъжът се страхуваше от Животното. — И върши отлична работа, наистина.
	— Като стърже от пътя труповете на прегазени животни?
	— Ами не можем просто да ги оставяме да си гният по канавките, нали? Със зайците и таралежите положението не е толкова зле, колите ги правят на пастет, а гарваните и другите животни се грижат за останалото… Но котките, кучетата и други по-едри екземпляри… Нали разбирате… Хората започват да се оплакват, ако им се налага всеки ден на път за работа да подминават с колата си трупа на някой лабрадор. — Той замълча, когато един автобус се включи в движението пред тях. — Не знам как бихме се справяли без Бърнард. Преди да го наемат, не успявахме да намерим човек, който да се занимава с това, нито за слава, нито за пари.
	Сега, като се замисли, Логан наистина си даде сметка, че отдавна не беше виждал мъртви животни по улиците на Абърдийн.
	Мъжът от съвета ги остави пред абърдийнското главно полицейско управление, като им благодареше за помощта и се извиняваше за миризмата, след което се отдалечи в дъжда.
	Логан и редови полицай Стийв спринтираха към главния вход, вдигайки фонтани от вода, докато прекосяваха локвите. Когато стигнаха до рецепцията бяха подгизнали от главата до петите.
	Сержантът със заострено лице вдигна очи, когато шляпащите им обувки стъпиха върху грампианския полицейски герб на линолеума: магарешки бодил с корона, над които бяха изписани думите „SEMPER VIGILO“*.
	[* „Винаги бдителни“. — Бел.ред.]
	— Детектив-сержант Макрей? — обади се той, протягайки врат от стола си като любопитен папагал.
	— Да? — Логан очакваше някакъв коментар, свързан с новия му прякор Лазар. Онези негодници, Големият Гари и Ерик, сигурно вече го бяха разнесли из целия проклет полицейски участък.
	— Детектив-инспектор Инш нареди веднага да се явите в оперативната стая.
	Логан хвърли поглед на мокрите си панталони и измачкан костюм. Отчаяно се нуждаеше от душ и сухи дрехи.
	— Не може ли да почака петнайсет-двайсет минути? — попита той.
	Сержантът поклати глава.
	— Не. Инспекторът специално наблегна на думите си. Веднага щом се върнете: направо в оперативната стая.
	Полицай Стийв се насочи към съблекалните, а Логан с мърморене отиде при асансьорите и заби гневен пръст в бутона за повикване. Тръгна по коридора на третия етаж. По корковите табла на стените вече бяха забодени първите коледни картички, между бюлетините „ВИЖДАЛИ ЛИ СТЕ ТАЗИ ЖЕНА?“, брошурите „ЗА ДОМАШНОТО НАСИЛИЕ НЯМА ИЗВИНЕНИЕ!“ и всички останали плакати и информационни листовки, които окачаха хората от връзки с обществеността. Мънички фойерверки от празнична радост всред нещастието и страданието.
	Оперативната стая се пръскаше по шевовете. Мъже и жени редови полицаи, детектив-сержанти, сякаш всички се бяха наговорили да влизат и излизат едновременно, стиснали папки с документация и звънящи мобилни телефони. В средата на всичко това се намираше инспектор Инш, седнал на ръба на бюрото си, надничайки през рамото на човек, който си водеше бележки с бясна скорост, притиснал телефонна слушалка между рамото и ухото си.
	Нещо беше станало.
	— Какво има? — попита Логан, след като успя да си проправи път с жвакащи обувки сред тълпата.
	Инспекторът му даде знак с ръка да замълчи и се наведе напред, за да разчете написаното. Най-накрая въздъхна разочаровано и насочи вниманието си към Логан. Когато забеляза състоянието, в което се намираше сержантът, едната му вежда се повдигна нагоре.
	— Май сме плували, а?
	— Не, сър — отговори Логан, усещайки как по врата му се стичат капки вода и мокрят и бездруго подгизналата му яка. — Вали.
	Инш вдигна рамене.
	— Това е Абърдийн. Не можа ли да се облечеш в нещо по-сухо, преди да се явиш тук и да измокриш чистата ми оперативна стая?
	Логан затвори очи и още веднъж си повтори, че не бива толкова лесно да се оставя да го подмамят в капана.
	— Сержантът на рецепцията каза, че е спешно, сър.
	— Изчезнало е още едно дете.


	Прозорците на колата се изпотяваха прекалено бързо, за да може отоплението да се справи с тях. Логан го бе усилил до последно, но външният свят си оставаше скрит зад замъглените прозорци. Детектив-инспектор Инш седеше на мястото до шофьора и дъвчеше замислено, докато Логан се взираше с премрежен поглед през предното стъкло към мрачните, залети от дъжда улици и се опитваше да си пробие път през трафика по посока Хейзълхед към мястото, откъдето бе изчезнало последното дете.
	— Знаеш ли — обади се Инш, — че откакто ти се върна на работа, имаме две отвличания, намерихме мъртво момиченце, мъртво момченце и извлякохме от пристанището труп без капачки на коленете. Само в рамките на три дни. Това е рекорд за Абърдийн. — Той зарови из джоба си за още желирани бонбончета и извади едно, което силно наподобяваше на амеба. — Започвам да си мисля, че сигурно си ни урочасал.
	— Благодаря, сър.
	— Направо ми съсипа криминалната статистика — продължи Инш. — Почти всеки полицай, с който разполагам, е някъде навън и или издирва изчезнало дете, или се опитва да разбере кое е било мъртвото момиченце в чувала за смет. Как се очаква от мен да държа под око кражбите с взлом, измамите и ексхибиционистите, ако не разполагам и с една свободна фуражка? — Той въздъхна и предложи пликчето на Логан.
	— Не, благодаря, сър.
	— Казвам ти, званието си има далеч по-малко привилегии, отколкото си мислиш.
	Логан хвърли поглед на инспектора. Инш не беше полицай, който би се впуснал в самосъжаление току-така. Поне не и доколкото му беше известно.
	— Като например наглеждането на униформени служители? — попита той.
	При тези негови думи по широкото лице на детектив-инспектор Инш се разля широка усмивка.
	— Хареса ли ти малката колекция на Животното?
	Значи през цялото време бе знаел за чифлика и гниещите животински трупове. Беше го направил нарочно.
	— Мисля, че никога в живота си не съм повръщал толкова пъти подред.
	— Как се справи полицай Джейкъбс?
	Логан се канеше да попита кой е полицай Джейкъбс, когато осъзна, че инспекторът говореше за Стийв: голият пияница.
	— Според мен скоро няма да забрави тази сутрин.
	Инш кимна.
	— Хубаво.
	Логан си помисли, че големият мъж ще каже още нещо, ала вместо това Инш просто налапа поредния бонбон и се усмихна злорадо сам на себе си.


	Хейзълхед се намираше в самия край на града, на един хвърлей от началото на обработваемите земи. Между цивилизацията и безкрайните хълмове от другата страна на академията „Хейзълхед“ се намираше единствено крематориумът. Училището имаше репутацията на място, където се ширеха на воля наркотиците и склонните към насилие ученици, но не можеше и да се мери с места като Пауис и Сандилендс, така че можеше да бъде и по-зле.
	Логан спря колата пред един от високите блокове близо до главното шосе. Не беше толкова голям, колкото онези в града, само някакви си седем етажа. Освен това бе заобиколен от стари, зловещи дървета. Листата тази година бяха окапали късно и сега покриваха земята с черна пелена, задръстваха отводнителните канали и ги караха да преливат.
	— Имаш ли чадър? — попита инспекторът, като се загледа продължително в ужасния дъжд навън.
	Логан призна, че има — в багажника, така че Инш го накара да излезе и да го донесе. Той не слезе от колата, докато Логан не разтвори чадъра току пред вратата от неговата страна.
	— Ето това вече наричам обслужване — ухили се Инш. — Хайде, да отидем да видим семейството.
	Господин и госпожа Лъмли притежаваха ъглов апартамент на някой от последните етажи на блока. За изненада на Логан асансьорите не воняха на урина и не бяха издраскани от горе до долу с неграмотни графити. Вратата на асансьора се разтвори към добре осветен коридор. Някъде по средата му един униформен полицай тършуваше с пръст в носа си.
	— Сър! — застана мирно той, изоставяйки изкопните работи веднага щом забеляза инспектора.
	— От колко време си тук? — попита Инш, като надникна крадешком към дома на семейство Лъмли през рамото на полицая.
	— Двадесет минути, сър.
	На по-малко от двеста метра от блока имаше миниатюрен участък. Не разполагаха с повече от две стаи, но и това вършеше работа.
	— Някой от вас започна ли да разпитва съседите?
	Полицаят кимна.
	— Двама мъже и една жена редови полицаи, сър. Патрулната кола е на обиколка и разпространява описанието.
	— Кога е изчезнал?
	Полицаят измъкна бележник от джоба си и ловко го отвори на точната страница.
	— Майката се е обадила в десет и тринайсет. Детето играело навън…
	Логан беше шокиран:
	— В това време?
	— Майката твърди, че обичал дъжда. Обличал се като мечката Падингтън.
	— Е, хубаво де — каза Инш и натъпка по-дълбоко ръце в джобовете си. — Всякакви ги има. Приятели?
	— Да, съученици.
	— Радвам се, че има такива. Проверихте ли в училището, в случай че малкото приятелче е решило да намине, за да научи нещо?
	Полицаят кимна.
	— Телефонирахме им веднага, след като разпитахме приятелите му. Не са го виждали от почти седмица и половина.
	— Прекрасно — въздъхна детектив-инспектор Инш. — Тогава да вървим. Най-добре да поговорим с родителите.
	Вътрешността на апартамента бе издържана само в ярки цветове, също като къщата в Кингсуелс, където бе живял Дейвид Рийд, преди да го отвлекат, удушат, изнасилят и обезобразят. По стените имаше фотографии като в дома на семейство Ърскин в Тори, само че детето беше неособено спретнато на вид момче на около пет, с оранжев перчем и покрито с лунички лице.
	— Тази я направихме преди два месеца, на рождения му ден.
	Логан отклони погледа си от стената и го насочи към жената, застанала в рамката на вратата за всекидневната. Беше направо зашеметяваща: дълга, къдрава червена коса, падаща свободно по раменете й, малък чип нос и широки зелени очи. Логан положи сериозни усилия да не зяпа деколтето й, докато тя ги въвеждаше във всекидневната.
	— Намерихте ли го? — Въпросът бе дошъл от дрипав на вид мъж със сини работни дрехи, по чорапи.
	— Дай им малко време, Джим, току-що пристигнаха — каза жената, като го потупа по ръката.
	— Вие ли сте бащата? — попита Инш, като седна на края на яркосиния диван.
	— Втори баща — отговори мъжът, като седна отново на мястото си. — Баща му беше негодник…
	— Джим!
	— Съжалявам, с баща му не се разбираме много.
	Логан започна оглед на жизнерадостната стая, като си даваше вид, че изучава снимките и украсата, но през цялото време не изпускаше от поглед Джим, втория баща. Не за пръв път нечий доведен син попадаше под ласките на новия съпруг на мама. Някои хора вземаха такива деца под крилото си и се грижеха за тях като за свои. Други обаче гледаха на тях като на постоянно напомняне, че не са били първи, че някой друг е мачкал чаршафите с тяхната любима. Ревността е ужасно нещо. Особено, когато намира отдушник върху главата на някое петгодишно дете.
	Наистина, на всяка от снимките на стената и тримата изглеждаха така, сякаш си прекарват страхотно, но хората нямаха навика да излагат на показ синините, изгарянията от цигари и счупените кости във всекидневната си.
	Логан бе особено заинтригуван от снимка, снета на плажа, на някое горещо място, на която всички бяха по бански и се усмихваха широко на фотоапарата. От фигурата на майката ти спираше дъхът, още повече заради бутилково зелените й бикини. Дори и като се вземеше предвид белега от цезаровото сечение.
	— Корфу — обади се госпожа Лъмли. — Джим всяка година ни води на някое хубаво място. Миналата година беше Корфу, а тази ходихме в Малта. Следващата ще заведем Питър във Флорида, за да види Мики Маус… — Тя прехапа долната си устна. — Питър обожава Мики Маус… той… Божичко, моля ви, намерете го! — След което се хвърли в ръцете на съпруга си.
	Инш хвърли на Логан многозначителен поглед. Сержантът кимна и каза:
	— Какво ще кажете да направя за всички по една хубава чаша чай? Господин Лъмли, ще ми помогнете ли да се ориентирам?
	Половин час по-късно Логан и инспектор Инш стояха във входа на блока и се взираха в неспирния дъжд.
	— Какво мислиш? — попита Инш, като се бореше с пликчето захаросани желирани бонбони.
	— За втория баща ли?
	Инш кимна.
	— Изглежда истински привързан към хлапето. Трябваше да го чуеш, не спираше да повтаря как, като пораснел, Питър щял да играе за „Донс“. Не го виждам в ролята на извратения втори татко.
	Инспекторът отново кимна. Докато Логан правеше чая и бе разпитвал бащата, самият Инш внимателно бе събирал информация от майката.
	— Аз също. Освен това детето няма медицинска история от произшествия, мистериозни заболявания и посещения при доктора.
	— Как така днес не е бил на училище? — попита Логан като се подкрепяше с едно от бонбончетата на Инш.
	— Заради побойник. Някакво тлъсто хлапе го е бъхтело здравата, защото бил рижав. Майката го задържала вкъщи за известно време, докато училището намери начин да се справи с проблема. Но не е казала на мъжа си. Смята, че ще се побърка, ако разбере, че някой тормози Питър.
	Инш натъпка бонбонче в устата си и въздъхна.
	— Две изчезнали деца за два дни — произнесе той, без да си прави труда да замаскира тъгата в гласа си. — Исусе, надявам се просто да е избягал. Наистина не ми се иска да виждам още едно мъртво дете в моргата.
	Инш отново въздъхна, а масивното му тяло забележимо спадна.
	— Ще ги намерим — заяви Логан с увереност, която не изпитваше.
	— Да, ще ги намерим. — Инспекторът излезе под дъжда, без да дочака Логан да разтвори чадъра. — Ще ги намерим, но ще бъдат мъртви.


>	12

	По обратния път към полицейското управление Логан и Инш се возеха в мълчание. Небето над тях се бе смрачило от буреносните облаци, плъзнали от хоризонт до хоризонт, поглъщащи дневната светлина, превръщайки града в царство на сенките, въпреки че бе едва два следобед. Докато Логан шофираше, светофарите премигваха и жълтите им светлини смрачаваха деня дори още повече.
	Разбира се, Инш беше прав: нямаше да намерят изчезналите деца живи. Не и ако ставаше дума за един и същ извършител. Според Изобел се беше възползвал от тях след смъртта.
	Логан прекара колата през „Андерсън драйв“ почти на автопилот.
	Питър Лъмли поне бе успял да си поживее известно време. Горкият Ричард Ърскин си имаше своята прекалено загрижена за живота му майка. По никакъв начин Логан не можеше да си представи как тя би го завела на почивка в Корфу, Малта или Флорида. Би било прекалено опасно за нейното малко сладурче. Питър бе имал късмета да попадне на свестен втори баща, който да се грижи за него.
	— Говориха ли вече с теб от испанската инквизиция? — попита Инш, докато Логан завиваше по кръговото движение в края на „Куийн стрийт“. На огромен гранитен постамент в средата се издигаше статуята на кралица Виктория. Някой беше сложил на главата й пътен конус.
	— От Професионални стандарти ли? Не, още не. — Честта все още му предстоеше.
	Инш въздъхна.
	— Разговаряха с мен тази сутрин. Някакъв нахален чеп в чистичка униформа, който сигурно не е виждал и един ден нормална полицейска работа през живота си, се опита да ми обясни колко било важно да открием как е изтекла информацията към пресата. Сякаш аз не мога да се сетя и сам. Казвам ти, като разбера кой е…
	Пред тях неочаквано изскочи мръсен микробус форд и Логан рязко наби спирачките, като не спираше да ругае.
	— Я да го спрем този! — кресна радостно Инш. И двамата щяха да се почувстват по-добре, ако за разнообразие превърнеха в ад деня на някой друг.
	Смъмриха строго жената зад волана и й наредиха на следващата сутрин да се яви в девет в полицейското управление с всичките си документи. Не бе кой знае какво, но поне беше нещо.
	В оперативната стая в управлението все още цареше пълен хаос. Телефоните звъняха неспирно, след като изявлението бе излъчено по радио „Нортсаунд“ и обедните телевизионни новини. Всички големи програми разнищваха историята. Полицията се намираше под светлината на прожекторите и ако Инш не успееше да разреши случая скоро, щяха да му позволят да поиграе със собствената си глава.
	Прекараха известно време в преглеждане на местата, където се предполагаше, че са забелязани изчезналите момчета. Голяма част от обажданията щяха да се окажат пълна загуба на време, но все пак бяха длъжни да ги проучат, просто за всеки случай. Един от техническите сътрудници на управлението бе зает с въвеждане на данните в компютърната система. Всеки случай, когато някой бе забелязал нещо, всеки разпит, местоположение, време и дата. Информацията влизаше в ХОЛМС, Голямата главна система за заявки към Вътрешното министерство, след това списъците се обработваха от специална програма, която бълваше рула и рула от автоматично генерирани задачи. Беше ужасно главоболие, но човек никога не знаеше кога можеше да изскочи нещо важно.
	Само че Логан знаеше, че всичко това бе една голяма загуба на време, защото Питър Лъмли вече беше мъртъв. Без значение колко стари дами го бяха видели да се скита по улиците на Питърхед или Стоунхейвън. Хлапето лежеше в някоя канавка, полуголо и изнасилено.
	Един от администраторите, жена, прекалено умна, за да е толкова слаба, подаде куп листове на Инш: задачите, генерирани от ХОЛМС, докато двамата с Логан бяха отсъствали. Инспекторът ги взе решително и бързо ги прегледа.
	— Боклук, боклук, боклук — произнасяше, докато ги хвърляше един по един през рамо.
	Всеки път, когато ХОЛМС се натъкваше на нечие име, изникнало по време на разпит, се генерираше задачата човекът да бъде разпитан. Дори и да ставаше въпрос за някоя старица, твърдяща, че е хранела котката си — господин Тибълс — по времето, когато детето е изчезнало, ХОЛМС искаше господин Тибълс да бъде разпитан.
	— Това няма да го правим. Нито това. — Към пода полетяха още два листа. Когато приключи, купчината изглеждаше доста по-скромно. — Заемете се с останалото — нареди на администраторката, като й я подаде.
	Тя му отдаде чест продължително и съкрушено и ги остави на мира.
	— Знаеш ли какво — обади се Инш, като хвърли критичен поглед на Логан, — изглеждаш по-зле, отколкото аз се чувствам.
	— Не се чувствам достатъчно полезен тук, сър.
	Инш се паркира на ръба на едно бюро и прелисти с палец куп папки.
	— Тогава правим така — заяви и му подаде купа. — Ако искаш да помогнеш, прегледай тези неща. Това са изявленията на съседите в Роузмънт от тази сутрин. Днес следобед скапаният Норман Чалмърс ще се явява в съда. Виж дали можеш да разбереш кое е било малкото момиченце, преди да пуснат копелето под гаранция.


	Логан си намери един празен кабинет, колкото можеше по-далеч от шума и лудницата на оперативната стая. Униформените полицаи си бяха свършили работата много съвестно. Времето, отбелязано върху изявленията, даваше ясно да се разбере, че се бяха връщали в някои от сградите и втори път, за да се уверят, че са разговаряли с всички.
	Никой не знаеше кое може да е мъртвото момиче. Никой не бе разпознал лицето й от фотографията, направена в моргата. Все едно не бе съществувала, преди да забележат, че единият й крак се подава от чувал за боклук на сметището.
	Мина през канцеларията за консумативи и се запаси с нова карта на Абърдийн, след което я окачи на стената на новопридобития кабинет. Съвсем същата карта имаше и в оперативната стая на Инш, покрита от горе до долу с карфици, линии и малки етикетчета. Логан обаче искаше своя собствена. Забоде първата карфица на сметището при Ниг и една в Роузмънт: „Уолхил кресънт“ №17.
	Чувалът за смет, в която бяха напъхали момиченцето, идваше от дома на Норман Чалмърс. Само че в апартамента нямаше улики, които да го свържат с жертвата. Като се изключеше съдържанието на чувала. Това можеше да се окаже достатъчно, за да го изправят пред съда, но всеки добър адвокат от защитата — а Санди Мойър-Фаркуърсън не беше просто добър: малкото лайно бе направо гениално — щеше да направи обвинението на парченца.
	— Така. — Той седна зад писалището със скръстени ръце и се вторачи в двете карфици на картата.
	Чувалът за смет го тревожеше. Когато арестуваха Чалмърс, апартаментът му бе покрит с котешка козина. Същата вечер Логан бе прекарал по-голямата част от вечерта в кръчмата, опитвайки да изчисти проклетите косми от панталоните си. По сакото му все още имаше остатъци от сивата козина. Ако хлапето се бе намирало в апартамента, Изобел със сигурност щеше да открие следи от котешките косми по време на аутопсията.
	Така че детето не бе стъпвало в апартамента. Поне това знаеха със сигурност. Ето защо Инш бе изискал щателно проучване на живота на Чалмърс, за да разбере къде на друго място можеше да я е завел. Екипите по проучването обаче все още нямаха нищо. Ако Норман Чалмърс разполагаше с място, където да е отвел четиригодишното дете, никой не знаеше за него.
	— Ами ако не го е направил той? — попита на висок глас.
	— Кой не е направил какво?
	Беше полицай Уот… Джаки.
	— Ами ако Норман Чалмърс не е убил онова малко момиченце?
	Изражението на лицето й се изостри.
	— Убил я е.
	Логан въздъхна, улови се за ръба на бюрото и се изправи. Трябваше да се досети, че темата няма да й хареса особено. Все още се надяваше, че намирането на касовата бележка ще доведе разследването до благополучен завършек.
	— Погледни на нещата от този ъгъл: ако не я е убил той, значи го е направил някой друг. Нали така?
	Тя завъртя очи.
	Логан продължи бързо:
	— Добре, значи, ако е бил някой друг, то този човек трябва да има достъп до боклука на Норман Чалмърс.
	— Няма такъв! Кой изобщо ще се занимава с боклука му?
	Логан мушна пръст в картата, карайки хартията да изпука:
	— В Роузмънт си имат от онези големи комунални контейнери за смет на улицата. Всеки може да си изхвърли боклука в някой от тях. Ако убиецът не е Чалмърс, съществуват само две места, където са можели да напъхат тялото в такъв чувал: тук… — Той отново посочи картата. — … или тук, когато боклука пристига на сметището в Ниг. Ако възнамеряваш да криеш труп на самото сметище, няма да оставиш някакъв крак да се подава просто така от торбата. Какъв е смисълът? Далеч по-лесно би било просто да заровиш тялото сред боклуците. — Логан дръпна карфицата от картата и почука по зъбите си с червената й пластмасова главичка. — Следователно убиецът не се е отървал от тялото на сметището. Било е превозено дотам с фирмен камион и е изсипано заедно с останалите нечистотии. Напъхали са я в чувала, докато все още е бил на улицата.
	Полицай Уотсън не изглеждаше особено убедена.
	— Апартаментът на Чалмърс си остава най-логичното място. Ако не я е убивал той, защо беше в чувала заедно с неговия боклук?
	Логан сви рамене. В това беше проблемът.
	— Защо изобщо слагаме нещата в торби? — попита той. — За да ни бъде по-лесно да ги носим. Или скрием. Или… — Той се върна при писалището и започна да преглежда изявленията, събрани от хората по време на разпитите на съседите. — Човек не би разнасял мъртво момиченце с колата си, търсейки контейнер, където да го изхвърли — продължи, като подреждаше изявленията на купчини, съобразно номерата на сградите по „Уолхил кресънт“. — Разполагаш с кола: вземаш тялото и го заравяш в плитък гроб някъде около Гарлоджи или в района на Ню Диър. На някое уединено място. Някъде, където никой няма да го открие години наред. Може би никога.
	— Или се е паникьосал?
	Логан кимна.
	— Именно. Паникьосваш се и се освобождаваш от трупа на първото място, което ти се стори подходящо. Пак повтарям, не караш с колата наоколо в търсене на контейнер. Фактът, че не беше овързана с нищо друго, освен с опаковъчна лента, също е странен. Голо тяло на момиченце, опасано с кафява лента? Няма да стигнеш много далеч, ако я разнасяш насам-натам… Който и да се е отървал от тялото по такъв начин, живее възможно най-близо до съответния контейнер в сравнение с другите на улицата.
	Той раздели купчините изявления на две — едната на живеещи на две врати разстояние от номер седемнайсет, а другата — на живеещите по-далеч. Дори и така им оставаха трийсет възможни апартамента.
	— Ще ми направиш ли една услуга? — попита той, като бързо драскаше имената от изявленията на чисто парче хартия. — Отнеси това долу при архива с досиетата. Искам да знам дали някой от тях има предишни прояви от какъвто и да е характер. Предупреждения, арести, неправилни паркирания. Каквото и да е.
	Полицай Уотсън му заяви, че си губи времето. Че Норман Чалмърс е виновен без всякакво съмнение. Но взе имената със себе си и обеща да му се обади пак.
	Когато Уотсън си тръгна, Логан мина да си вземе един шоколад и чаша кафе от машината. Погълна ги, докато изчиташе отново изявленията. Някой от тези хора лъжеше. Някой от тях знаеше кое е малкото момиченце. Някой от тях я бе убил, беше направил опит да нареже тялото й, след което я бе изхвърлил заедно с боклука.
	Проблемът беше: кой?
	Всяка година в североизточна Шотландия изчезваха над три хиляди души. Три хиляди човека, обявени за изчезнали на всеки дванайсет месеца. И все пак едно четиригодишно момиченце бе изчезнало преди два дни, съгласно аутопсията, и никой не се беше обадил, за да се поинтересува какво смята да направи полицията по въпроса. Защо не я бяха обявили за изчезнала? Може би защото нямаше кой да забележи отсъствието й?
	От джоба му се разнесе познатият подрънкващ звук и той изруга.
	— Логан.
	Обаждаха се от рецепцията, за да го осведомят, че долу го очаква посетител.
	Логан се намръщи към купчината изявления на бюрото.
	— Добре — каза накрая. — Веднага слизам.
	Изхвърли опаковката от шоколада и празната пластмасова чаша в кошчето и се насочи към асансьорите. Във фоайето някой бе усилил отоплението докрай. Подгизналите от пороя посетители стояха до запотените прозорци и се взираха навън.
	— Ей там — посочи сержантът със заостреното лице.
	Колин Милър от Глазгоу, новото златно момче на „Прес енд Джърнъл“, беше застанал до плакатите с лица на издирвани престъпници. Носеше елегантен, дълъг, черен шлифер, водата от който се отцеждаше по плочките на пода и записваше нещо в джобния си компютър.
	Когато Логан приближи, Милър се обърна и на лицето му цъфна широка усмивка.
	— Лаз! — каза и протегна ръка. — Радвам се пак да те видя. Харесва ми как си издокарал това място. — Той посочи наоколо — запарената рецепция, измокрените до кости посетители и запотените прозорци.
	— Името ми е детектив-сержант Макрей. Не „Лаз“.
	Колин Милър му намигна.
	— Е, знам. Направих някои проучвания след вчерашната ни среща в кенефите. Онази малката, дето беше с теб, направо ми се иска да я изям, между другото. Може да ме заключи когато си пожелае, ако разбираш какво искам да кажа. — Той отново намигна на Логан.
	— Какво искате, господин Милър?
	— Аз ли? Просто исках да изведа любимия си детектив-сержант на обяд.
	— Три часът е — отговори Логан, като внезапно си даде сметка, че с изключение на шоколада и двете масленки не беше хапвал нищо от сандвича с бекон на полицай Уотсън същата сутрин. А сандвичът така или иначе сигурно още си стоеше, пръснат по тревата при къщата на ужасите на Животното. Умираше от глад.
	Милър сви рамене.
	— Е, да го наречем късен обяд или ранен чай… — Той хвърли конспиративен поглед на рецепцията и снижи драматично гласа си до шепот: — Може би двамата с теб сме в състояние да си подадем по едно рамо. Възможно е да знам нещо, което ще ти бъде от полза. — Той отстъпи и отново грейна. — Какво ще кажеш? За сметка на вестника е.
	Логан обмисли предложението. Съществуваха строги правила по въпроса с приемането на подаръци. Модерната полиция полагаше отчаяни усилия никой да не може да я сочи с пръст и да я обвинява в корупция. Колин Милър беше последният човек, с когото би искал да прекара дори пет минути. Но все пак, ако Милър наистина разполагаше с някаква информация… А и наистина умираше от глад.
	— Става — каза той.

	* * *

	Намериха едно ъглово сепаре в малък ресторант в парка. Милър си поръча бутилка шардоне и талятели с пушена треска и чушки, а Логан се задоволи с чаша минерална вода и лазаня. И малко чеснов хляб. И салата.
	— Господи, Лаз — каза Милър, докато го наблюдаваше как напада кошничката с хляба и маслото. — Не ви ли хранят в полицията?
	— Логан — произнесе сержантът с пълна с хляб уста. — Не „Лаз“. Логан.
	Милър се облегна назад и разклати съдържанието на чашата си, загледан в искрящите цветове.
	— Не знам… — отвърна той. — Както ти казах, направих някои проучвания. Лазар не е лош прякор за някой, който се е върнал от оня свят.
	— Не съм се връщал от оня свят.
	— И още как. Според медицинския доклад си бил мъртъв в продължение на пет минути.
	Логан се намръщи.
	— Откъде знаеш какво пише в медицинския ми доклад?
	Милър сви рамене:
	— Работата ми е да знам разни неща, Лаз. Както знам, освен това, че вчера си намерил мъртво дете на сметището. Също и че вече се каниш да го припишеш на някой. А, и че ти и главният патолог сте били нещо като близки приятели.
	Логан се напрегна.
	Милър вдигна ръка успокоително:
	— Спокойно, тигре. Пак ти повтарям: работата ми е да знам разни неща.
	Сервитьорът пристигна с храната им и настроението помръдна съвсем леко в положителна посока. Логан откри, че му е трудно едновременно да се храни и да се ядосва.
	— Спомена, че имаш нещо за мен — каза той, като пъхаше салата в устата си.
	— Аха. Вчера твоите хора са извлекли тяло от пристанището. С отрязани колене.
	Логан погледна треперещата лазаня на върха на вилицата си. Месният сос отвърна на погледа му с проблясващо, червеникаво отражение. Бледите кремави кори се подаваха от него като парченца кости. Само че стомахът му нямаше намерение да се предава.
	— И? — попита, като продължи да дъвче.
	— И не знаете кой е: просто господин Няма-Ми-Коленете.
	— Но ти знаеш?
	Милър вдигна чашата си и отново опита трика с разклащане на съдържанието й.
	— О, да — отвърна той. — Както ти казах — такава ми е работата.
	Логан зачака, но Милър просто отпи бавно.
	— Е, кой е тогава? — попита най-накрая сержантът.
	— Ами ето точно в този момент можем да започнем да си помагаме взаимно, нали разбираш? — Журналистът му се усмихна. — Аз знам някои неща, ти знаеш други. Ти ми казваш твоите, аз моите. В края на деня и двамата сме напред.
	Логан остави вилицата си. Подозираше, че нещо подобно е на път да се случи още от момента, в който репортерът го бе поканил на обяд.
	— Известно ти е, че не мога да ти кажа нищо.
	Той избута чинията надалеч от себе си.
	— Известно ми е, че можеш да ми кажеш много повече, отколкото казвате на медиите. И че можеш да ми подхвърлиш вътрешна информация. Наистина можеш.
	— Мислех, че вече си намерил някой, който да те подхранва с пикантни новини. — След като вече нямаше нужда да яде, Логан можеше да се концентрира върху гнева си.
	Милър вдигна рамене и нави с вилицата талятелите си.
	— Разбира се, но ти можеш да ми помогнеш много повече, Лаз. И преди да ми налетиш с кървясали очи, си спомни за какво говорим: за размяна. Ти ми казваш едни неща, аз ти казвам други неща. Негодниците трябваше да те направят детектив-инспектор, задето спипа онзи Ангъс Робъртсън. Човекът убива петнайсет жени, а ти го хващаш с голи ръце! Мамка му, трябваше да ти връчат медал, човече. — Той нави нова хапка от чинията си и я гарнира с няколко парченца пушена риба. — Вместо това те потупаха по гърба. Някаква друга награда? Не мога да се сетя. — Милър се наведе напред и насочи вилицата си към Логан. — Някога мислил ли си да напишеш книга по случката? — попита той. — Можеш да изкараш грамаден аванс за подобно нещо: по улиците дебне сериен убиец изнасилвач, никой не може да го разкрие, но ето че се появява детектив-сержант Макрей! — Репортерът въодушевено размаха вилицата си като диригент, а талятелите на нея започнаха да се размотават. — Сержантът и храбрата патоложка проследяват убиеца, само че той залавя нея! Финалната конфронтация е върху покривите на сградите: кървава схватка, почти фатално нараняване. Убиецът е заловен, очаква го присъда от трийсет години до живот. Аплодисменти, завеса. — Той се ухили и погълна остатъците от макароните на вилицата си. — Направо страхотна история. Трябва обаче да се действа бързо, тъй като обществото няма особено трайна памет. Разполагам с връзки. Мога да помогна. Мамка му, заслужаваш го!
	Той пусна вилицата в чинията си, започна да търси нещо в единия си джоб и извади от него неголям портфейл.
	— Ето — каза, измъквайки тъмносиня визитна картичка. — Звънни на Фил и му предай, че аз те пращам. Ще ти уреди добра сделка. За мен ще бъде удоволствие. — Той остави визитката в средата на масата, обърната към Логан. — Между другото, това е безплатно. Като жест на добра воля.
	Логан каза благодаря, но остави картичката където си беше.
	— Онова, което искам от теб — зае се отново с макароните си Милър, — е да ми кажеш какво става с всички тези мъртви хлапета. Шибаните връзки с обществеността ми пробутват все същите стари тъпотии: не разполагаме с подробности. Нищо съществено.
	Логан кимна. Беше стандартна практика: ако кажеш всичко на медиите, те го отпечатваха, или организираха възстановки, или го обсъждаха на живо по телевизията. След което всички откачалки, пъплещи под слънцето, започваха да звънят в полицията с твърдението, че са новото чудовище от Мастрик, или каквото там изтъркано прозвище щеше да лепне пресата на човека, който отвличаше, убиваше и обезобразяваше малки момченца, преди да се позабавлява с труповете им. Ако нищо не оставаше скрито, нямаше начин да разбереш кое обаждане е истинско и кое фалшиво.
	— Значи, известно ми е, че малкият Дейвид Рийд е бил удушен — продължаваше Милър, но това всички го знаеха. — Зная, че е бил изнасилен. — Още веднъж: нищо ново. — Зная също, че извратенякът е отрязал пишката на детето с ножици.
	Логан рязко се изправи.
	— Откъде, по дяволите, си разбрал, че…
	— Знам и че е пъхал нещо в задника на детето. Вероятно не е могъл да го вдигне, така че просто е използвал…
	— Кой ти каза всичко това?
	Милър не му предложи нищо повече освен познатото повдигане на рамене и разклащане на виното в чашата си.
	— Както казах: това…
	— … ти е работата — довърши вместо него Логан. — Изглежда помощта ми едва ли ще ти е от голяма полза.
	— Онова, което искам да знам, е какво става отвътре по време на разследването, Лаз. Искам да знам какви ги вършите, за да спипате негодника.
	— В момента работим по няколко нишки в разследването.
	— Мъртво момченце в неделя, мъртво момиченце в понеделник, две момченца — отвлечени. Струва ми се, че си имате сериен убиец на свобода.
	— Няма доказателства, че случаите са свързани.
	Милър се облегна назад, въздъхна и си наля нова чаша шардоне.
	— Хубаво, все още ми нямаш доверие — каза той. — Разбирам те. Затова ще ти направя услуга, просто за да схванеш, че не ти мисля лошото. Онзи тип, който сте извлекли на пристанището, който няма капачки на коленете; името му е Джордж Стивънсън. Или Джорди за приятелите.
	— Продължавай.
	— Бил е човек на Малк Ножа. Да си чувал за него?
	Логан беше чувал. Малк Ножа, от Малкълм Макленън. Водещият вносител в Единбург на оръжие и литовски проститутки. Преди три години беше излязъл на светло, ако строителното предприемачество можеше да се нарече така. „Домове Макленън“ бяха закупили големи парчета земя в покрайнините на Единбург, за да ги осеят с малки квадратни къщурки. В последно време душеха около Абърдийн с намерението да се включат в пазара на имоти преди хората да са престанали да купуват. Пряко волята на местните момчета. Малк Ножа не играеше играта като местните предприемачи. Пипаше здраво и не изпускаше онова, до което се докопаше. Досега никой не бе успял да сложи ръка върху него. Нито криминалният отдел в Единбург, нито полицията в Абърдийн, никой.
	— Е — каза Милър, — явно Джорди се е отбил насам, за да се увери, че Малки ще получи разрешение за строежа на последните си архитектурни творения. Триста къщи в зеления пояс оттук до Кингсуелс. По малко от добрите стари подкупи и корупция. Само дето Джорди е имал лошия късмет да се натъкне на неподкупен архитект. — Той се настани още по-удобно и кимна: — Именно, за мен също беше изненада. Не ми се вярваше да са останали такива сред тези негодяи. Както и да е, архитектът казва: „Зад мен, дяволе!“ и Джорди прави тъкмо това. — Милър вдигна ръце, имитирайки бутане. — Точно пред номер двеста и четиринайсет за Уестхил. Направо става на кайма.
	Логан вдигна вежда. Беше чел, че някой от съвета е паднал пред автобус, но нямаше дори и намек, че е нещо повече от обикновено произшествие. Клетникът беше в интензивното отделение на болницата. Никой не очакваше да изкара до Коледа.
	Милър му смигна.
	— Сега става още по-интересно — каза той. — Носи се мълва, че Джорди имал малък проблем с конете. Правел залози наляво и надясно сред местните букмейкъри. Големи пари, само че късметът му не струвал. Знаеш, че средностатистическият абърдийнски букмейкър не е толкова… инициативен, колкото събратята си на юг, но пък и не може да се каже, че е мило момче. Докато се усети, Джорди заплувал по корем във водите на пристанището, а някой му бил отрязал капачките с мачете. — Репортерът се облегна назад и обърна чашата си с вино наведнъж. — Е, струва ли тази информация нещо за теб?
	Логан бе принуден да признае, че е така.
	— Хубаво тогава — каза Милър и постави лакти на масата. — Твой ред е.


	Логан извървя пътя до управлението с вида на човек, в чиято ръка току-що са тикнали печелившия билет от лотарията. Дори дъждът бе понамалял, позволявайки му да измине пеша разстоянието от парка до големия полицейски клон на „Куийн стрийт“, без да се намокри.
	Инш все още беше в оперативната стая, раздавайки заповеди и приемайки текущи доклади. По всичко изглеждаше, че не бяха постигнали никакъв напредък в откриването на Ричард Ърскин и Питър Лъмли. Мисълта за двете малки момчета, някъде там, вероятно мъртви, успя да отнеме част от доброто настроение на Логан. Вече не му се искаше да се хили като откачен.
	Успя да хване насаме инспектора и го попита кой е начело на случая с липсващите коленни капачки.
	— Защо? — попита с натежало от подозрителност лице Инш.
	— Защото имам една-две следи за тях.
	— Така ли?
	Логан кимна утвърдително и усмивката отново се върна на лицето му, докато предаваше онова, което бе научил от Колин Милър по време на обеда. Когато приключи, Инш изглеждаше впечатлен.
	— Как, по дяволите, се докопа до всичко това? — попита той.
	— Колин Милър. Журналистът от „Прес енд Джърнъл“. Онзи, който ми наредихте да не вбесявам.
	Изражението на Инш отново стана непроницаемо.
	— Казах да не го вбесяваш. Не съм ти намеквал да си лягаш с него.
	— Какво? Не съм…
	— Друг път бъбрил ли си си с този Колин Милър, сержант?
	— Довчера никога не го бях виждал.
	Инш се намръщи заплашително, като продължаваше да мълчи в очакване Логан да се пречупи и да запълни неловката тишина с нещо уличаващо.
	— Вижте, сър — каза Логан, без да успее да се овладее. — Той дойде при мен. Питайте сержанта на рецепцията. Спомена, че разполага с нещо, което би ни помогнало.
	— И какво ти се наложи да му дадеш в замяна?
	Настъпи нова пауза, тази даже още по-неприятна.
	— Искаше да му кажа нещо повече по разследванията на отвличанията и убийствата.
	Инш се вторачи в него.
	— И направи ли го?
	— Ами… казах му, че преди това трябва да съгласувам информацията с вас, сър.
	При тези негови думи детектив-инспектор Инш се усмихна.
	— Добро момче. — Той извади пликче винени дъвки от джоба си и го предложи на Логан. — Но ако разбера, че ми разправяш един куп лъжи, ще те пречупя.


>	13

	Безплатният обяд на Логан бавно, но сигурно се превръщаше в ужасяващи проблеми с храносмилането. Беше излъгал детектив-инспектор Инш и в този момент можеше единствено да отправи гореща молитва, че лъжата му няма да бъде разкрита. След като Колин Милър бе споделил с него информацията за мъжа с липсващи коленни капачки, Логан на свой ред му бе отвърнал със сведения около разследванията на изчезналите деца. Беше убеден, че постъпва добре: установяваше разбирателство с информатор, хвърляше мостове през бездната между полицията и местната преса. Инш обаче бе реагирал така, сякаш се бе опитал да продаде тайните им на врага. Логан поиска разрешението му да каже на Милър всичко, което вече така или иначе му бе казал. И в крайна сметка Инш се бе съгласил. Само Господ можеше да му помогне, ако инспекторът някога откриеше, че размяната на сведения се е случила преди да я е утвърдил.
	Логан не искаше още един човек да научава за случилото се. Това бе инспекторът от Професионални стандарти, понастоящем разположил се от другата страна на масата в стаята за беседи, облечен в безукорно черната си униформа. Въплъщение на правите ръбове и излъсканите копчета, инспектор Нейпиър имаше оредяваща червеникава коса и нос като отварачка за консерви. Задаваше безброй въпроси за завръщането на Логан в полицейските части, за възстановяването му, за статуса му на герой, за обеда му с Колин Милър.
	Като не спираше да се усмихва искрено, Логан лъжеше с всички сили.
	Половин час по-късно се намираше в новопридобития си кабинет, гледаше картата на стената и разтриваше стомаха си, за да премахне изгарящото усещане в него. По всякакъв начин се опитваше да отхвърли мислите за скорошното си уволнение.
	Синята визитна картичка, която Милър му бе дал, се намираше в джоба му. Може пък наистина да заслужаваше повече от това. Какво му пречеше да напише книга за Ангъс Робъртсън: _Залавянето на чудовището от Мастрик_. Звучеше много добре…
	По време на обеда му полицай Уотсън бе минала, за да остави до купчината с изявления друга купчина с разпечатки. Криминални и цивилни досиета за всеки, който фигурираше в списъка му. Логан прелисти разпечатките с нарастващото чувство за неудовлетворение от онова, което виждаше. Нито един от тях нямаше минало, свързано с отвличания, убийства и изхвърляне на тела на момиченца в кофите за боклук.
	Но Уотсън си бе свършила работата съвестно. Беше категоризирала данните за всеки един: възраст, телефонен номер, място на раждане, номер на социална осигуровка, професия, колко дълго е живял на настоящия си адрес. Нямаше представа как е успяла да се добере до всичко това. Беше жалко, че нищо от събраното не му вършеше каквато и да било работа.
	Роузмънт винаги се бе славил с ролята си на нещо като миш-маш от култури и това си личеше от списъка на Уотсън: Единбург, Глазгоу, Абърдийн, Инвърнес, Нюкасъл… Имаше дори двама от остров Ман. Това вече беше екзотично.
	Той въздъхна и отново придърпа купчината с изявления на онези, които бе отделил като живеещи достатъчно близо до номер седемнайсет, че да споделят един и същ контейнер за смет. Прочете сведенията на полицай Уотсън, след което пак се запозна със съответните изявления, стараейки се да придобие някаква обща представа за хората от собствените им думи. Това не беше лесно: всеки път, когато някой униформен служител започнеше да задава въпроси на съседите, отговорите им се записваха с помощта на странен, скован английски, който бе толкова отдалечен от начина, по който хората говореха в действителност, че ставаше почти неразбираем.
	— Същата сутрин пристъпих към заминаване на работа — прочете на глас Логан, — като първо премахнах торбата за боклук от кухнята си и я поставих в общинския контейнер за смет пред сградата… — Кой, по дяволите, се изразяваше така? Нормалните хора „отиваха на работа“: „пристъпването към заминаване на работа“ беше нещо, с което се занимаваха единствено полицаите.
	Той погледна първата страница на изявлението, за да провери кого бяха цитирали по толкова безбожно изопачен начин. Името му беше донякъде познато: някой от сградата на Норман Чалмърс. Андерсън… Логан се усмихна. Същият човек, чийто звънец бяха натиснали, за да влязат, без Чалмърс да разбере за тях. Същият, за който полицай Уотсън си бе помислила, че е сгазил лука.
	Според доклада й господин Камерън Андерсън бе в средата на двайсетте си години и беше от Единбург, което пък обясняваше защо малкото му име бе Камерън. Работеше във фирма на подводни инженери, проектиращи дистанционно управляеми апарати за петролната индустрия. Логан донякъде можеше да си представи нервния млад мъж, зает в ремонтиране на дистанционно управляеми подводници.
	Следващият от списъка също не беше от голяма полза, нито пък по-следващият, но така или иначе прегледа всички. Ако убиецът беше сред тях обаче, просто не желаеше да изскочи от страниците и да се разконспирира пред него.
	В края на краищата Логан остави последното изявление върху купчината и се протегна, усещайки как прешлените на гърба му изпукват. Последвалата прозявка заплаши да разцепи главата му наполовина, но той й позволи да продължи достатъчно дълго и почти не си направи труда да потисне завършващото лекичко оригване. Беше седем без петнайсет и бе прекарал почти целия ден в четене на проклетите изявления. Време беше да се прибира.
	Коридорът отвън, както и цялата сграда, бяха притихнали. По-голямата част от административната работа протичаше през деня и след като канцелариите опустееха, мястото не беше чак толкова шумно. По пътя си за навън Логан се отби в оперативната стая, за да провери какво ново се беше случило по време на изолацията му в кабинета.
	Вътре все още имаше малка група от униформени: двама отговаряха на телефоните, докато други двама попълваха рапорти със сведенията, събрани от последната смяна. Не се изненада да научи, че и те бяха постигнали същия успех като него. Проклятие!
	Нямаше следа нито от Ричард Ърскин, нито от Питър Лъмли и никой не се беше явил, за да идентифицира тялото на момиченцето, лежащо на масата за дисекции в моргата.
	— Още ли си тук, Лазаре?
	Логан се обърна и видя зад себе си Големия Гари, стиснал две чаши в едната ръка и пакет бисквити „Пингвин“ в другата. Едрият полицай кимна по посока на асансьорите.
	— Долу един човек се интересува кой е начело на разследването по изчезналото дете. Мислех, че всички сте си тръгнали.
	— Кой? — попита Логан.
	— Твърди, че е втори баща на новото хлапе.
	Логан простена. Не че не искаше да помогне, просто в този момент единственото му желание беше да намери полицай Уотсън и да разбере дали предната вечер двамата бяха правили секс. И ако бяха, дали би се съгласила на едно повторно изпълнение?
	— Добре, ще се срещна с него.


	Вторият баща на Питър Лъмли крачеше нервно по розовия линолеум пред рецепцията. Беше заменил работните си дрехи с мръсен чифт джинси и яке, което изглеждаше така, сякаш нямаше никакъв шанс да спре дори и кихавица, какво оставаше за бурен вятър.
	— Господин Лъмли?
	Мъжът се обърна.
	— Защо са спрели издирването? — Лицето му бе пребледняло и отекло. Синкавата четина по брадата му придаваше на кожата му дори още по-жълтеникав цвят. — Той е някъде там! Защо са спрели издирването?
	Логан го отведе до едно от по-закътаните помещения на етажа. Човекът трепереше и от него течеше вода.
	— Защо са спрели издирването?
	— Издирването продължи през целия ден, господин Лъмли. Навън вече е прекалено тъмно… Най-добре се приберете у дома.
	Лъмли разтърси глава, а от изтощената му коса полетяха малки капчици.
	— Трябва да го намеря! Той е само на пет! — Мъжът бавно се отпусна в един оранжев пластмасов стол.
	Телефонът на Логан подхвана познатата си мелодия. Той го извади, изключи го и отново го пъхна в джоба си, без дори да го погледне.
	— Съжалявам за това. Как е майка му? — попита той.
	— Шийла? — Някакво подобие на усмивка успя да докосне устните на Лъмли. — Докторът й даде нещо. Питър е всичко за нея.
	Логан кимна.
	— Зная, че вероятно не бихте искали сега да се тормозите с такива въпроси — произнесе той, като подбираше думите си внимателно, — но знае ли бащата на Питър, че момчето е изчезнало?
	Лицето на Лъмли беше като затворена книга.
	— Майната му!
	— Господин Лъмли, бащата на момчето има правото да знае…
	— Майната му! — Той избърса лицето си с ръка. — Копелето се изнесло и заминало за Съри с някаква повлекана от службата. Оставил Шийла и Питър без пукнато пени, дяволите да го вземат! Знаете ли какво изпраща на Питър за Коледа или за рождения му ден? Нищо и половина. Дори една проклета картичка не вижда от него! Ето какво изпраща на сина си. Ето колко го е грижа. Шибан негодник…
	— Добре, забравяме за бащата. Съжалявам. — Логан се изправи. — Вижте, всичките ни патрулни коли в района ще продължат да си отварят очите за сина ви. Тази вечер не можем да направим нищо повече. Приберете се у дома. Починете си. Още на развиделяване ще продължим издирването.
	Вторият баща на Питър Лъмли отпусна глава в ръцете си.
	— Всичко е наред — произнесе Логан, поставяйки ръка върху рамото на мъжа, усещайки как треперенето се превръща в беззвучни ридания. — Всичко е наред. Хайде. Ще ви откарам до вкъщи.
	Разписа се за една от колите на криминалния отдел: поредният очукан воксхол, който отчаяно се нуждаеше от автомивка. През целия път от „Куийн стрийт“ до Хейзълхед Лъмли не каза и дума. Просто седеше на мястото до шофьора, взираше се през прозореца и търсеше петгодишното си дете.
	Без значение колко циничен бе станал, нямаше как да не забележи искрената обич, която изпитваше мъжът към доведения си син. Логан несъзнателно се запита дали и бащата на Ричард Ърскин беше някъде навън и дали търсеше изчезналия си син в дъжда. Чак тогава си спомни, че бащата на Ричард бе умрял преди раждането на детето.
	Докато завиваше по кръговото движение на път за Хейзълхед, той се намръщи. Нещо не му даваше мира.
	Сега, след като се замислеше, през цялото време, което бяха прекарали в онази къща, никой не бе споменал за бащата. Всички фотографии по стените бяха на изчезналото дете и задушаващата го майка. Мислеше си, че би трябвало да има поне една и на скъпия покоен баща на хлапето. Дори не знаеше името на мъжа.
	Остави Лъмли пред входа на блока му.
	Не можа да се насили да му каже: „Не се тревожете, ще го намерим и всичко ще бъде наред…“, докато в същото време беше сто процента сигурен, че детето вече е мъртво. Така че не го направи, просто кимна неопределено и подкара колата в нощта.
	Веднага щом се отдалечи на достатъчно разстояние, Логан извади мобилния си телефон, включи го и се свърза с оперативната стая.
	— Да?
	— Обажда се детектив-сержант Логан Макрей — каза той, насочвайки се към града. — Всичко наред ли е?
	Настъпи мълчание, след което:
	— Съжалявам, сър, проклетите медии не спират да ни обсаждат. Мисля, че ми се изредиха всички: Би Би Си, Ай Ти Ви, „Нортсаунд“, вестниците…
	Последното не се хареса на Логан.
	— Какво е станало?
	— Проклетият Санди Змията пак пусна лайното във вентилатора. По всичко личало, че сме ужасно некомпетентни и се опитваме да припишем всички видове убийства на клиента му, понеже сме си нямали и най-малка пре’става какво се е случило. Твърди, че пак се повтаряла историята с Джудит Корбърт.
	Логан простена. Бяха открили единствено левия й безименен пръст, в комплект със златната венчална халка, а господин Санди Мойър-Фаркуърсън беше направил обвинението на пух и прах. Съпругът просто си бе излязъл от залата като свободен човек, въпреки че всички знаеха, че той го е извършил. Хлъзгавият Санди пък си бе получил тлъстия чек, беше участвал в три токшоу програми по телевизията, както и в дежурния репортаж в „От местопрестъплението“ на Би Би Си. За сметка на това трима отлични полицаи бяха хвърлени на вълците. Оттогава бяха изминали седем години, но мръсникът не спираше да изравя тази история и да им напомня за нея.
	Логан зави по „Андерсън драйв“ и пое по второстепенния път към Тори. Там, където беше изчезнал малкият Ричард Ърскин.
	— Да, това вече ми прилича на добрия стар Санди. Какво им казахте?
	— Да си го начукат или да говорят с полицейския пресцентър.
	Логан кимна.
	— Правилно. Слушай, трябва ми една информация. Имаме ли името на бащата на Ричард Ърскин?
	— Момент… — Разнесе се нов аранжимент на мелодията от песента „Хайде, бейби, запали огъня ми“. Логан зачака търпеливо.
	Стигна почти до „Ривърсайд драйв“, преди гласът на жената полицай отново да замени ужасната интерпретация:
	— Съжалявам, сър — каза тя, — не разполагаме с името на бащата, но в досието пише, че е починал преди раждането на детето. Защо?
	— Вероятно не е важно — отговори Логан. — Смятам да намина през къщата на Ърскин. Свържи се с полицейския семеен съветник… Тя нали още е на работа? — Да се справяш с обезумяла от мъка майка на изчезнало дете: нямаше начин да назначат мъж за тази работа.
	— Да, сър.
	— Много добре. Обади й се и й кажи да ме чака пред къщата след около… — Той хвърли поглед на сивите сгради, подминаващи колата. Иззад прозорците им вече надничаха жълти светлини. — Две минути.
	Когато пристигна, тя вече го очакваше и дори го проследи с поглед, докато се опитваше да паркира зачислената му кола и изглеждаше като пълен глупак.
	Като се опитваше да не изглежда толкова объркан, колкото се чувстваше, Логан изостави таратайката наполовина качена на тротоара и закопча догоре палтото си, за да се предпази от дъжда.
	За разлика от него семейната съветничка бе по-добре организирана: носеше чадър.
	— Добър вечер, сър — каза тя, като успя да го смести под чадъра. — Какво има?
	Логан отвори уста, но в същия момент дъждът се проряза от остра бяла светлина.
	— Какво, по дяволите…? — каза той и се обърна.
	До бордюра от другата страна на улицата бе паркирано опърпано на вид BMW. Прозорецът откъм страната на пасажера беше свален, а в студения нощен въздух се процеждаше тънка струйка дим.
	— Мисля, че са от „Дейли Мейл“ — каза съветничката, стиснала чадъра. — Щом сте тук, си мислят, че нещо се е случило. Бум, бам, новина. Ако успеят да скалъпят нещо, утре ще сте на първа страница.
	Логан обърна гръб на колата, решавайки, че ако искаха още снимки, най-доброто, което щяха да получат, бе тилът му.
	— Слушай, знаеш ли нещо за бащата на детето?
	Тя сви рамене:
	— Само, че е мъртъв. И че е бил истински негодник, ако може да се вярва на съседката.
	— Какво, малтретирал ли я е, изневерявал ли е?
	— Нямам представа. Но старата вещица едва ли не го изкарва сродник на Хитлер, но без очарователния му характер.
	— Звучи добре.
	Единственото, което се бе променило във вътрешността на къщата на семейство Ърскин, беше въздухът. Стените все така си бяха обсипани с плашещите снимки на сина и майката, тапетите си бяха все така отблъскващи, но въздухът бе натежал от цигарен дим.
	Във всекидневната госпожа Ърскин не можеше да си намери място, неспособна нито да стои седнала, нито права. В ръцете й имаше голяма кристална чаша с прозрачен алкохол. Между устните й се виждаше наполовина изпушен фас. Бутилката водка на масичката за кафе бе на привършване.
	Приятелката й, съседката, същата, която не бе направила чай за полицията, стоеше напрегнато в едно от креслата, протегнала врат, за да види кои са новодошлите. Малките й очички заискриха веднага щом ги разпозна. Вероятно с надеждата, че новините са лоши. Нищо не може по-лесно да те накара да се чувстваш добре самият ти, както факта, че някой друг страда.
	Логан се стовари на дивана до госпожа Ърскин. Тя го погледна със замъглени очи, а от фаса в устата й се отрониха около два сантиметра пепел, която се търколи по предната част на жилетката й.
	— Мъртъв е, нали? Малкият ми Ричард е мъртъв.
	Очите й се бяха налели с кръв от прекалено много сълзи и водка. Лицето й бе силно зачервено, сбръчкано и подуто. Изглеждаше така, сякаш бе остаряла с поне десет години за последните десет часа.
	Съседката се наведе още повече напред, нетърпелива за момента на истината.
	— Все още не знаем нищо със сигурност — отговори Логан. — Просто исках да ви задам няколко въпроса, стига да не възразявате?
	Госпожа Ърскин кимна и напълни отново дробовете си с никотин и катран.
	— Става въпрос за бащата на Ричард.
	Тя се вцепени, сякаш някой бе пуснал през тялото й електричество от хиляда волта.
	— Той няма баща!
	— Негодникът не пожела да се ожени за нея — отбеляза съседката с очевидно задоволство. Не беше толкова хубаво, колкото смъртта на детето, но припомнянето на болезненото минало беше добър заместител. — Наду й корема още петнайсетгодишна, след което не пожела да се ожени за нея. Пълно лайно!
	— Да. — Неомъжената госпожа Ърскин си каза думата като бързо намали съдържанието на чашата си с водка. — Пълно лайно!
	— Естествено — продължи с театрален шепот съседката, — все още иска да вижда малкия. Можете ли да си представите? Не иска да узакони детето, но иска да го води в парка „Дъти“, за да играят с проклетата футболна топка! — Тя се пресегна и изсипа още една щедра порция водка в чашата на приятелката си. — Трябва да създадат закон срещу такива, дяволите да ги вземат!
	Логан рязко вдигна глава:
	— Как така „все още иска“ да вижда детето?
	— Не го пускам да доближи малкото ми войниче. — Госпожица Ърскин надигна чашата си и отпи почти половината от съдържанието й на един дъх. — О, разбира се, изпраща му малки подаръчета, картички и писма, но хвърлям всичко право в кофата за боклук.
	— Казахте ни, че бащата е мъртъв.
	Госпожица Ърскин го погледна объркано.
	— Не съм!
	— Може и да мине за мъртъв. Като се има предвид колко струва — прибави съседката с надуто изражение.
	И внезапно Логан най-после успя да си обрисува картинката пет пъти по-добре. Полицай Уотсън му бе казала, че бащата е мъртъв, понеже тъкмо това й бе казала противната дърта кучка.
	— Разбирам — каза бавно той, опитвайки да запази неутрален тона на гласа си. — Уведомен ли е бащата, че Ричард е изчезнал? — За втори път бе задал този въпрос само в рамките на един час. И вече знаеше отговора.
	— Не му влиза в работа, по дяволите! — извика съседката, успявайки да процеди в гласа си цялата злъч, на която беше способна. — Отказа се от всичките си права, когато не пожела да узакони собственото си дете. Представете си колко ще страда горкото момченце в живота от това, че е копеле! Както и да е. Лайното му с лайно сигурно така или иначе вече е научило… — Тя посочи разтвореното издание на „Сън“, захвърлено на килима.
	Заглавието на първа страница крещеше: „ИЗВЕРГЪТ ПЕДОФИЛ ОТНОВО НАПАДА!“.
	Логан затвори очи и си пое дълбоко въздух. Озлобената брантия започваше да му лази по нервите.
	— Трябва да ми кажете името на бащата на Ричард, госпожо… госпожице Ърскин.
	— Не виждам защо! — скочи на крака съседката. Сега вече беше в ролята си на благородния защитник, притичващ се на помощ на бедната женица на дивана. — Не му влиза в работа какво става, по дяволите!
	Логан се обърна към нея:
	— Седнете и млъкнете!
	Тя застина с отворена уста.
	— Вие… Вие не можете да ми говорите така!
	— Ако не седнете и не си затворите устата, ще накарам прекрасната ми колежка да ви арестува и да ви ескортира до участъка, където срещу вас ще бъде предявено обвинение по даване на лъжливи показания. Ясно ли се изразих?
	Тя седна и си затвори устата.
	— Госпожице Ърскин, кажете ми името му.
	Майката на Ричард довърши питието си и несигурно се изправи на крака. Политна веднъж наляво, след което се олюля в противоположната посока, към бюфета, където започна да рови из най-долния рафт, разпилявайки по пода хартия и малки кутийки.
	— Ето! — каза тържествуващо, като им показа оръфана картонена папка с позлатени панделки от едната страна. Приличаше на онези папки, които ти връчваха при завършване на училище. Почти я хвърли към Логан.
	Във вътрешността й имаше снимка на момче, около четиринадесетгодишно. Имаше огромни вежди и леко бе примижал, но приликата с липсващото дете бе несъмнена. В ъгъла на снимката, върху синьо-зелената ивица, която я обграждаше, с детински разкрасен почерк беше написано: „НА МОЯТА СКЪПА ЕЛИЗАБЕТ, ЩЕ ТЕ ОБИЧАМ ДО КРАЯ НА ВЕЧНОСТТА, ДАРЪН XXX“. Доста неудържима сантименталност за някой, който току-що влизаше в пубертета.
	— Ходили сте още от деца? — попита Логан, като преобръщаше кафявата папка в ръце. Забеляза позлатен стикер с името на фотографа, адреса и телефона му, както и още един, бял, на който беше написано „ДАРЪН КОЛДУЕЛ: ТРЕТА ГОДИНА, УЧИЛИЩЕ ФЕРИХИЛ“.
	— Той беше негодник! — каза отново съседката, като произнасяше всяка сричка с очевидно удоволствие.
	— Знаете ли къде живее?
	— Когато за последно чухме за него, си беше вдигнал партакешите и беше заминал за Дънди. Да не повярва човек, а? Дънди! — Приятелката мушна поредната цигара в устата си и я запали. Всмука въздух през нея, карайки върха й да загори в нажежено червено, преди да изпусне със съскане дима през носа си. — Малкият негодник нямаше търпение да се изнесе колкото може по-далеч. Ама наистина, хлапето му расте без баща, а той си вдига чукалата за Дънди още при първата възможност! — Тя отново всмука дълбоко от цигарата. — Трябва да има закони за такива.
	Логан не си направи труда да отбележи, че след като не разрешаваха на Дарън Колдуел да вижда сина си, едва ли имаше значение дали би останал, или не. Вместо това попита госпожица Ърскин може ли да задържи снимката.
	— Все ми е тая, ако ще да я изгорите — беше всичко, което каза тя.
	Логан намери входната врата сам.
	Навън все още валеше, а BMW-то продължаваше да си стои на предишното място, откъдето можеха да наблюдават най-добре предната врата. Логан сви глава между раменете си и спринтира към полицейската кола. Усили парното и потегли обратно към Главното управление.
	Пред сградата от бетон и стъкло се бе събрала гора от камери. И срещу всяка бе застанал сериозен на вид репортер, произнасящ сериозни твърдения за качеството на грампианската полиция. Жената полицай, с която бе разговарял, не се бе шегувала: Санди Змията наистина беше предизвикал буря.
	Логан заобиколи сградата, остави колата на служебния паркинг и положи всички усилия да избегне рецепцията по пътя си към оперативната стая.
	Помещението отново вреше и кипеше. Този път обаче водовъртежът бе концентриран около измъчена на вид жена полицай, отговаряща за връзките с обществеността. Тя притискаше подложката за листове хартия към гърдите си, опитваше се да изкопчи допълнителна информация от четиримата дежурни полицаи, докато в същото време всеки един телефон в стаята се скъсваше да звъни. В момента, в който погледът й улови този на Логан, лицето й грейна. Беше намерила някой, с който да сподели стреса.
	— Сержант… — започна тя, ала той вдигна ръка и грабна единия от малкото телефони, който не звънеше.
	— Само секунда — каза, набирайки номера на архива.
	От другата страна вдигнаха почти моментално.
	— Трябва ми проверка за притежание на личен автомобил на името на Дарън Колдуел — произнесе Логан, като бързо пресметна наум. Дарън беше вкарал в беля госпожица Ърскин на около петнайсет години, плюс деветте месеца бременност, плюс петте години — възрастта на детето. Ако допуснеше, че и двамата бяха посещавали един и същ клас по времето на „вечната“ им любов, сега Дарън трябваше да е на двадесет и една, двадесет и две години. Няколко месеца повече или по-малко едва ли бяха от значение. — … на двайсет и една-две години. Предполага се, че живее в Дънди… — Кимна, когато полицаят от архива на свой ред му изрецитира данните. — Точно така. Колко бързо можете да ми дадете информацията? Добре, добре, ще изчакам.
	Жената полицай по връзките с обществеността стоеше пред него с такъв вид, сякаш някой току-що бе напъхал жива херинга в панталоните й.
	— Пресата е на път да ни изяде! — простена тя, докато Логан търпеливо изчакваше проверката. — Онзи проклет копелдак и адвокат, Съскащия Санди, ни стовари на главите всички лайна под слънцето! — Лицето й беше пламнало — червеният като цвекло цвят започваше от корените на косите и се простираше надолу по шията й като изгаряне от слънце. — Имаме ли какво да им дадем? Каквото и да е? Каквото и да е, поне колкото да си дадем вид, че напредваме?
	Логан закри слушалката с една ръка и й каза, че в момента разследват няколко нишки.
	— Това не ми върши работа! — едва ли не експлодира тя. — Тези тъпотии им ги разправям, когато си нямаме и най-малка представа какви ги вършим! Не мога да им кажа това!
	— Вижте — отговори той, — не мога просто да си измислям арести от възд… Ало?
	Гласът от другата страна отново се бе появил:
	— Да, имам петнайсет Дарън Колдуеловци в североизточната част. Един от тях живее в Дънди, но е в края на трийсетте.
	Логан изруга.
	— Обаче имам един Дарън Колдуел, на двадесет и една, който живее в Портълден.
	— Портълден? — Това беше малко градче на около осем километра южно от Абърдийн.
	— Да. Кара тъмночервено рено „Клио“. Искате ли регистрационния номер?
	Логан отговори, че го иска, затвори очи и отправи мълчалива молитва, че поне нещо започваше да се разплита. Един от свидетелите твърдеше, че е видял дете с описанието на Ричард Ърскин да се качва на задната седалка на тъмночервен хечбек. Записа си номера на колата и адреса, благодари на човека от другата страна на линията и се усмихна широко на изнервената жена полицай по връзките с обществеността.
	— Какво? Какво? Имаме ли нещо? — настоя тя.
	— Надяваме се, че скоро ще успеем да извършим арест.
	— Какъв арест? Кого ще арестувате?
	Ала Логан вече бе потеглил.


>	14

	Редовият полицай, който беше грабнал за яката по пътя си през съблекалните, седеше зад волана на служебната кола и превишаваше скоростта в южна посока. Логан седеше до него и наблюдаваше как тъмната селска местност навън се плъзга покрай тях. На задната седалка седяха още двама полицаи — мъж и жена. По това време на вечерта движението не беше натоварено и не след дълго вече подминаваха бавно адреса на Дарън Колдуел.
	Къщата беше едноетажна, нова, разположена в южната част на Портълден, част от безкрайна редица току-що построени, напълно еднакви бунгала. Моравата отпред не беше по-голяма от няколко квадратни метра, оградени със спаружени рози. Тук-там в горната част на стъблата им все още се държаха увехнали листа; дъждът бе успял да изрони останалото. Окапалите рози лежаха на мокри купчинки в основата на храстите, обагрени в неприятно кафяво от околните улични лампи.
	На алеята отпред беше паркирано тъмночервено рено „Клио“.
	Логан накара шофьора да паркира зад ъгъла.
	— Добре — каза на полицаите, докато разкопчаваше колана си, — почваме полека. Вие двамата ще си проправите път отзад. Кажете, когато заемете позиция, а ние ще позвъним на входната врата. Ако се опита да побегне, хващате го. — Той се обърна към жената полицай на задната седалка, като се намръщи при внезапната болка от усуканите мускули на стомаха си. — Когато стигнем до къщата, искам да застанеш така, че да не се виждаш. Ако Колдуел види полицейска униформа на стълбите си, ще откачи. Не искам нещата да прерастват в обсада. Разбрано?
	Всички кимнаха.
	Навън беше леденостудено. Дъждът отново се бе обърнал от тежки големи капки на ситен вледеняващ ръмеж, който бе успял да изсмуче цялата топлина от ръцете и лицето му докато стигна входната врата. Двамата полицаи бяха изчезнали някъде отзад.
	Във вътрешността на къщата горяха две крушки, а някъде от всекидневната се процеждаше звук от работещ телевизор. После се разнесе шум от пускане на вода в тоалетната. Логан вдигна ръка към звънеца.
	Телефонът в джоба му започна да звъни. Той изруга тихо и натисна бутона за разговор.
	— Логан.
	— Какво става? — Беше Инш.
	— Може ли да се чуем след малко, сър? — прошепна той.
	— Не, не може, по дяволите! Току-що се чух с Главно. Казаха ми, че си взел със себе си трима униформени и се каниш да извършиш арест! Какво става, мамка му? — От слушалката се разнесоха приглушени звуци, след което се чу как засвири оркестър. — По дяволите! — каза Инш. — Номерът ми започва. И най-добре да си измислил правдоподобно обяснение докато сляза от сцената, сержант, защото иначе ще те…
	Чу се женски глас, напрегнат и настоятелен, прекалено далечен, за да различи думите, след което Инш каза:
	— Добре де, добре, идвам. — Връзката прекъсна.
	Жената полицай стоеше на стълбите и го наблюдаваше с вдигнати вежди.
	— Тъкмо се качваше на сцената — обясни Логан, като напъха телефона обратно в джоба си. — Да приключваме. Ако извадим късмет, ще се видим с него в бара след представлението с малко добри новини за разнообразие.
	Той позвъни.
	От прозореца на банята долетя серия ругатни. Поне сега бяха сигурни, че в къщата имаше някой. Логан отново се облегна на звънеца.
	— Чакай де, идвам!
	Около минута и половина по-късно върху частично матираното стъкло на вратата легна нечия сянка и се чу завъртане на ключ. После вратата се разтвори леко, а в пролуката се подаде лице:
	— Да? — каза то.
	— Дарън? — попита Логан.
	Лицето се намръщи, а двете гъсти вежди се спуснаха ниско над очи, които по някакъв начин не успяваха да погледнат едновременно в една и съща посока. Дарън Колдуел можеше и да е с около пет години по-възрастен от училищната си фотография, но не се беше променил чак толкова. Челюстта му бе малко по-широка и косата му бе приведена в нещо като прическа, тоест вече не изглеждаше така, сякаш майка му го беше подстригвала, но определено си оставаше същият човек.
	— Да? — каза Дарън, а Логан блъсна вратата с всички сили.
	Младият мъж политна назад, препъна се в поредица от малки маси и се просна на пода. Логан и жената полицай пристъпиха вътре и затвориха вратата след себе си.
	— Ц-ц-ц — поклати глава Логан. — Трябва да си инсталирате предпазна верига, господин Колдуел. Така по-трудно ще влизат неканени гости. Човек никога не знае кой дебне навън.
	Младежът се изправи несигурно на крака и стисна юмруци:
	— Кои сте вие?
	— Имате прекрасен дом, господин Колдуел — продължи Логан, като позволи на жената полицай да застане между него и евентуална бъдеща проява на насилие. — Нещо против да поразгледаме?
	— Нямате право!
	— О, напротив, имам. — Логан извади заповедта за обиск и я размаха в лицето му. — А сега, откъде да започнем?
	Отвътре къщата бе далеч по-малка, отколкото му се бе сторила отвън. Две спални, едната с двойно легло, покрито с набрана сиво-жълта плетена покривка; тоалетката беше наблъскана с шишенца с овлажнител; в другата спалня имаше малко легло, прилепено до стената, а срещу него — неголямо бюро с компютър. Над леглото бе окачен плакат, от който се цупеше леко облечена жена. Изключително надарена. Банята бе оборудвана с най-отровнозеленото санитарно обзавеждане, което Логан бе виждал от дълго време насам, а кухнята бе достатъчно голяма, че и тримата да застанат вътре в право положение, стига да не мърдаха прекалено много.
	Във всекидневната доминираха огромен широкоекранен телевизор и лимоненозелен диван.
	Нямаше и следа от липсващото петгодишно момче.
	— Къде е той? — попита Логан, като разтваряше шкафове и вадеше консерви с боб и риба тон.
	Дарън почти едновременно погледна вляво и вдясно.
	— Кой къде е? — каза най-накрая.
	Логан въздъхна и затръшна вратичките на шкафа пред себе си.
	— Много добре знаеш „кой“, Дарън. Къде е Ричард Ърскин, твоят син? Какво си направил с него?
	— Не съм му направил нищо. Не съм го виждал от месеци. — Той отпусна глава. — Тя не ми дава.
	— Забелязали са те, Дарън. Имаме свидетели, които ще разпознаят колата ти. — Логан се опита да надникне през прозореца на кухнята, но успя да види единствено отражението си, отвръщащо на погледа му.
	— Аз… — Дарън подсмръкна. — От време на време ходех с колата дотам. Исках поне да го зърна, нали разбирате, как си играе…? Само че тя не му позволява да излиза. Не му позволява да бъде като останалите деца.
	Логан щракна ключа на лампата, потапяйки кухнята в мрак. Сега, след като светлината не превръщаше стъклото на прозореца в огледало, можеше да надникне навън, към градината отзад. Двамата полицаи, които беше изпратил да наблюдават изхода, бяха там и трепереха в студения дъжд. В единия ъгъл се виждаше барака.
	Той усмихнато включи светлините, карайки всички да примижат.
	— Какво?
	— Хайде — заяви той, като сграбчи Дарън за ризата, — да хвърлим един поглед в бараката.
	Само че Ричард Ърскин не беше там. Откриха единствено косачка за трева на въздушна възглавница, две мистрии, чувал с тор и чифт градинарски ножици.


	Седяха във всекидневната и отпиваха хладък чай. В помещението бе претъпкано — двама измокрени до кости униформени полицаи, жената полицай, Дарън Колдуел и Логан. Господарят на дома се намираше на дивана и с всяка изминала секунда изглеждаше все по-нещастен.
	— Къде е той? — попита отново Логан. — Рано или късно ще ти се наложи да ни кажеш. Защо не го направиш още сега?
	Дарън се намръщи към тях.
	— Не съм го виждал. Нямам представа за какво говорите.
	— Добре тогава — каза Логан, като се настани удобно на страничната облегалка на дивана в лимоненозелено, — къде беше вчера сутринта в десет?
	Дарън изпусна драматична въздишка:
	— Бях на работа!
	— И можеш да го докажеш?
	По лицето на Дарън плъзна противна усмивка.
	— И още как, мамка му. Ето… — Той грабна телефона от масичката за кафе и го хвърли към Логан. След това извади изданието на Жълтите страници изпод купчина списания „Здравей“. — Гараж „Броудстейн“ — каза той, като отвори дебелия жълт справочник и започна да го разлиства с гневни пръсти. — Обадете им се! Хайде, говорете с Юън. Той е шефът ми. Питайте го къде съм бил. Давайте.
	Докато придърпваше телефона и Жълтите страници, Логан мислеше усилено и предположението, което се натрапваше, му се нравеше все по-малко: ами ако Дарън казваше истината?
	В рекламата на гаража „Броудстейн“ имаше и картинка: стилизиран, усмихнат гаечен ключ и щастливи болт и гайка. „ОТВОРЕНО 24 ЧАСА НА ДЕН“ твърдеше текстът, така че Логан набра номера. Телефонът даваше свободно в ухото му отново и отново, и отново. Тъкмо се канеше да затвори, когато един сърдит глас кресна в слушалката:
	— Гараж „Броудстейн“!
	— Ало? — произнесе Логан, когато успя да възвърне слуха си. — С Юън ли разговарям?
	— Кой е?
	— Тук детектив-сержант Логан Макрей от Грампианската полиция. Вие ли сте работодателят на Дарън Колдуел?
	Гласът от другия край на линията моментално стана подозрителен:
	— И какво, ако съм? Какво е направил?
	— Можете ли да ми кажете къде е бил господин Колдуел между часовете девет и единадесет вчера сутринта?
	Дарън си седеше на дивана с все същата самодоволна усмивка и Логан отново изпита чувството, че пропада.
	— Помагаше ми да сменя електроинсталацията на едно волво. Защо?
	— Сигурен ли сте?
	Настъпи кратка пауза, след което се чу:
	— Разбира се, че съм сигурен, по дяволите. Нали бях там. Ако той е бил на някое друго място, нали щях да забележа, че го няма, мамка му. За какво е всичко това?
	Отне му почти пет минути, докато успее да се отърве от него.
	Логан остави обратно слушалката и се постара да скрие разочарованието в гласа си.
	— Изглежда ви дължим извинение, господин Колдуел.
	— И аз така мисля, мамка му! — Дарън се изправи и посочи вратата: — А сега защо не си вдигнете мързеливите задници и не започнете да търсите сина ми?
	Беше така любезен да тръшне вратата след тях.
	Тръгнаха един след друг към ръждясалия воксхол, който Логан бе взел от гаража срещу подпис. Целият този път за нищо. На всичко отгоре не разполагаше с добри новини за детектив-инспектор Инш. Надяваше се само, че представлението тази вечер е минало добре. Може пък инспекторът да се окажеше в добро настроение и да решеше да не отхапе част от задника му.
	Полицаят зад волана запали двигателя. Прозорците на колата бързо се запотяваха. Той засили парното, но разлика почти нямаше. Накрая свали вратовръзката си на клипс и я използва, за да забърше стъклата там, където бяха най-замъглени. За съжаление, чисто и просто размазваше влагата.
	Въздъхна, облегна се назад и изчака малките кръпки от чисто стъкло пред тях да се разпространят и нагоре.
	— Мислите ли, че алибито му ще издържи? — попита жената полицай отзад.
	Логан сви рамене.
	— Гаражът е отворен двайсет и четири часа: ще го проверим по обратния път за града. — Но вече знаеше, че алибито на младежа ще издържи. Дарън Колдуел нямаше как да е отвлякъл сина си, докато петгодишното момче бе пазарувало мляко и шоколадови бисквити.
	А беше толкова сигурен!
	В крайна сметка парното успя да пробие достатъчно дупки в мъглата, за да надникнат навън. Полицаят зад волана включи фаровете и полека отдели колата от бордюра. Завиха в обратната посока с няколко маневри и се понесоха по пътя. Логан проследи как къщата на Дарън подминава прозореца му. А беше толкова сигурен…
	Когато прекосиха Портълден и се насочиха към двулентовото шосе обратно за Абърдийн, Логан видя как някъде в далечината започнаха да блещукат светлинките на универсалните магазини и супермаркетите. Някъде там навярно продаваха алкохол. И в този момент му се струваше, че прибирането у дома с бутилка вино е особено добра идея. Той помоли полицая зад волана да поеме по едно от отклоненията.
	Докато останалите го чакаха в колата, Логан обикаляше рафтовете и изсипваше чипс и маринован лук в кошницата си. Бяха тръгнали, очаквайки да открият изчезналото дете живо и здраво, а после да се върнат в главното управление като герои. Вместо това се връщаха с празни ръце и с изражения на идиоти.
	Хвърли върху купчината гризини бутилка бяло вино шираз и изруга, като си даде сметка, че е направил на сол половината от тях. Прокрадна се обратно до рафта за снаксове с глуповат вид и замени солено-киселите трохи с нов пакет.
	Изведнъж си представи Дарън Колдуел, живеещ в малката си къщичка, без да му позволяват да вижда сина си, каращ колата си из Тори в опит да го зърне поне за миг. Направо му дожаляваше на човек. Самият Логан нямаше деца. Веднъж се беше разминал на косъм, когато на една от приятелките му й бе закъсняло с две седмици, но от цялата работа така и не излезе нищо. Можеше само да гадае какво ли беше да имаш син, но напълно да те изолират от живота му.
	Работеха само две от касите. На едната се трудеше момиче с повече лунички, отколкото кожа, а на другата — старец със сбръчкано лице и треперещи ръце. Никой от двамата, изглежда, не бе способен да работи по-бързо от охлюв.
	Жената на опашката пред него явно бе изкупила всички видове полуготова храна: къри и пържени картофи, пица и пържени картофи, пиле чоу мейн с пържени картофи, хамбургер с пържени картофи, лазаня и пържени картофи… В количката й нямаше нито един плод или зеленчук, но за сметка на това се виждаха две двулитрови бутилки диетична кола и шоколадова торта. Така че, всичко беше наред.
	Логан си позволи да се разсее, докато старецът се туткаше със скенера за баркодове и полуфабрикатите. Всички малки магазинчета наоколо — обущарницата, фотото, химическото чистене, както и онова, в което продаваха уродливи стъклени клоуни и порцеланови фигурки — бяха потънали в мрак, със спуснати кепенци. На всеки, който по това време на нощта поради някаква причина би изпитал непреодолима нужда от декоративен шотландски териер, свирещ на гайда, просто щеше да му се наложи да изчака до сутринта.
	Той пристъпи крачка напред, когато жената най-после започна да прибира в найлонови торбички купчината си микровълнови вечери.
	Някъде близо до изхода се разнесе детска мелодия. Логан вдигна очи и забеляза стара жена, застанала близо до една от детските атракции — син пластмасов локомотив, издаващ пуфкащи звуци. Проследи как старицата се усмихна, като се люлееше в такт с ритъма на локомотива Томас, докато песничката свърши, а влакчето се закова неподвижно. Чак тогава бабата отвори чантата си и без особен успех започна да рови из нея за още дребни. От вътрешността на Томас се подаде натъжено момиченце. То улови баба си за ръка и двете се насочиха към изхода. Момиченцето през цялото време гледаше със съжаление към ухиленото лице на локомотива.
	— … със завиването?
	— Хмм? — Логан с мъка фокусира вниманието си отново върху стареца на касата.
	— Казвам, ш’е искате ли да ви помогна със завиването? — Той показа на Логан един от пакетите с гризини. — Покупките ви, ш’е искате ли помощ?
	— А, не. Не, благодаря.
	Логан натъпка виното, снакса и туршията в една найлонова торбичка и тръгна обратно към колата. Вероятно трябваше да си направи труда да купи по няколко бири за измръзналите подгизнали полицаи, които бе довлякъл чак дотук, но вече беше прекалено късно.
	До него долетя звукът от нечий смях. Той се обърна и видя, че момиченцето от супермаркета сега подскачаше весело в една локва, а баба му се усмихваше широко и пляскаше с ръце.
	Той се вторачи неподвижно в сцената, а по лицето му плъзна намръщено изражение.
	Щом на бащата на Ричард Ърскин не позволяваха да вижда сина си, с голяма доза сигурност можеше да допусне, че същото важеше и за родителите му. Всички губеха.
	Основната спалня не му се беше сторила като място, обитавано от двадесет и една годишен мъж. Плетената покривка и всички онези овлажнители. Виж, полуголата жена и компютърът бяха друго нещо.
	Той се хвърли на мястото си в колата, като стовари покупките в краката си.
	— Какво ще кажете да направим още едно посещение на господин Колдуел? — попита усмихнато.


	Тъмночервеният хечбек още беше на мястото си на алеята, но сега пред къщата беше паркирано и светлосиньо волво, качило две от гумите си на бордюра. Последното накара усмивката на Логан да стане още по-широка.
	— Отбий на същото място като преди — нареди на шофьора той. — Вие двамата, отзад. Ние ще поемем предната част.
	Даде им минута, за да излязат на позиция, след което тръгна спокойно към входната врата и размаза бутона на звънеца с палец.
	Вратата отвори Дарън Колдуел. Лицето му промени изражението си от раздразнение през паника и накрая до нарастващ гняв, всичко това в рамките на един удар на сърцето.
	— Здравей, Дарън — каза Логан, като пъхна единия си крак в пролуката между вратата и касата, за да не затворят под носа му. — Нещо против да ти погостуваме пак?
	— Какво искате пък сега, мамка му?
	— Дарън? — Гласът принадлежеше на жена, висок и леко несигурен. — Дарън, в градината отзад има полицаи!
	Очите на Дарън се стрелнаха към отворената врата на кухнята, а сетне отново към Логан.
	— Дарън! — разнесе се отново женският глас. — Какво ще правим?
	Раменете на младежа изведнъж се отпуснаха.
	— Всичко е наред, майко — каза той. — Защо не сложиш чайника? — Той отстъпи и позволи на Логан и жената полицай да влязат вътре.
	По средата на пода във всекидневната имаше купчина пазарски торби. Логан отвори едната. Във вътрешността й имаше чисто нови дрешки за малко дете.
	От кухнята излезе жена в края на четиридесетте си години, стиснала домакинска кърпа, която мачкаше с нервни пръсти, сякаш държеше броеница.
	— Дарън? — произнесе тя.
	— Остави, майко. Прекалено късно е. — Той се отпусна на ужасния зелен диван. — Ще ми го вземете, нали?
	Логан даде знак на жената полицай да блокира вратата на всекидневната.
	— Къде е той? — попита.
	— Не е честно! — Майката на Дарън размаха кърпата срещу лицето на Логан. Той забеляза, че по нея имаше мотиви с малки танцуващи овчици. — Защо да не мога да виждам внука си! Що за майка постъпва така? Що за майка не позволява на едно дете да вижда собствения си баща? Тя не заслужава да има син!
	— Къде е той? — повтори Логан.
	— Не му казвай нищо, Дарън!
	Дарън посочи към по-малката спалня зад рамото на жената полицай.
	— Току-що го сложихме да спи — каза толкова тихо, че Логан едва успя да различи думите.
	Жената полицай посочи с глава към спалнята, а Логан кимна. Тя се върна със сънено момченце, облечено в жълто-синя карирана пижама. Момченцето се прозя и се вторачи със замъглен поглед към хората във всеки дневната.
	— Хайде, Ричард — каза Логан. — Време е да се прибираш у дома.


>	15

	Патрулната кола стоеше пред входната врата на Дарън Колдуел с изключени фарове и бавно изстиващ двигател. Вътре един от униформените полицаи на Логан четеше на Дарън правата му, докато майката се обливаше в сълзи, рухнала на лимоненозеления диван. Малкият Ричард Ърскин беше дълбоко заспал.
	Логан излезе в мъглата и ситния ръмеж с въздишка. Вътре започваше да става неловко. Изпитваше съжаление към Дарън. Беше просто хлапе и искаше да вижда сина си. Може би от време на време да го взема за някоя събота и неделя. Да вижда как расте. Вместо това щеше да свърши с досие в полицията и — по всяка вероятност — с ограничителна заповед.
	Дъхът на Логан излизаше на пара. Ставаше още по-студено. Още не беше решил какво да прави със собственика на гаража „Броудстейн“. Предоставяне на фалшиво алиби, възпрепятстване на правосъдието. Не че имаше значение, след като вече бяха намерили детето. Със или без алиби, бяха заловили Дарън с ръце в меда.
	Все пак, възпрепятстването на представителите на реда при изпълнение на служебните им задължения си оставаше сериозно нарушение…
	Той напъха ръце дълбоко в джобовете си и се загледа към улицата. Смълчани къщи, спуснати завеси, потрепващи само от време на време, когато някой от любопитните съседи се опитваше да разбере какво търсеше полицията пред дома на Колдуел.
	Предупреждение или предявяване на обвинение?
	Той потръпна и влезе обратно в къщата, а погледът му се плъзна по оградената с умиращи рози морава и бледосиньото волво. Извади мобилния си телефон и набра от паметта номера на гаража „Броудстейн“.
	Пет минути по-късно седеше в малката кухня заедно с Дарън Колдуел, изпратил останалите представители на реда с озадачени лица обратно във всекидневната, въоръжени с по чаша чай. Дарън се бе облегнал отпуснато на мивката и се взираше през отражението си към смрачената градина.
	— Ще вляза в затвора, нали? — попита той. Беше задал въпроса почти шепнешком.
	— Сигурен ли си, че не искаш да промениш показанията си, Дарън?
	Лицето в тъмното стъкло прехапа устни и поклати глава.
	— Не. Не, аз го направих. — Той избърса очи с ръкав и отново подсмръкна. — Аз го взех.
	Логан се облегна на кухненския тезгях.
	— Не, не си.
	— Аз бях!
	— Бил си на работа. Волвото, чиято инсталация сте сменяли, е принадлежало на майка ти. Пак се обаждах в сервиза и проверих регистрационния номер. Дал си й колата назаем. Тя е отвлякла Ричард, не ти.
	— Аз бях! Казах ви, че бях аз!
	Логан не отговори, позволявайки на тишината да натегне. Във всекидневната някой пусна телевизора и се чу смях, който се смеси с приглушените гласове на хората в стаята.
	— Сигурен ли си, Дарън?
	Дарън беше сигурен.


	Пропътуваха пътя до главното управление в мълчание. През цялото време Дарън Колдуел се взираше през прозореца към лъщящите улици. Логан го предаде на дежурния сержант и проследи как започнаха да преглеждат съдържанието на джобовете му и да го подреждат в неголям син поднос, описано и потвърдено, заедно с колана и връзките на обувките му. По лицето на Дарън бе избила нервна пот, а очите му бяха зачервени и насълзени. Логан се опитваше да потисне надигащото се чувство на вина.
	Докато крачеше към главната приемна, сградата около него бе напълно притихнала. Зад бюрото стоеше Големият Гари, притиснал телефонна слушалка между рамото и ухото си с ликуващо изражение на лицето.
	— Не, сър, не… Да, сигурен съм, че е било голям шок… Навсякъде по предницата на панталоните ви… Разбира се, записвам си. — Само че не си записваше: вместо това украсяваше рисунка на мъж в костюм, прегазван от усмихнат човек в полицейска кола. Човекът, който караше колата, приличаше на Големия Гари, а прегазеният подозрително силно напомняше любимия на всички адвокат.
	По лицето на Логан плъзна широка усмивка. Той се отпусна на ръба на бюрото и се заслуша в думите на Големия Гари.
	— Разбира се, съгласен съм с вас. Ужасно, просто ужасно… Не, не мисля, сър. — Той надраска думите „ПОМПОЗНО МАЛКО ЛАЙНО“ напряко през бележника си, след което подчерта смисъла с множество малки стрелки, сочещи прегазената фигурка. — Да, сър, ще се погрижа всички коли в района да наблюдават за извършителя. Ще отдадем на залавянето му най-висок приоритет. — Той остави обратно слушалката, след което завърши с думите: — Веднага щом господин Надзирателят на затвора влезе тук и започне да прави безплатни свирки на всички желаещи.
	Логан вдигна издраскания бележник от бюрото и разгледа щастливата картинка.
	— Не знаех, че имаш художествени наклонности, Гари.
	Гари се ухили:
	— Хлъзгавият Санди беше. Някой го залял с кофа кръв, нарекъл го „копелдак и любител на изнасилвачите“ и си обрал крушите.
	— Сърцето ми направо ще се скъса.
	— Между другото, имаш съобщения — от някой си господин Лъмли. През последните два часа звъня поне шест пъти. Искаше да знае дали сме открили сина му. Горкият човечец звучеше отчаяно.
	Логан въздъхна. Отрядите по претърсването вече трябваше да са се прибрали по домовете си, нямаше какво повече да направят до настъпването на сутринта.
	— Успя ли да се свържеш с детектив-инспектор Инш? — попита той.
	Гари поклати глава, което накара тлъстините по челюстта му да се разлюлеят.
	— Никакъв шанс. — Той направи справка с часовника си. — Представлението ще свърши чак след… около пет минути. Знаеш го какъв е по отношение на телефоните, когато се е отдал напълно на театъра. Някога разказвал ли съм ти как…
	Вратата на тясното помещение, където се помещаваше рецепцията, се разтвори с трясък, отскочи от стената и отново започна да се затваря. Детектив-инспектор Инш влетя сред бъркотия от златни и алени ширити. Обувките му с подвити върхове шляпаха по плочките на пода.
	— Макрей! — изрева той с побесняло под дебелия слой грим изражение.
	Носеше залепена козя брадичка и засукани нагоре мустаци. Когато ги откъсна, кожата под тях остана гневно розова. Върху темето му се забелязваше бяла ивица, където допреди малко бе стоял тюрбанът, а плешивината му лъщеше под лампите.
	Логан скочи на крака и застана мирно. Отвори уста, за да се поинтересува как е минало вечерното представление, ала Инш успя да го изпревари:
	— С какво, в името на шибания ад, мислиш, че си играеш, сержант? — Той откъсна клипсовете на обеците си и ги стовари върху бюрото. — Не можеш да…
	— Ричард Ърскин. Намерихме го.
	Под грима цветът върху лицето на инспектора се оттегли напълно.
	— Какво?
	— Не е мъртъв. Намерихме го.
	— Шегуваш се!
	— Никак даже. Насрочили сме пресконференцията за след двайсет минути. Майката е на път за участъка. — Логан отстъпи назад и огледа зяпналия детектив-инспектор в костюма му на злодей. — Ще изглеждате чудесно пред камерите.


	Сряда сутринта започна прекалено рано. В шест без петнайсет телефонът вече се скъсваше да звъни.
	Като гледаше с премрежени и объркани очи, Логан изпълзя изпод пухените завивки и направи опит да изключи будилника. Часовникът замлъкна с издрънчаване. Логан го вдигна, погледна колко е часът, изруга и отново рухна в леглото, като прокара ръка през лицето си, опитвайки се да му вдъхне малко живот.
	Телефонът продължаваше да звъни.
	— Разкарай се! — извика той.
	Телефонът не спираше да звъни.
	Логан се завлече във всекидневната и вдигна слушалката:
	— Казвай!
	— Страхотни обноски за разговор по телефона, между другото — заяви един глас с познат глазгоуски акцент. — Ще отвориш ли най-после вратата? Измръзват ми топките тук!
	— Какво?
	Звънецът на вратата направи „бим-бом“, а Логан отново изруга.
	— Чакай малко — каза той преди да остави телефона на масичката и да се спусне по общото стълбище към вратата долу.
	Навън все още бе тъмно като в рог, но по някое време през нощта дъждът бе престанал. Сега всичко бе покрито с кора от скреж, по която си играеха отраженията на жълтите улични светлини. Репортерът Колин Милър стоеше на прага. В едната си ръка държеше мобилен телефон, а в другата — бяла найлонова торба. Беше облечен безупречно — тъмносив костюм и черно палто.
	— Исусе, какъв шибан студ! — думите излязоха заедно с гъстата пара на дъха му. — Ще ме пуснеш ли да вляза, или не? — Той вдигна бялата найлонова торбичка. — Донесох ти закуска.
	Логан присви очи в тъмното.
	— Имаш ли представа колко е часът?
	— Да. Отваряй, преди храната да е изстинала.
	Настаниха се на кухненската маса. Логан бавно идваше на себе си, а Милър жизнерадостно тършуваше из шкафовете, докато чайникът шумно започваше да завира.
	— Да ти се намира някакво свястно кафе? — попита той, като затръшна вратичките на единия шкаф и се прехвърли на следващия.
	— Не. Само разтворимо.
	Милър въздъхна и поклати глава:
	— Това място е като в третия свят. Няма значение. Ще го преживея някак си… — Репортерът извади две огромни чаши и сипа в тях кафяви гранули и захар. Изучи подозрително една кутия полуобезмаслено мляко, изостанало в хладилника, но след като го подуши веднъж или два пъти, удовлетворено го стовари на масата редом с парче масло за мазане.
	— Не бях сигурен каква закуска предпочиташ, така че взех кроасани, наденички, пай с месо и абърдийнски ролца. Действай.
	Логан изрови две ролца от торбата и намаза обилно едното с масло. Откъсна със зъби огромна хапка от него и въздъхна щастливо.
	— Нямам представа как ги ядеш тези боклуци — каза Милър, като подаваше чашата с кафе на Логан. — Знаеш ли какво има в тях?
	Логан кимна:
	— Мазнини, брашно и сол.
	— Не, не мазнини, а сланина. И само някой шибаняк от Абърдийн може да изобрети ролце, което прилича на кравешко лайно. Вътре сигурно има половин тон животинска мас и още половин тон сол! Нищо чудно, че постоянно падате по улиците от сърдечни удари. — Той придърпа торбата и се подкрепи с един кроасан, откъсвайки огромно парче, което намаза с масло и конфитюр и потопи в кафето си.
	— Виж кой говорел! — Логан загледа как по повърхността на кафето на Милър плъзна тънък слой мазнина. — Такива като тебе са измислили пържените пици!
	— Хм, печелиш.
	Логан проследи как журналистът откъсна, намаза с масло и потопи в кафето второ парче от кроасана. Нарочно изчака Милър да напълни устата си, преди да го попита какво иска от него в този безбожен час от денонощието.
	— Не може ли добър приятел да се отбие на закуска при друг добър приятел? — Думите звучаха приглушено. — Нали разбираш, съвсем приятелски, просто да пообщуваме…
	— И?
	Милър сви рамене.
	— Снощи се справи добре. — Той бръкна в торбата и извади от нея втори кроасан и новия брой на „Прес енд Джърнъл“. На първа страница имаше огромна снимка от пресконференцията. „ПОЛИЦАЙ ГЕРОЙ ОТКРИВА ИЗЧЕЗНАЛО ДЕТЕ“, гласеше заглавието с големи, удебелени букви. — Откри хлапето съвсем сам. Как успя?
	Логан изрови един пай с месо от торбата, изненадан от откритието, че все още е топъл. Захапа стръвно ронливата закуска и посипа с трохи вестника, като едновременно дъвчеше и четеше. Трябваше да признае, че репортажът си го биваше. Не беше толкова до фактите, колкото до начина, по който Милър бе успял да ги представи, превръщайки случилото се в наистина забележително четиво. Явно имаше причина да смятат репортера за златното момче на вестника. Беше включил дори съкратено изложение на залавянето на чудовището от Мастрик, за да си припомнят всички защо детектив-сержант Логан Макрей е достоен за прозвището „ПОЛИЦАЙ ГЕРОЙ“.
	— Впечатлен съм — каза Логан, а Милър се усмихна. — Всички думи са написани правилно.
	— Нагъл негодник!
	— Е, каква е истинската причина да си тук?
	Милър се облегна назад, като придърпа чашата си с кафе по-близо, но не и прекалено, че да изцапа новия си костюм.
	— Много добре знаеш защо: искам историята отвътре. Искам последното по случая. Това тук — той заби пръст в снимката на заглавната страница на вестника — няма да изкара дълго на щандовете. Утре, другиден, и е дотам. Хлапето се оказа живо и здраво и на всичко отгоре е виновен собственият му татко. Домашна история. Няма ги кръвта и ужасът за любителите на силни усещания. Ако детето беше мъртво, щеше да изкара най-малко седмица. Сега обаче на третия ден никой вече няма да иска и да чуе за случилото се.
	— Малко сме цинични, а?
	Милър сви рамене:
	— Просто ти казвам как виждам нещата.
	— Заради това ли не те харесват колегите?
	Репортерът дори не мигна, вместо това пъхна едно напоено с кафе парче от кроасана в устата си.
	— Е, хубаво де… Никой не харесва умниците. Не и когато ги представят в лоша светлина. — Той заговори със сносен абърдийнски акцент: — „Не играйш заедно с отбора!“, „Ний не пра’им нещата по тоз начин!“, „Продължавай в тоз дух и си вънка!“. — Той изсумтя. — Вярно, не ме харесват, но ме публикуват, нали така? Откакто съм дошъл, имам повече статии на първа страница, отколкото някои от старите пръдльовци са виждали през целия си скапан живот!
	Логан се усмихна. Май беше успял да докосне оголения нерв.
	— Е — продължи Милър, като изяде остатъците от кроасана и облиза пръсти, — ще ми кажеш ли как намери изчезналото дете, или не?
	— Няма начин! Вече ми направиха визита от Професионални стандарти. И се интересуваха откъде си научил за тялото на Дейвид Рийд. Ще ми окачат задника на видно място, ако разберат, че ти снасям информация без официално разрешение.
	— Както направи вчера? — попита с невинен тон Милър.
	Логан просто го изгледа.
	— Добре, добре — каза репортерът, събирайки отломките от закуската. — Схванах. Танто за танто, нали така?
	— Искам да знам кой е източникът ти.
	Милър поклати глава.
	— Ня’а начин. Много добре ти е известно. — Той напъха млякото и маслото обратно в хладилника. — Какво направихте с информацията, която ти дадох??
	— Ъъ… В момента я проучваме — излъга Логан. Мамка му, тялото от пристанището! Онова, без капачки на коленете! След като детектив-инспектор Инш го беше сдъвкал, задето беше разговарял с пресата, напълно бе забравил да предаде информацията на инспектора, който водеше разследването. Вместо това се беше отдал на наранените си чувства.
	— Е, добре тогава, върви да си побъбриш с висшестоящите и тогава ще ти кажа какво открих за последното местонахождение на Джордж Стивънсън. Така е най-справедливо, нали? — Той извади една прясно отпечатана визитка от портфейла си и я остави на масата. — Имаш време до четири и половина. Другиден никой няма да дава и пукната пара за това как полицаят герой е открил изчезналото дете. Звънни ми, като научиш нещо.


>	16

	Вече беше прекалено късно да се връща в леглото, така че Логан се напъха с недоволно мърморене под душа, след което, все така кисел, се упъти към главното управление. Улицата бе станала гладка като стъкло — съветът, както винаги, бе свършил „чудесна“ работа — паважът и тротоарът не бяха почистени. Поне вече не валеше. Облаците над главата му се бяха обагрили в пурпурен и сив цвят, но изгревът на слънцето щеше да се усети едва след час или два.
	Когато бутна летящите врати на входа го посрещна гробовната тишина на управлението. Нямаше и следа от армията журналисти, които ги бяха обсаждали предния ден. На мястото им бяха останали само купчина смачкани фасове, сметени в канавката отвън като измръзнали червеи.
	Докато се насочваше към асансьорите, Големият Гари му извика обичайното дружелюбно „Добро утро, Лазаре!“.
	— Добро утро, Гари — отговори Логан, решен да ограничи сърдечните поздрави до абсолютния минимум.
	— Ей — подвикна след него Гари, след като се увери, че наоколо нямаше никой друг. — Чу ли последното? Детектив-инспектор Стийл пак награбила чужда съпруга. Отново!
	Логан спря, въпреки решимостта си да не се поддава.
	— Чия този път?
	— На Анди Томпсън от счетоводството.
	Логан примижа.
	— Леле! Лоша работа.
	Големият Гари вдигна вежди.
	— Мислиш ли? Самият аз винаги съм смятал, че жена му доста си я бива.
	От огледалния параван, който разделяше бюрото на рецепцията от канцеларията отзад, се подаде една плешива мустаката глава и улови погледа на Логан.
	— Сержант — каза Ерик, другата половина на Големия Гари на име Ерик Шоу, без особена топлота в гласа. — Нещо против да поговорим в кабинета ми?
	Логан озадачено заобиколи двустранното огледало. Канцеларията бе натъпкана с кантонерки, компютри и кашони с боклуци, струпани покрай стените срещу дългата нащърбена маса, покрита с кутии за входяща и изходяща поща и купчини хартия. Логан имаше чувството, че е на път да се случи нещо неприятно.
	— Какво има, Ерик? — попита той, като се отпусна на ръба на масата — също като детектив-инспектор Инш.
	— Дънкан Никълсън — отговори администраторът, като скръсти ръце. — Ето какво. — Логан го изгледа с изпразнен поглед. Сержантът изпусна една раздразнена въздишка. — Накарал си двама униформени да го доведат за разпит? — Никаква реакция. — Той откри мъртвото хлапе при реката!
	— А! — каза Логан. — Да.
	— Да, той. В ареста е от понеделник следобед. — Ерик си погледна часовника. — Четиридесет и три часа! Налага се или да му предявиш обвинение, или да го пуснеш да си ходи!
	Логан затвори очи и изруга. Напълно беше забравил.
	— Четиридесет и три часа? Законният срок е шест!
	— Четиридесет и три часа.
	Ерик отново скръсти ръце и остави Логан да се пържи на бавен огън за известно време. Денят продължаваше просто прекрасно.
	— Освободих го в понеделник вечерта — каза Ерик, когато най-после реши, че Логан е изстрадал достатъчно. — Нямаше начин да го оставим вътре повече. Така или иначе вече бяхме прехвърлили законовия срок на задържането.
	— Понеделник? — Това беше преди два дни! — Защо не ми се обадихте?
	— Направихме го! Най-малко десет пъти. Беше си изключил телефона. Вчера също звънях. Щом задържаш хора, гледай след това да си оправяш кашите. Не можеш просто да ги зарязваш тук и да оставяш нас да се тревожим за подробностите. Не сме ти майка!
	Логан отново изруга. Беше изключил телефона си по време на аутопсията на малкото момиченце.
	— Съжалявам, Ерик.
	Администраторът кимна.
	— Хубаво, няма проблем. Погрижих се документацията да изглежда изрядно. Ако някой се поинтересува, всичко ще му се стори в реда на нещата. Докарали сме го набързо, задържали сме го известно време, после сме го пуснали. Просто гледай да не се случва пак, ясно?
	Логан кимна.
	— Благодаря, Ерик.
	Докато минаваше по коридора на път за малкия кабинет, който си бе присвои предния ден, си взе чаша кафе от машината. Сградата започваше да се раздвижва с идването на по-ранобудните птици. Отпусна се на стола зад бюрото и се вторачи в картата с карфиците на стената, без да вижда улиците и реките, изобразени на нея.
	Дънкан Никълсън. Напълно беше изключил, че го е оставил да се пече на бавен огън в килията. Отпусна глава върху купчината със свидетелските показания.
	— Негодник — каза в хартията. — Негодник, негодник, негодник.
	Почукването на вратата го накара да се изправи сепнато. Най-горният лист от купа с изявления запърха из въздуха и се приземи на пода. Тъкмо се навеждаше да го вдигне, когато вратата се отвори и през нея надникна полицай Уотсън.
	— Добро утро, сър — каза тя, след което забеляза изражението на лицето му. — Добре ли сте?
	Логан пусна една насилена усмивка и отново рухна в стола си.
	— Никога не съм бил по-добре — излъга. — Подранила си.
	Полицай Уотсън кимна:
	— Да, тази сутрин трябва да се явявам в съда: вчера хванали един симпатяга да се пипа в женските съблекални на плувния басейн в Хейзълхед.
	— Добре звучи.
	Тя се усмихна и това накара Логан да се почувства малко по-добре.
	— Нямам търпение да го запозная с мама — каза тя. — Виж, трябва да бягам за съда: ще дава показания по делото на Джералд Клийвър и нямам намерение да го изпускам от очи. Отбих се само за да ви кажа колко сме впечатлени от начина, по който открихте изчезналото дете.
	Логан отвърна на усмивката й, този път искрено.
	— Целият екип взе участие — отговори той.
	— Глупости. Довечера смятаме пак да поизлезем. Нищо прекомерно, просто за по питие. Ако искате, можете да дойдете с нас…?
	В този момент Логан не можеше да се сети за нищо друго, което да желаеше повече.


	Докато крачеше по коридора към оперативната стая и сутрешния брифинг на детектив-инспектор Инш, се чувстваше далеч по-добре. Редови полицай Джаки Уотсън искаше да излязат пак. Или най-малкото искаше да се присъедини към нея и колегите й за по питие след работа. Което си беше същото. Донякъде… Все още не бяха говорили за случилото се по-предната вечер.
	И продължаваше да го нарича „сър“.
	Той пък още я наричаше „полицай“. Не беше особено романтично.
	Отвори вратата на оперативната стая и се озова сред гръм от аплодисменти. Притеснено си проправи път до предната редица и се сви в стола, усещайки как лицето му гори от притеснение.
	— Добре, добре — детектив-инспектор Инш вдигна ръка, за да ги накара да запазят тишина. Постепенно ръкопляскането престана. — Дами и господа — продължи той, когато най-после отново можеше да чуе гласа си, — както всички знаете, миналата вечер детектив-сержант Логан Макрей върна Ричард Ърскин на майка му, след като откри детето в дома на баба му. — Той направи пауза и озари Логан с усмивка. — Хайде, изправи се.
	Изчервен още повече отпреди, Логан стана от стола си, а аплодисментите започнаха отново.
	— Така изглежда един истински полицай — каза Инш, сочейки засрамения детектив-сержант. Наложи му се отново да призове за тишина, а Логан потъна на мястото си, като се чувстваше едновременно развълнуван, доволен и ужасен. — Добре, открихме Ричард Ърскин. — Инш взе една кафява картонена папка на бюрото си и извади от нея фотография двайсет на петнайсет на рижаво хлапе с лунички и доволна усмивка. — Но Питър Лъмли все още е в неизвестност. Има голяма вероятност да не го открием при баба му: бащата очевидно не дава и пукнат петак за него. Но все пак искам да проверим тази възможност.
	Инш извади друга снимка от папката си. Тази не беше толкова приятна за гледане: подуто, покрито с мехури лице, почерняло и разядено, с отворена в измъчен крясък уста. Фотография от аутопсията на Дейвид Рийд.
	— Ето на какво ще заприлича Питър Лъмли, ако не го открием навреме. Искам да разширите зоната на претърсването. Три екипа: голф игрището на Хейзълхед, конюшните, парка. Всеки храст, всеки пясъчник, всяка купчина конски тор. Искам ги разровени. — След това започна да изрежда имена като картечница.
	Когато Инш приключи и всички се бяха изнесли, Логан се зае да го осведоми по последните данни около мъртвото момиченце, което бяха открили в чувала за боклук. Не му отне кой знае колко много време.
	— Е, какво предлагаш? — попита Инш, като ровеше из джобовете на сакото си за нещо сладко.
	Логан положи отчаяни усилия да не вдигне рамене:
	— Не можем да направим качествена реконструкция. Нямаме представа в какво е била облечена, преди да бъде изхвърлена на боклука, а и не ни позволяват да разиграем изхвърлянето на тялото. Снимката й е по всички вестници. Това поне може да даде резултат.
	Единственото хубаво нещо във факта, че в момента на Абърдийн му излизаше името на „столица на мъртвите хлапета“, бе, че таблоидите и националните всекидневници бяха повече от щастливи да размахват снимката на детето пред читателите си.
	Инш най-после откри едно старо на вид ментово бонбонче „Мъри“ и го метна в устата си.
	— Продължавайте. Все някой трябва да знае кое е било бедното дете. Вчера Норман Чалмърс си получи петнайсетте минути слава в съда: изпратиха го обратно в затвора без право на гаранция. Но прокурорът не е доволен. Трябва ни нещо солидно, или Чалмърс си излиза на свобода.
	— Ще намерим нещо, сър.
	— Хубаво. Началникът на полицията е разтревожен от всички тези изчезнали деца. Лотиан и Бордърс вече започнаха да ни „предлагат подкрепата си“. Дори са ни изпратили предварителен психологически профил. — Той му показа четири листа хартия, прикрепени един към друг с телбод. На заглавната страница ясно се виждаше полицейският печат. — Ако не внимаваме, от Единбург ще ни отнемат случая. И накрая всички ще заприличаме на рунтави провинциални малоумници.
	— Колко мило — произнесе Логан. — Какво пише в профила?
	— Същото, както всеки път. — Инш прегледа набързо страниците. — Дрън, дрън, дрън, „показатели на местопрестъплението“, дрън, дрън, „патология на жертвата“, дрън, дрън. — Той спря и по лицето му плъзна суха усмивка. — Ето тук: „Нарушителят по всяка вероятност е от бялата раса, в началото на двайсетте си години и живее сам с майка си. По всяка вероятност е интелигентен, но не се е справял добре в училище. В резултат на това работи в сферата на услугите, което му помага да осъществява редовен контакт с деца“.
	Логан кимна. Стандартният профил за почти всеки нарушител на закона.
	— Това тук ще ти хареса — каза Инш, като си придаде глас на преподавател: — „Престъпникът има проблеми при контактите си с жени и вероятно страда от психически заболявания…“ Психически заболявания! Като заговорихме за очевидното… — Усмивката изчезна от лицето му. — Естествено, че има психически проблеми: убива деца! — Той смачка доклада и го метна към кошчето за боклук до вратата. Топката хартия отскочи от стената и се търколи по синия килим, след което спря под втората редица от столове. Инш изсумтя отвратено. — Както и да е — каза той, — по всичко изглежда, че детектив-инспектор Макферсън няма да се появи на работа още най-малко месец. Използвали са трийсет и седем шева, за да върнат главата му на мястото й. Прекрасно. Нищо не можеше да се сравнява с това, някой луд копелдак с кухненски нож да ти осигури приятно прекарване с вдигнати крака пред телевизора поне за месец напред. — Той въздъхна, без да забележи болезненото изражение на Логан. — Което означава, че ще се наложи да поема и неговия дял от работата. Четири влизания с взлом в пощенски станции, три въоръжени грабежа, две изнасилвания. — Той приятелски ръгна с пръст Логан в гърдите. — Което пък означава, че ти прехвърлям работата с момичето в чувала.
	— Но…
	Инш вдигна ръце.
	— Да, зная, случаят е голям, но и бездруго ръцете ми в момента са пълни с Дейвид Рийд и Питър Лъмли. Случаите може и да не са свързани, но последното, което иска в момента началникът на полицията, е сериен убиец педофил на свобода, който си подбира за вечеря малки момченца, веднага щом почувства съответната нужда. Всеки друг детектив-инспектор, с който разполагаме, е затънал до гуша в работа. Освен това ти успя да намериш Ричард Ърскин съвсем сам, пък и медиите очевидно смятат, че слънцето грее през задника ти. Така че този път си ти.
	— Да, сър. — Стомахът на Логан вече бе започнал да се бунтува.
	— Добре — заяви Инш, като скочи от бюрото и се приземи леко на крака. — Заемай се. Аз ще проверя какви ми ги е завещал Макферсън.


	Малкият кабинет на Логан продължаваше да си стои на мястото, изпълнен с очакване. Сякаш знаеше, че сега всичко зависи от него. На бюрото стоеше копие на фотографията, която бяха разпространили в медиите. Същата, която бяха направили в моргата, ретуширана, за да не изглежда толкова зле. Приживе момиченцето навярно бе изглеждало красиво. Четиригодишна, с дълга до раменете руса коса, подвита съвсем леко по посока на бледото лице. Мъничко носле. Кръгло лице. Овални скули. Съгласно доклада, очите й бяха синьо-зелени, но на снимката бяха затворени. На никой не му харесваше да се взира в очите на мъртви момиченца. Той вдигна фотографията и я забоде до картата.
	Поне до този момент резултатът от апела в медиите беше нулев. Изглежда никой нямаше представа кое е малкото момиче. Това вероятно щеше да се промени тази вечер, когато снимката трябваше отново да бъде показана по телевизията. След това сигурно щеше да последва водопад от изпълнени с добронамереност хора, обаждащи се, за да им предоставят един куп безполезна информация.
	Прекара следващите два часа в повторно четене на изявленията на съседите. Вярно, че вече ги знаеше едва ли не наизуст, но бе сигурен, че отговорът беше някъде в тях. Който и да бе изхвърлил тялото, със сигурност живееше само на няколко крачки от контейнера за боклук.
	Най-накрая остави чашата студено кафе, която бе държал през последния час и се протегна така, че да раздвижи изтръпналите мускули на гърба си. Доникъде не беше стигнал. А и все още не бе разговарял с никого за тялото в пристанището. Дали пък не беше време за малка почивка?
	Кабинетът на детектив-инспектор Стийл беше на горния етаж. На пода лежеше протрит син килим, а мебелите изглеждаха доста разнебитени. На стената имаше табелка с големи червени букви, на която пишеше „ПУШЕНЕТО ЗАБРАНЕНО“, но това очевидно не обезкуражаваше инспектора. Тя седеше зад бюрото си, а прозорецът бе леко отворен, за да позволява на дима да се измъква навън сред ярката слънчева светлина.
	Ако детектив-инспектор Инш беше Харди, детектив-инспектор Стийл бе неговият Лаурел. Колкото Инш беше дебел, толкова Стийл бе слаба като вейка. Инш беше плешив, а Стийл изглеждаше така, сякаш някой беше прикрепил с прозрачна лепенка към главата й керн териер. Носеше се слух, че е само на четиридесет и две, но изглеждаше доста по-стара. Паленето на цигара от цигара в продължение на години беше превърнало лицето й във ваканционно селище за дълбоките бръчки. Носеше костюм с панталон на „Марки“ в тъмносиво, за да не си личи пепелта, която неспирно се сипеше от края на фаса й. Блузата в бургундскочервено под него не се справяше толкова добре със задачата.
	Трудно бе да се повярва, че беше най-голямата радетелка за запазване на персоналността на жените в службата.
	Между рамото и ухото й се крепеше мобилен телефон, а самата тя говореше с едната половина на устата си, за да не притеснява цигарата, която стърчеше от другата.
	— Не. Не. Не… не, не ме интересува кой, по дяволите, ще ти се наложи да прецакаш. Ако не ми намериш стоката преди петък, двамата ще трябва хубаво да си поприказваме… Можеш да се обзаложиш, че ще го направя… — Тя вдигна глава, забеляза, че Логан стоеше на вратата и му махна да седне в един одрипавял стол. — Да… да, така е по-добре. Знаех си, че ще се разберем. Петък. — Детектив-инспектор Стийл затвори ловко капачето на телефона и се усмихна злорадо. — Напълно оборудвана кухня — друг път! Подадеш ли на тези хора пръст, веднага ти се качват на главата и почват да се друсат. — Тя вдигна един пакет цигари кинг сайз от бюрото си и го тръсна по посока на Логан: — Фаска?
	Логан отказа и тя отново му се усмихна.
	— Не? Е, прав си: шибан, отвратителен навик. — Тя изчопли една цигара от пакета и я запали от тази, която пушеше, преди да размаже фаса в перваза на прозореца. — Е, какво мога да направя за теб, господин Полицай герой? — попита тя, като отново се настани удобно в стола си, а главата й почти се скри в облак от пресен тютюнев дим.
	— Човекът от пристанището: онзи, с отрязаните капачки на коленете.
	Едната вежда на Стийл се повдигна.
	— Слушам те.
	— Мисля, че се казва Джордж „Джорди“ Стивънсън. Бил е човек на Малкълм Макленън…
	— Малк Ножа? Мамка му. Не знаех, че върти бизнес и тук.
	— Носи се мълвата, че Джорди е бил изпратен да сключи сделка с отдела по градоустройство за триста къщички в зеления пояс. Архитектът обаче отказал и Джорди го блъснал пред един автобус.
	— Не ти вярвам. — Тя дори си направи труда да извади цигарата от устата си. — Някой от Градоустройство да откаже подкуп?
	Логан сви рамене:
	— Както и да е, изглежда Джорди си падал по конете. Само дето късметът не бил негов пръв приятел и той задлъжнял сериозно на някои от местните букмейкъри.
	Детектив-инспектор Стийл пак се облегна назад и започна да чопли зъбите си с нащърбен нокът.
	— Впечатлена съм — каза най-накрая. — Откъде научи всичко това?
	— Колин Милър. Работи като репортер за „П енд ДЖ“.
	Тя дръпна продължително от фаса си, карайки края му да загори в нажежено оранжево. Докато разглеждаше мълчаливо Логан, от носа й бавно се процеди пушек. Стаята започна да се смалява, стените постепенно изчезваха сред накъдрените извивки на дима, докато остана единствено горящото оранжево око.
	— Инши ми подшушна, че сега ти движиш случая с хлапето в чувала за смет.
	— Да, мадам.
	— Твърди също, че не си пълна загуба на време.
	— Благодаря, мадам. — Само че не беше сигурен дали наистина му бе направила комплимент.
	— Не ми благодари. Ако не се дъниш, хората го забелязват и ти дават да вършиш разни неща. — Тя му се усмихна през дима и Логан усети как през гръбнака му пробяга ледена тръпка. — Двамата с Инши си поговорихме за теб.
	— Така ли? — Задаваше се нещо неприятно: усещаше го.
	— Днес е щастливият ти ден, господин Полицай герой. Ще ти дадем още един шанс да блеснеш.


>	17

	Логан отиде право при детектив-инспектор Инш. Инспекторът беше седнал на ръба на бюрото като голям, закръглен лешояд и изслуша спокойно оплакванията на Логан за това, как детектив-инспектор Стийл му бе подхлъзнала случая с трупа от пристанището. Той беше просто детектив-сержант! Не можеше да се занимава с няколко разследвания на убийства наведнъж! Инш го слушаше, сумтеше съчувствено, след което му заяви, че навсякъде са претрупани с работа и няма нужда да се преструва на проклета примадона.
	— Докъде си стигнал със случая с чувала за смет? — попита Инш.
	Логан сви рамене:
	— Апелът беше излъчен снощи по телевизията, така че разполагаме с един куп свидетелски показания за обработка. Една стара дама дори се обади да ни каже, че можем да прекратим търсенето, защото малката „Тифани“ си играела на пясъчника в края на градинката. — Той поклати глава. — Явно е напълно изкуфяла… Както и да е. Накарах десетина от униформените да прегледат списъка под лупа.
	— Значи в общи линии въртиш палци, докато не изникне нещо, така ли?
	Логан се изчерви и призна, че е така.
	— Кое те спира тогава да се заемеш с трупа в пристанището?
	— Ами нищо сериозно, но просто… — Той се опита да избегне очите на Инш. — Заради горещите телефонни линии…
	— Накарай някой редови полицай да поема обажданията. — Инш се отпусна на задника си със скръстени ръце.
	— И… и… — Логан млъкна и размаха несигурно ръце. Внезапно бе открил, че му липсваха думи да опише как се чувства. — Страх ме е да не се издъня.
	— И нищо — довърши Инш. — Можеш да вземеш редови полицай Уотсън, когато приключи в съда. — Той хвърли поглед на часовника си. — Така или иначе не съм я зачислил към нито един от отрядите по издирването.
	Логан се приведе още малко.
	— Е, какво чакаш още? — Инспекторът скочи от бюрото, изрови пакетче ментови дражета „Поло“ и се подкрепи с едно, след което внимателно усука станиола при отвора като сребрист фитил. — Ето — подхвърли на Логан пакетчето с форма на пръчка динамит. — Ранна коледна премия. А сега се разкарай и се хващай за работа.


	Когато научиха, че Логан разполага с тяло в моргата, което вероятно принадлежи на Джорди Стивънсън, полицейските управления на Лотиан и Бордърс бяха на върха на щастието. Само че преди да организират партито както си му е редът, с торта и балони, трябваше да се уверят, че трупът наистина е на любимия бияч на Малк Ножа. Така че му изпратиха по електронната поща всичко, с което разполагаха за него: отпечатъци, криминално досие и една хубава голяма снимка, която Логан отпечата на цветен принтер в дванайсет екземпляра. Джорди имаше широко лице с тежки черти, бухнала прическа и мустак на порноактьор. Точното лице, с което да заплашиш някой, който закъснява с месечните вноски. Вече мъртъв, изглеждаше доста по-разнебитен и беше неприятна гледка, но определено си оставаше същият човек — онзи, с липсващите капачки на коленете, който бяха намерили във водите на пристанището. И за да бъдат нещата още по-сигурни, отпечатъците му съвпадаха идеално с онези в досието.
	Логан телефонира отново в полицейските управления на Лотиан и Бордърс, за да им съобщи добрите новини. Джорди Стивънсън вече събираше задълженията на клиентите си във великото отвъдно. От централата обещаха да му изпратят парче торта.
	След като вече разполагаха с потвърдена самоличност, беше време да се заемат и с извършителя. И Логан бе готов да се обзаложи, че смъртта на Джорди почти сигурно имаше нещо общо с комарджийските му навици. Което пък означаваше, че щеше да му се наложи да обиколи букмейкърите в Абърдийн, за да размахва под носовете им лицето на убития и да види кой щеше да мигне.
	На излизане Логан надникна в малката си оперативна стая просто за да бъде сигурен, че всичко е наред. По съвета на Инш беше привикал на помощ трудолюбива на вид жена полицай с пясъчноруса коса и гъсти вежди, която да вдига телефоните и да координира униформените, които обикаляха от врата на врата. В този момент тя седеше зад претрупаната маса със слушалки на главата и си водеше бележки по последната възможна самоличност на мъртвото момиченце. Тя го запозна набързо с последните новини. Отне й точно три секунди — нямаше никакви новини — и обеща да го потърси на мобилния телефон, ако изникне нещо.
	След като приключи с това задължение, му оставаше единствено да вземе редови полицай Уотсън от Шериф Корт и да се залови с разнищването на случая.


	Уотсън все още стоеше в главната зала и наблюдаваше как огромен младеж с надупчено от акне лице дава показания. Когато Логан седна до нея, тя вдигна очи и се усмихна:
	— Как върви? — попита той.
	— Тъкмо започваме.
	Хлапето на скамейката нямаше повече от двайсет и една и потта караше зачервеното му буцесто лице да блести под осветлението в съдебната зала. Имаше масивна физика. Не беше дебел, просто беше с едър кокал. Едра челюст, големи юмруци, дълги, костеливи ръце. Сивият костюм, който му бяха намерили от Кралската прокуратура, за да изглежда по-надежден като свидетел, беше прекалено тесен и припукваше по шевовете всеки път, когато се размърдаше. Мръсната му руса коса изглеждаше така, сякаш не бе виждала гребен от дълго време, а огромните му ръце не можеха да си намерят място, докато мърмореше историята за срещата си с Джералд Клийвър.
	Когато било на единадесет години момчето било така лошо пребито от пияния си баща, че му се наложило да прекара три седмици в Абърдийнската детска болница. От този момент нататък късметът му се обърнал от лошо към още по-лошо. Джералд Клийвър, началник на нощната смяна санитари в болницата, практикувал с него „специалното“ си отношение към пациентите, докато хлапето било завързано с каиши за леглото. Карал го да прави такива неща, от които би се изчервила дори порноактриса.
	Обвинението деликатно изиска подробностите от него, като продължаваше да говори внимателно и успокоително, даже когато сълзите започнаха да текат по бузите на момчето.
	Докато той даваше показания, Логан разпредели вниманието си между заседателите и обвиняемия. Петнайсетте мъже и жени изглеждаха ужасени от онова, което чуваха. От друга страна лицето на Джералд Клийвър си оставаше безизразно като парче масло.
	Обвинението благодари на свидетеля за проявената храброст и го предостави на защитата.
	— Започна се. — Гласът на редови полицай Уотсън бе натежал от презрение.
	Хлъзгавият Санди се изправи, потупа клиента си по рамото и тръгна небрежно към заседателите. Той спокойно се облегна на перилата, които ги ограждаха и се усмихна на събраните мъже и жени:
	— Мартин — каза, като не гледаше към разтреперания младеж, а към заседателите, — този съд не е нещо ново за теб, нали така?
	Прокурорът скочи на крака, сякаш някой му беше пуснал хиляда волта:
	— Възразявам. Миналото на свидетеля няма нищо общо с настоящия случай.
	— Ваша чест, просто се опитвам да установя със сигурност достоверността на показанията му.
	Съдията го погледна от висотата на очилата на носа си и каза:
	— Можете да продължите.
	— Благодаря, Ваша чест — каза Змията. — Мартин, явявал си се пред този съд цели тридесет и осем пъти, нали? Нахлуване с взлом, нападение, множество обвинения в притежание на наркотици — в единия от случаите обвинението е за притежание и разпространение, кражби от магазини, палеж, ексхибиционизъм… — Той направи пауза. — На четиринадесетгодишна възраст си направил опит да правиш секс с малолетна, а когато е отказала, си я пребил така жестоко, че се е наложило да й направят четиридесет и три шева, за да съберат отново лицето й. Момичето вече не може да има деца. И тъкмо вчера си бил арестуван по обвинение в мастурбация в женска съблекалня…
	— Ваша чест, налага се отново да възразя!
	Следващите двадесет минути продължиха в същия дух. Санди Змията хладнокръвно разкъса на парчета свидетеля и остави от него ругаеща, подсмърчаща развалина с пламнало лице. Всяко едно унижение, на което го бе подложил Джералд Клийвър, беше обяснено с неуравновесените фантазии на дете, изпитващо отчаяната нужда някой да му обърне внимание, докато най-накрая Мартин не се нахвърли на адвоката, крещейки:
	— Ще те убия, мамка му!
	Усмириха го.
	Санди Змията тъжно поклати глава и освободи свидетеля.
	По целия път обратно до ареста Уотсън не спираше да ругае, но настроението й донякъде се възвърна, когато Логан сподели с нея новото си назначение.
	— Детектив-инспектор Стийл иска да подхвана разследването около Джорди Стивънсън: тялото, което извлякоха от пристанището — каза той, докато вървяха по дългия коридор, който свързваше съдебна зала номер едно с арестите. — Казах, че ще имам нужда от помощ и Инш предложи теб за доброволец. Спомена също, че ще успееш да ме вкараш в пътя.
	Уотсън се усмихна, доволна от комплимента, без да знае, че Логан си го беше измислил.
	Бяха ескортирали Мартин Стричън от съда направо в ареста. По времето когато Логан и Уотсън стигнаха там, той седеше на тясното сиво легло, стиснал глава в ръцете си и стенеше тихо под примигващото осветление. Гърбът на опънатото му сако полагаше отчаяни усилия да не се скъса — шевът се открояваше все по-ясно с всяко следващо ридание на хлапето.
	Загледан надолу към него, Логан не знаеше какво да мисли. И бездруго беше ужасно, че дори само на едно дете му се бе наложило да преживее онова, на което го беше подложил Джералд Клийвър. Но въпреки това думите на Хлъзгавия Санди не го напускаха. Онзи списък с престъпления. Мартин Стричън чисто и просто беше един мръсен малък мизерник. Но това не означаваше, че не е пострадал от ръцете на Джералд Клийвър.
	Уотсън се разписа за младежа и двамата го поведоха, окован с белезници и хлипащ, нагоре към задния изход. Оттам до колата, която Логан бе взел, ги делеше съвсем кратък път пеша. Докато Уотсън го караше да се наведе, за да не си удари главата в горната част на вратата, Стричън каза:
	— Тя беше на четиринайсет.
	— Какво? — Уотсън се взря в подпухналите кървясали очи на седналия в колата Мартин Стричън.
	— Момичето. И двамата бяхме на четиринайсет. Тя искаше, но аз не успях. Не съм я насилвал… Просто не успях да го направя. — Пред очите и по носа му се търколи голяма сълза, която увисна и бавно падна, искряща на ранната следобедна светлина.
	— Вдигни ръцете. — Тя закопча колана около него, за да бъдат сигурни, че срещу грампианската полиция няма да бъде предявено обвинение в небрежност, в случай че катастрофираха. Докато косата й докосваше лицето му, тя чу как той прошепна:
	— И не преставаше да се смее…


	Оставиха пътника си в затвора „Крекинхес“. След като приключиха досадните подробности около предаването и разписването на купа с документи, най-после бяха готови да се заемат със случая на детектив-инспектор Стийл.
	Логан и полицай Уотсън подхванаха мъчителната обиколка из недотам здравословните букмейкърски къщи на Абърдийн, като навсякъде показваха снимката в стил порнозвезда на Джорди Стивънсън. Нямаше никакъв ефект. Където и да отидеха, ги посрещаха празни погледи. Нямаше смисъл да посещават сериозните букмейкъри — Уилям Хил и Ладброукс — понеже точно те едва ли биха изрязали с мачете капачките на коленете на Джорди Стивънсън, в случай че не успееше да си плати дълговете.
	Но „Хиподрум и писти“ в Сандилендс беше точното място.
	Заведението се намираше в помещение, изпълнявало ролята на склад на пекарна през шейсетте, когато кварталът все още бе сравнително поносим. Не много поносим, но човек все още можеше да се разхожда по улиците след залез-слънце. Букмейкърската къща беше част от постройка, в която се намираха още четири също толкова изпаднали заведения. Всичките бяха покрити с графити, до едно имаха метални решетки на витрините и бяха ставали жертви на въоръжени грабежи много пъти. С изключение на „Хиподрум и писти“, букмейкърската къща, която бяха ограбили само веднъж, поне доколкото някой си спомняше. Говореше се, че братята Маклауд бяха заловили типа, нахлул с рязана пушка в заведението на баща им, и го бяха изтезавали до смърт с помощта на газова горелка и щипци със заострени върхове.
	Магазините бяха заобиколени от общински жилища — три-четириетажни бетонни постройки, нахвърляни набързо и оставени да гният. Ако човек спешно се нуждаеше от дом, нямаше пари и не бе особено придирчив, обикновено свършваше в някое от тях.
	На вратата на бакалията до букмейкърската къща имаше плакат, който обявяваше: „ИЗДИРВА СЕ: ПИТЪР ЛЪМЛИ“, точно под цветната снимка на усмихнатото луничаво лице на петгодишното дете. Някой зевзек му бе нарисувал очила и мустаци, допълвайки: „РАЗ ГО ПОЕМА ОТЗАД“.
	Пред „Хиподрум и писти“ нямаше общински обявления: къщата предлагаше единствено закрити с черна хартия прозорци и жълто-зелена пластмасова табелка. Логан бутна вратата и влезе в сумрачната вътрешност. Във въздуха се носеше задушаваща миризма на ръчно завит тютюн и мокра кучешка козина. В сравнение с фасадата вътрешността изглеждаше дори още по-занемарена: мръсни пластмасови столове в избелял оранжев цвят, лепкав линолеум със следи от изгасени цигари и други дупки с неустановен произход, износен почти до бетонната основа. Дървените части бяха така пропити от поколения цигарен дим, че сълзяха черна смола. През стаята минаваше висок до кръста тезгях, който държеше комарджиите настрани от бумагите, касата и вратата, водеща към помещението отзад. В ъгъла седеше старец. В краката му лежеше куче вълча порода с посивяваща муцуна, а в ръката му имаше кутия бира „Експорт“. Вниманието му бе насочено към телевизионния екран, където някакви хрътки се надбягваха с джавкане по пистата. Логан бе изненадан да завари тук пенсионер. Човек очакваше такива хора да са прекалено немощни, за да успеят да се дотътрят до букмейкърите сами. Мъжът отмести поглед от телевизора, за да изучи новодошлите.
	Цялата му шия бе татуирана в пламъци и черепи; дясното му око бе замрежено от бяла пелена и беше леко отпуснато.
	Логан почувства, че някой го дърпа за ръкава. Редови полицай Уотсън изсъска в ухото му:
	— Това не е ли…
	Ала старецът я изпревари, крясвайки:
	— Господин Маклауд! Търсят ви някакви негодници от полицията!
	— Хайде, хайде, Дъги, малко по-възпитано — обади се Логан, като направи крачка към стареца.
	Кучето вълча порода мигновено скочи на крака и оголи зъби. Ниското му ръмжене накара косата по тила на Логан да настръхне. Между изпочупените зъби на животното се стичаше струйка слюнка. Беше старо куче, но бе достатъчно зло, че да му изкара акъла.
	Никой не помръдна. Кучето не спираше да се зъби, а старецът да се взира втренчено в тях. Логан пък все още се надяваше, че няма да му се наложи да хукне да спасява живота си. В крайна сметка от вратата, водеща към помещението отзад, се подаде една кръгла глава:
	— Дъги, какво съм ти казал за шибаното куче?
	Старецът пусна една широка усмивка, разкривайки зеленикавокафявите си кариеси.
	— Каза ми, ако се появят прасетата, да го пусна да им прегризе гърлата, мамка му!
	Новодошлият се намръщи, след което и неговото лице се раздели на две от усмивка.
	— А, прав си. Така ти казах. — Беше с поне трийсет години по-млад от Дъги, но старецът го бе нарекъл „господин“ Маклауд.
	Саймън Маклауд бе наследил грубите черти на баща си. Парче от лявото му ухо липсваше благодарение на ротвайлер на име Убиец, чиято глава понастоящем украсяваше стената на канцеларията отзад.
	— Е, какво искате, негодници? — попита той, като отпусна масивните си ръце на тезгяха.
	Логан извади една от цветните снимки на Джорди и я вдигна пред очите му.
	— Познавате ли този мъж?
	— Да ти го начукам. — Дори не беше погледнал снимката.
	— Чудесно предложение, но този път ще откажа. — Логан стовари снимката върху мръсния тезгях. — И така — познавате ли го?
	— Никога не съм го виждал.
	— Устат мизерник от Единбург. Дошъл тук да свърши малко работа за Малк Ножа. После направил някои големи залози, но така и не се погрижил за тях.
	Лицето на Саймън Маклауд изведнъж изгуби всякакво изражение.
	— При нас не идват много хора, които не си плащат сметките. В разрез е с фирмената ни политика.
	— Погледнете още веднъж, господин Маклауд. Сигурен ли сте, че не го разпознавате? Свършил е във водите на пристанището с липсващи капачки на коленете.
	Очите на Саймън се отвориха широко и той се хвана с ръка през устата:
	— А, той! Боже, сега, като го спомена, си спомням, че му отрязах капачките на коленете и го хвърлих в пристанището! Исусе Христе, защо не каза веднага? Точно така: аз го убих и нямам акъл за пет пари, че да излъжа полицията, когато се появи да задава тъпи въпроси, мамка му!
	Логан прехапа език и преброи до пет.
	— Познавате ли го?
	— Върви да се шибаш и си вземи кучката на излизане. Миризмата тревожи Уинчестър. — Той посочи озъбената овчарка. — И дори да ми беше познат, по-скоро бих ял говна от задника на курва, отколкото да ти го кажа.
	— Къде е брат ти Колин?
	— Не ти влиза в работа, мамка му — ето къде е! Сега ще си вдигаш ли чукалата, или какво?
	Логан бе принуден да признае, че нямаха какво да правят повече тук. Вече беше стигнал до вратата, когато му хрумна мисъл, която го накара да се обърне:
	— Отрязани — повтори, като се намръщи. — Откъде знаеш, че капачките на човека са били отрязани? Това не го споменах. Казах само, че липсват!
	Маклауд се разсмя:
	— А, много добре, мис Марпъл. Когато някой свърши в пристанището без капачки, това е послание. Но ако никой не го схване, значи посланието не е предадено както трябва. Вече всеки шибаняк в града знае, че не бива да повтаря онова, което е направил той. А сега — чупка!
	Стояха на най-горното стъпало на „Хиподрум и писти“ и наблюдаваха носещите се по небето облаци. Оскъдната светлина едва-едва успяваше да си пробие път сред вледеняващия въздух. Логан наблюдаваше как две найлонови торбички се гонеха по бетона пред обкованите с дъски витрини на магазините.
	Редови полицай Уотсън се облегна на стоманения парапет, който минаваше покрай предната част на укрепените сгради.
	— Сега какво?
	Логан сви рамене:
	— Така или иначе нямаше да изкопчим нищо от братята Маклауд. Може и да извадим късмет с някой от редовните им клиенти, но някак си не мога да си представя как Дъги се пречупва и си казва и майчиното мляко.
	— Не, не мога да си го представя, не и него.
	— Така че сега не ни остава нищо друго, освен да размахаме фотографията пред носовете на останалите собственици на магазини наоколо. Човек никога не знае. Ако не споменаваме семейство Маклауд, може дори да научим нещо.
	Ливърпулецът от „Китайска храна за вкъщи“ не разпозна лицето на Джорди; не се получи и с персонала му от абърдинци. Видеокасетите под наем бяха затворили преди години, макар че по прозорците още висяха плакати с отдавна забравени кинохитове и филми, издавани „направо на видео“, които почти не се виждаха през драсканиците от графити.
	Последен в редицата беше смесеният магазин за плодове и зеленчуци, вестници и спиртни напитки. Собственикът хвърли един поглед на униформата на редови полицай Уотсън и получи внезапен пристъп на кашлица. Обаче не пропусна да продаде на Логан пакетче много силни ментови бонбони.
	Когато отново излязоха навън, облаците бяха смрачили небето, а умиращата дневна светлина вече се предаваше пред първите едри дъждовни капки, започващи да капят по улицата. Блъскаха се в бетона безжизнено, една по една, и образуваха големи тъмносиви кръгове, които се разпростираха концентрично и се сливаха една с друга, докато небесата се канеха да се разтворят. Логан вдигна сакото си над главата и се втурна към ръждясалия воксхол. Уотсън стигна преди него и веднага се зае с усилване на парното. Останаха смълчани, с издигаща се от дрехите им пара, и зачакаха отоплението на колата да изсуши прозорците. През замъглените стъкла се виждаше как от време на време отвън в дъжда притичваха хора, за да си купят пиле чоу мейн или последния брой на „Бичове и вериги“.
	На Саймън Маклауд не му беше чиста работата. Но с братята Маклауд винаги е било така. Проблемът беше да го докажеш. Бяха от старата школа: от онази, в която уроците се преподаваха с чук за забиване на гвоздеи. Никой не виждаше нищо. Никой не доносничеше.
	— Е, сега накъде?
	Логан вдигна рамене.
	— Към следващия букмейкър от списъка, предполагам.
	Редови полицай Уотсън превключи на скорост и изкара колата на задна от мястото, където бяха паркирали. Фаровете прорязаха дъжда и превърнаха стоманените му капки в сребристи ками. Почти бяха стигнали главния път, когато сякаш от нищото изникна ръждивозелено комби. Уотсън се хвърли върху спирачките, изкрещя „Мамка му!“ и успя да спре двигателя.
	Докато комбито паркираше небрежно пред „Хиподрум и писти“, тя свали прозореца и от устата й през дъжда се понесе поредица от смъртоносни обиди, по-голямата част от които включваха ректума на шофьора и ботуша на редови полицай Уотсън. Изведнъж тя млъкна насред изречението.
	— О, боже. Съжалявам, сър!
	Едната вежда на Логан се повдигна.
	Тя се изчерви.
	— Напълно забравих, че сте тук, сър. Пък и той дори не даде мигач! Съжалявам…
	Логан си пое дъх дълбоко и се замисли за онова, което му бе казал детектив-инспектор Инш за привилегиите на званието. Нямаше начин просто да си седи тук и да не направи каквото и да било. Та тя беше в униформа, за бога! Ами ако случилото се по някакъв начин стигнеше до ушите на пресата?
	— Смяташ ли, че жена, облечена в униформа, чиято подаваща се от прозореца на кола глава сипе ругатни, прави услуга на полицейските части?
	— Не помислих, сър.
	— Джаки, всеки път когато правиш нещо такова, караш всички нас да изглеждаме като тумба задници. Освен това вбесяваш всеки, който те види на живо или пък научи за станалото от втора ръка. Да не говорим, че излагаш работата си на риск.
	Червенината по лицето й премина от ягодово към тъмночервеното на цвеклото.
	— Аз… съжалявам.
	Той я остави да се пече на огъня, докато бавно броеше до десет и мислено се проклинаше. Беше се надявал да я впечатли с духовита размяна на остроумни забележки или с дедуктивните си способности. Да я накара да разбере какъв страхотен симпатяга е. От онзи тип, с които спиш за втори път. В плановете му не бе влизало да я „строява“. По-скоро смяташе да й даде „свободно“.
	Осем. Девет. Десет.
	— Хайде — каза той накрая, пускайки една приятелска усмивка. — Ако ти не се изтървеш, определено никой няма да разбере от мен.
	Без да го погледне в очите, тя отговори:
	— Благодаря ви, сър — и запали колата.


>	18

	Докато проверяваха останалите букмейкъри от списъка на Логан, атмосферата в колата не премина в нещо повече от учтива размяна на реплики. Редови полицай Уотсън го наричаше „сър“ и отговаряше на въпросите му, но така и не каза нещо, което да не е свързано със случая.
	Беше наистина скапан следобед.
	Влачеха се от колата до поредния букмейкър и обратно.
	— Виждали ли сте този мъж?
	— Не.
	Понякога отговорът вървеше в комплект с по някое безплатно „да ти го начукам“, а друг път „да ти го начукам“ оставаше безгласно. Освен в случая със собственика и персонала на „Дж. Стюарт и син: Букмейкъри от 1974 год.“ в Мастрик, които се оказаха изненадващо любезни към тях. Тревожно, подозрително любезни.
	— Исусе, това вече беше необичайно — каза Логан, докато се качваха обратно в колата. — Виж, още ни се усмихват. — Той посочи през предното стъкло към солидната жена с вдигната на кок коса в миши цвят. В отговор тя му махна.
	— На мен ми се стори нормално — каза Уотсън, докато изкарваше колата. От поне час не бе произнасяла толкова дълго изречение.
	— Никога ли не си срещала Ма Стюарт? — попита Логан, докато потегляха обратно към участъка. След като редови полицай Уотсън не отвърна нищо, реши, че отговорът е „не“. — Веднъж я арестувах — обясни той, когато колата се вля в трафика по „Ланк Штрахт“. Широката улица бе осеяна с ленти за автобуси и чудати маркировки, щедро поръсени с пътеуказатели и пешеходни пътеки. — Пробутваше порнография на ученици направо от багажника на един стар форд „Англия“. Нищо прекалено — никакви животни и други подобни. Обикновено, старомодно немско хардпорно. Видеокасети и списания. — Той изсумтя. — Мамка му, половината от проклетите хлапета в Мастрик знаеха за секса повече от учителя си по биология. Повикаха ни, когато едно осемгодишно момченце попитало дали може да се забременее от фистинг.
	По ъгълчетата на устните й трепна лека усмивка.
	Офисите на „Прес енд Джърнъл“ преминаха вляво от тях и Логан се намръщи. При цялото вълнение и тревоги около случая, който му бяха прикрепили, напълно беше забравил за Колин Милър и посещението му същата сутрин. Още не беше говорил с детектив-инспектор Инш за искането на репортера за вътрешна информация. А и Милър бе споменал, че може да разкаже още интересни неща за „Джорди“. Логан извади телефона си, за да позвъни на инспектора, но успя да набере само първите две цифри.
	От радиото се разнесе хриплив глас. Бяха пребили Животното.

	* * *

	Не искали да се стигне чак дотам. Така бяха казали тарторите на групата извършители пред полицията и пресата. Просто искали да са сигурни, че децата им са в безопасност. Не било нормално, нали така? Възрастен мъж като него да се мотае около вратите на училището. И определено не му било за първи път. През повечето следобеди бил там, точно когато пускали децата. Освен това си личало, че не бил добре с главата. Всички го знаели. Миришел странно. Всичко това не било нормално.
	И какво, като малко му били разрошили перушината? Не че искали да се стигне дотам. Обаче изчезвали деца! Нали разбирате: деца. Деца като онези, които посещавали началното училище в Гартдий. Деца като техните. Ако полицията се била отзовала по-рано, нямало да се стигне дотам. Ако били дошли, когато им се обадили, всичко това нямало да се случи.
	Така че, като се замисли човек, в действителност вината беше на полицията.


	Мъжът, седнал от другата страна на масата за разпити, бе виждал и по-добри дни. Например вчера. Тогава Логан беше видял за последно очите на Бърнард Дънкан Филипс, по прякор Животното. И тогава му се бе сторил доста опърпан, но поне носът му не изглеждаше така, сякаш някой го беше размазал с каменарски чук. Синините вече бяха плъзнали навсякъде по лицето му, а едното му око бе подуто, затворено и яркочервено. Брадата му беше чиста от едната страна, където в болницата бяха измили засъхналата кръв и му бяха направили няколко шева. Устната му беше подута като наденичка и той се мръщеше от болка всеки път, когато се усмихнеше. Не че последното се случваше толкова често.
	Обвиненията, отправени срещу него от „загрижените родители“, които го бяха пребили, бяха прекалено сериозни, за да бъдат пренебрегнати. Така че, веднага щом го бяха пуснали от Бърза помощ, се бе озовал в ръцете на полицията. Освен това отговаряше напълно на профила, изпратен от управленията в Лотиан и Бордърс — бял мъж в средата на двайсетте, с психически проблеми, с работа в сферата на услугите, без приятелка, живеещ сам. Единственото несъответствие беше твърдението, че не би се справил добре в академична среда. Животното имаше научна степен по средновековна история. Но, по думите на Инш, последното наистина не му бе свършило особено добра работа.
	Разпитът се оказа дълъг, труден и заплетен. Всеки път, щом се появеше надеждата да измъкнат нещо смислено от Животното, той започваше да дрънка поредната безсмислица. И през цялото време не бе спрял да се поклаща леко напред-назад в стола си. Тъй като имаше психически проблеми, се бе наложило да извикат „служебен настойник“, за да са сигурни, че всичко ще си остане в рамките на закона. В този момент социалният работник от затвора „Крекинхес“ седеше до Животното, а той все така си се поклащаше, дърдореше и миришеше. Стаята за разпити вонеше нетърпимо на тоалетна вода „Гниещо животно“. Задържаният наистина имаше спешна нужда от баня. Детектив-инспектор Инш се бе възползвал от първата възможност да се измете от помещението, изоставяйки Логан и социалния работник да се задушават, докато самият той се занимаваше с проверка на твърденията на Животното.
	Логан се намести в стола си и за милионен път си зададе въпроса къде ли се губеше инспекторът.
	— Още една чаша чай, Бърнард? — попита той.
	Бърнард не отговори, просто продължи да сгъва един лист хартия на половинки, отново и отново. А когато листът се оказа сгънат толкова плътно, че се бе превърнал в твърдо, неподатливо парче, той внимателно го разгъна и за пореден път поднови усилията си.
	— Чай, Бърнард? Искаш ли чай?
	Сгъване. Отново, и отново, и отново…
	Логан се облегна отпуснато в стола, вдигна глава и остана загледан в тавана. Посивелите плоскости бяха от онзи тип — с пъпчиците — и приличаха на повърхността на луната. Господи, изживяването граничеше с пълно затъпяване. А вече минаваше шест! В този момент трябваше да се намира в компанията на полицай Джаки Уотсън за по едно приятно питие.
	Сгъване. Отново, и отново, и отново…
	Известно време Логан и социалният работник се оплакваха един на друг от последното представяне на абърдийнския футболен отбор, след което отново изпаднаха в мрачно мълчание.
	Сгъване. Отново, и отново, и отново…
	В шест и двадесет и три инспекторът провря глава през пролуката на вратата и помоли Логан да излезе в коридора.
	— Изтръгнахте ли нещо от него? — попита Инш, когато и двамата бяха отвън.
	— Само наистина неприятна миризма.
	Инспекторът хвърли едно плодово драже в устата си и задъвка замислено.
	— Проверих показанията му, всичко е така, както казва. Микробусът на съвета всеки ден го оставя на едно и също място малко преди четири часа. Така е от години. След това, като по часовник, хваща автобус номер четиристотин двадесет и две за Питъркълтър. Не беше трудно да открием шофьор на автобус, който да си спомни за него, миризмата трудно се забравя.
	— А автобусната спирка се намира…
	— Именно, точно пред началното училище „Гартдий“. Явно го е посещавал, преди да се чалне. Вероятно познатият маршрут го кара да се чувства в безопасност.
	— Някой от „загрижените родители“ направил ли си е труда да го попита защо ходи там всеки следобед?
	Инш изсумтя и се подкрепи с още едно бонбонче.
	— Друг път! Видели са един раздърпан тип, който намирисва странно, да се мотае пред училището и са решили да го спукат от бой. Той не е убиецът.
	Така че им се наложи да се върнат обратно във вмирисаната стая за разпити.
	— Сигурен ли сте, че не искате да ни кажете нещо, господин Филипс? — попита Инш, като се настаняваше обратно на стола си.
	Не искаше.
	— Добре тогава — каза инспекторът. — Е, вероятно ще се зарадвате да научите, че успяхме да потвърдим изявленията ви. Известно ни е, разбира се, че вие сте човекът, когото са нападнали, но се наложи да се уверим, че обвиненията срещу вас са безпочвени, нали разбирате?
	Сгъване. Отново, и отново, и отново…
	— Добре. Помолих хората от съвета отсега нататък да ви оставят на някое друго място след работа. Някъде след училището и по-далече от него. Типовете, които са ви нападнали, не са особено умни. Има вероятност отново да се пробват.
	Мълчание.
	— Разполагаме с имената им. — Задачата не се бе оказала трудна, глупаците се бяха идентифицирали с гордост в очите! Бяха разкарали педофил от улиците! Бяха спасили децата си от участ, по-ужасна от смъртта! Мисълта, че току-що бяха извършили углавно престъпление, въобще не им минаваше през ума. — Бих искал да дадете показания, за да можем да ги подведем под отговорност.
	Логан усети, че е негов ред и извади бележника си, готов да запише оплакването на Животното.
	Сгъване. Отново, и отново, и отново…
	Хартиеният лист започваше да се къса по ръбовете от непрестанното прегъване. От единия му ъгъл увисна съвършен квадрат. Животното го погледна намръщено.
	— Господин Филипс? Можете ли да ми кажете какво се случи?
	Пребитият мъж внимателно откъсна квадрата и го постави пред себе си. Беше идеално разположен спрямо ъгъла на масата.
	След това отново започна да сгъва.
	Инш въздъхна.
	— Добре. Какво ще кажете тогава сержантът тук да напише какво е станало, а вие да го разпишете? Ще ви улесним ли по този начин?
	— Трябва да си взема лекарството.
	— Не ви разбрах?
	— Лекарството. Време е за лекарството ми.
	Инш погледна Логан. Той сви рамене:
	— Сигурно в болницата са му предписали някакви болкоуспокоителни.
	Животното престана да сгъва листа и постави и двете си ръце на масата.
	— Не болкоуспокоителни. Лекарството. Трябва да си взема лекарството. Иначе утре няма да ми позволят да отида на работа. Написаха ми писмо. Трябва да си вземам лекарството, за да мога да работя.
	— Ще ни отнеме само няколко минути, господин Филипс. Може би…
	— Никакви показания. Никакви минути. Лекарството.
	— Но…
	— Ако не смятате да ме арестувате или да отправите обвинение към мен, значи съм свободен. Не можете да ме принудите да подам оплакване.
	Тези думи бяха най-разумното нещо, излязло от устата му досега.
	Животното потрепери и обгърна раменете си с ръце.
	— Моля ви. Просто искам да се прибера и да си взема лекарството.
	Логан погледна раздърпаната насинена фигура и остави писалката. Животното беше прав: не можеха да го принудят да подаде оплакване срещу хората, които бяха затворили окото му, сцепили устната му, разклатили три от зъбите му, спукали едно от ребрата му и го бяха ритали многократно по чувствителните места. В крайна сметка това си бяха неговите чувствителни места. Щом не желаеше хората, които го бяха ритали, да бъдат наказвани, решението си оставаше негово. Само че Грампианската полиция не можеше да го пусне просто така да се скита по улиците. Онези глупаци бяха все още навън. Това сигурно вече се отнасяше и за пресата. „ТЪЛПА ОТ ГРАЖДАНИ ЗАЛАВЯ ПЕРВЕРЗЕН ЛЮБИТЕЛ НА ДЕЦА“. Не, „тълпа“ звучеше прекалено негативно. Тези буйстващи, глупави хора, в края на краищата се мислеха за герои. „РОДИТЕЛИ ЗАЛАВЯТ ПЕДОФИЛ, СЛУЖИТЕЛ В СЪВЕТА!“ Да, така по` ставаше.
	— Сигурен ли сте, господин Филипс? — попита Инш.
	Животното просто кимна.
	— Добре. В такъв случай ще ви върнем вещите, а детектив-сержант Макрей ще ви закара у дома.
	Логан изруга съвсем тихо. Социалният работник сияеше, доволен, че не са го натоварили със задачата. Пусна една усмивка до уши, разтърси ръката на Логан и си плю на петите.
	Докато Бърнард Дънкан Филипс се разписваше за съдържанието на джобовете си, Инш се опита да се реваншира на Логан, като му предложи плодово бонбонче. Докато се върне обратно в града щеше да стане поне седем и половина, осем. Налагаше се да каже на Джаки, че ще закъснее. С малко късмет, тя можеше да се съгласи да го изчака, но след днешното представление не беше особено сигурен.
	— Значи той определено не е нашето момче? — каза Логан, приемайки бонбончето с нежелание.
	— Не. Просто поредната намирисваща откачалка.
	Двамата стояха и наблюдаваха как насиненият мъж се навежда с болезнено изражение, за да завърже връзките на обувките си.
	— Както и да е — каза Инш, — трябва да вървя. Завесата се вдига след час и половина. — Той потупа Логан по рамото, завъртя се на пети и се отдалечи, като си подсвиркваше мелодия от увертюрата.
	— Да счупиш крак, дано — каза Логан по посока на отдалечаващия се гръб на инспектора.
	— Благодаря, сержант. — Инш му махна жизнерадостно, без да се обръща.
	— Не, сериозно — произнесе Логан. — Надявам се да паднеш и да си счупиш проклетия крак или врата. — Но изчака преди това вратата да се затвори, за да не може Инш да го чуе.
	Когато Животното най-после се събра отново с вещите си, Логан се насили да се усмихне и го придружи до паркинга отзад. Някакъв объркан на вид сержант успя да ги настигне точно когато Логан се разписваше за поредната кола.
	— Сержантът на рецепцията помоли да ви предам, че имате още две съобщения от господин Лъмли.
	Логан простена. Офицерът по връзките с обществеността, прикрепен към случая Лъмли, трябваше да се погрижи за тези обаждания. Почти незабавно изпита вина. Горкият човечец беше изгубил сина си. Най-малкото, което можеше да направи, бе да отговори на обажданията му. Той потърка чело, за да прогони главоболието, задаващо се иззад очите му.
	— Кажи му, че ще се погрижа веднага щом се върна, ясно?


	Излязоха през задния вход. Фасадата на управлението беше залята от светлина. Прожекторите на телевизионните камери караха всичко да изглежда ясно изсечено. Бяха десетки. Преди края на деня лицето на Животното щеше да бъде навсякъде из страната. И нямаше никакво значение дали бе виновен, или не. Докато станеше време за закуска утре сутринта, половината нация щеше да е научила името му.
	— Знаеш ли, мисля, че не е лошо да си вземеш една-две седмици отпуск. Колкото идиотите да забравят за случката, нали разбираш?
	Животното беше уловил здраво предпазния си колан и го подръпваше леко на всеки шест секунди, за да се увери, че все още е в изправност.
	— Трябва да работя. Човек е лишен от смисъл, ако не работи. Работата ни дефинира. Без дефиниция ние не съществуваме.
	Едната вежда на Логан се повдигна.
	— Добре… — Този тип не просто страдаше от шизофрения: той си беше напълно луд.
	— Казвате „добре“ прекалено често.
	Логан отвори уста, размисли и отново я затвори. Нямаше смисъл да спори с луд човек. Ако искаше да прави нещо подобно, щеше да се върне у дома и да спори с майка си. Затова просто даде газ и подкара колата в намаляващия дъжд. Когато пристигнаха в малката ферма на Животното в покрайнините на Кълтс, ръмежът бе спрял напълно.
	Спря колкото е възможно по-нагоре по пътя. Общинският екип по почистването се бе трудил през целия ден. Фаровете на колата очертаваха два огромни метални контейнера, и двата с размерите на минибус, с олющена и надраскана жълта боя, разположени в плевелите непосредствено до сграда номер едно. Вратите на контейнерите бяха заключени с гигантски катинари, така че да попречат някой дори да си помисли да проникне вътре, за да се добере до купчините гниещи животински трупове.
	Логан долови тихо ридание до себе си и си даде сметка, че катинарите всъщност бяха чудесна идея.
	— Моите красиви, красиви мъртви неща… — По насинената буза на Животното се стичаха сълзи и мокреха брадата му.
	— Ти не им ли помагаше? — попита Логан, като посочи контейнерите?
	Животното разтърси глава, а дългата му коса се разлюля като погребален саван. Гласът му звучеше измъчено и ниско:
	— Как да помагам на вестготите да плячкосат Рим?
	Той излезе от колата и се приближи към сградата през изпотъпканите плевели. Вратите й бяха широко разтворени, позволявайки на светлината на фаровете да нахлува вътре и да пада върху бетонния под. Куповете мъртви животни ги нямаше. Бяха почистили първата сграда, оставаха още две.
	Логан го остави, ридаещ пред празната земеделска постройка.


>	19

	Вечерта не протече точно по начина, по който на Логан му се искаше. Когато най-после пристигна в кръчмата, редови полицай Джаки Уотсън беше там, но очевидно продължаваше да се чувства засегната от мъмренето. Или пък около него витаеше миризмата на Животното, въпреки че по целия обратен път бе държал прозорците на колата отворени? „О, как се носи все още смрадта ти…“ Каквато и да беше причината, тя прекара по-голямата част от времето си, увлечена в разговор с Негодника Саймън Рени и друг редови полицай, който Логан не познаваше. Никой не се държеше недружелюбно, но и не се претрепваха от усилие да го накарат да се почувства добре дошъл. Трябваше да празнуват! Беше открил Ричи Ърскин. Жив!
	След две халби реши, че е станало време да си ходи и се повлече умърлушено към къщи, минавайки през първия магазин за пържени картофи и риба по пътя.
	Не забеляза тъмносивия мерцедес, стаен под уличните лампи пред апартамента му. Не видя и как мъжът с набито телосложение излезе от колата и започна да слага черните си кожени ръкавици. Не му направи впечатление, че непознатият изпука кокалчетата си, докато самият Логан балансираше изстиващата си рибна вечеря в едната ръка, а с другата тършуваше за ключовете в джоба си.
	— Не се обади.
	Логан едва не изпусна пакета с пържената риба и картофите.
	Обърна се и видя, че Колин Милър го наблюдава със скръстени ръце, облегнат гърбом на изключително скъп на вид автомобил. Когато отново заговори, от устата му излезе пара:
	— Трябваше да ми се обадиш до четири и половина. Не го направи.
	Логан простена. Беше си отбелязал мислено да говори с детектив-инспектор Инш, но така и не му бе останало време.
	— Да, е, ами… — каза най-накрая. — Чух се с детектив-инспектора… Стори му се неуместно. — Чиста лъжа, но Милър нямаше как да го знае. Поне така щеше да създаде впечатлението, че е опитал.
	— Не било уместно, значи?
	— Смята, че пресата ми е обърнала достатъчно внимание за една седмица. — Така и така лъжеше, нищо не му пречеше да го удари през просото. — Знаеш как е… — сви рамене той.
	— Не било уместно? — Милър се намръщи. — Ще му покажа аз на него кое е уместно. — Той извади джобния си компютър и надраска нещо набързо.


	Следващата сутрин започна с около десетина пътни инциденти. Нито един от тях фатален, но до един по вина на трите сантиметра сняг, който се бе натрупал през нощта. До осем и половина небето бе придобило стоманеносив цвят, схлупено толкова ниско, че ти се струваше възможно да се пресегнеш и да го докоснеш. Над гранитния град се сипеха мънички бели снежинки, които се разтапяха в секундата, в която докосваха тротоарите и улиците. Но във въздуха се носеше мирис на сняг, примесен с металически привкус, предвещаващ приближаваща се фъртуна.
	Сутрешният „Прес енд Джърнъл“ се бе стоварил върху изтривалката на Логан като надгробен камък. Този път погребението не беше неговото, но беше по негова вина. На първа страница, на огромна снимка, се мъдреше детектив-инспектор Инш, облечен в злодейския си костюм на мим. Фотографията бе правена с рекламна цел, за да привлекат повече посетители на шоуто, така че инспекторът си бе надянал възможно най-убедителната злорада усмивка. „ДЕТЕКТИВ-ИНСПЕКТОР ИНШ СИ ИГРАЕ НА КЛОУНАДА, ДОКАТО НАШИТЕ ДЕЦА УМИРАТ“, гласеше заглавието.
	— О, боже.
	Под снимката пък беше написано: „НАИСТИНА ЛИ ПАНТОМИМАТА Е ПО-ВАЖНА ОТ ЗАЛАВЯНЕТО НА ПЕДОФИЛА УБИЕЦ, ДЕБНЕЩ ИЗ УЛИЦИТЕ НИ?“.
	Колин Милър отново нанасяше удар.
	Застанал над мивката, той прочете как инспекторът „тичал из сцената като идиот, докато местният полицейски герой Логан Макрей бил на улицата и издирвал малкия Ричард Ърскин“. С останалата част от статията нещата се засилваха още по-надолу по склона. Милър си беше наточил внимателно томахавката преди да се заеме с инспектор Инш и представяше един уважаван служител на реда да изглежда като закоравял негодник. Дори беше цитирал главния суперинтендант, който заявяваше, че „въпросът е много сериозен и ще бъде щателно разследван“.
	— О, боже.
	„СЛУЖИТЕЛ НА СЪВЕТА НАПАДНАТ ОТ ЗАГРИЖЕНИ РОДИТЕЛИ“ се бе добрало едва до втора страница.


	По време на сутрешния брифинг Инш бе в отвратително настроение и всички полагаха геройски усилия да не направят или кажат нещо, което би го накарало да избухне. Денят не беше от най-подходящите за издънки.
	Щом събирането приключи, Логан изприпка обратно в малката си оперативна стая, като се стараеше да не изглежда прекалено виновен. Днес разполагаше само с една жена редови полицай: онази, която отговаряше на телефоните. Всички останали на служба щяха да прекарат деня в издирване на малкия Питър Лъмли. Някой беше заврял пиратка в задника на детектив-инспектор Инш и той бе взел единодушното решение да сподели с тях изживяването. Така че щяха да бъдат само Логан, жената полицай и списъкът с възможни имена.
	Екипът, който се занимаваше с регистъра на социалните служби, включващ „рискови“ деца, бе открил едно голямо нищо. Всички малки момиченца си бяха точно там, където се очакваше. Някои от тях се бяха „ударили във вратата“, а едно бе „паднало по стълбите, след като се беше изгорило на ютията“, но до едно бяха живи. На един-двама от родителите бяха предявени обвинения.
	Ала това не бе единственото, за което му се налагаше да се тревожи сега. Да помага на детектив-инспектор Стийл по случая Джорди Стивънсън изглежда се състоеше в това, инспекторът да пуши цигара след цигара, докато Логан вършеше цялата работа.
	На стената бе закачена нова карта на Абърдийн, този път покрита с малки сини и зелени карфици, маркиращи всеки букмейкър в града. Сините бяха „безопасни“ — това бяха местата, където не ти изрязваха част от краката, в случай че си пропуснеш вноската. Зелените бяха територия на коленните капачки. „Хиподрум и писти“ бе отбелязана в червено. Също и пристанището, откъдето бяха извлекли тялото. Непосредствено до картата бе закачена посмъртна снимка на главата и раменете на Джорди Стивънсън.
	Не ставаше много за гледане. Не и след като вече беше мъртъв. Бухналата прическа се бе сплескала по темето му, а порномустакът изглеждаше натежал и черен на фона на восъчната кожа. Странно, но докато наблюдаваше фотографията на мъртвеца, на Логан му се струваше, че и преди е виждал този мъж.
	Съгласно информацията, която им бяха изпратили от Лотиан и Бордърс, в младостта си Джорди Стивънсън бе извършил един-два „подвига“ в повече. Основно нападения. Участвал и в събиране на вземания в полза на дребните акули по кредитите. Бил е уличен и в нахлуване с взлом. Едва когато бе започнал работа за Малк Ножа, бяха престанали да го залавят. Малк се грижеше служителите му да остават извън затвора.
	— Как се справяме? — Беше детектив-инспектор Стийл, тикнала ръце дълбоко в джобовете на сивия си панталон. Вчерашната покрита с пепел блуза бе изчезнала и на мястото й имаше друга в искрящо златисто. Торбичките под очите й бяха тъмновиолетови.
	— Не много добре. — Логан се намести зад бюрото и предложи единия от столовете на инспектора. Тя се отпусна в него с въздишка и с леко пръцване. Логан се престори, че не го е чул.
	— Разправяй тогава.
	— Добре — посочи картата Логан. — Минахме през всички букмейкърски къщи, отбелязани със зелено. Единствената, която вероятно има нещо общо със случая, е тази… — Той заби пръст до червената карфица. — „Хиподрум и писти“…
	— Саймън и Колин Маклауд. Двойка възхитителни младежи.
	— Не толкова възхитителни, колкото клиентелата им. Запознахме се с един от редовните посетители: Дъги Макдъф.
	— Мамка му! Майтапиш ли се? — Тя измъкна един омачкан пакет цигари. Изглеждаше така, сякаш бе седяла върху него. — Мръсния Дъг, Дъги Песа… — изрови един леко сплескан фас от пакета. — Как още го наричаха?
	— Чалнатия Дъг?
	— Точно. Чалнатия Дъг, който удуши онзи тип с усукан брой на списание „Денди“. По онова време сигурно още си носел пелени. — Тя поклати глава. — Дяволите ме взели. Какви времена бяха само. Мислех, че е умрял.
	— Излязъл е от „Барлини“ преди три месеца. Лепнали са му четири години, след като е осакатил строителен предприемач с електрическа отвертка.
	— На неговата възраст? Добрият стар Чалнат Дъги. — Тя напъха цигарата в устата си и тъкмо се канеше да я запали, когато жената полицай до телефоните се покашля многозначително и посочи към табелката „ПУШЕНЕТО ЗАБРАНЕНО“. Стийл сви рамене и натика злополучната цигара в най-горния си джоб. — Е, как изглежда сега?
	— Като сбръчкан старец.
	— Така ли? Срамота. Навремето беше парче и половина, мамка му. Вероятно той беше убил онази жена, но така и не успяхме да го докажем. — Тя замълча, изгубена в миналото. Най-сетне въздъхна и отново се върна в настоящето. — Значи мислиш, че братята Маклауд са нашите момчета?
	Логан кимна. Беше прочел досиетата им отново. Рязането на нечии коленни капачки с мачете беше по тяхната част. Семейство Маклауд винаги си бе гледало стриктно работата, когато ставаше дума за контрол на дълговете.
	— Проблемът е как да го докажем. Няма начин някой от тях да си признае, че са убили Джорди и са го стоварили във водите на пристанището. Трябва ни свидетел или солидна улика.
	Стийл се измъкна от стола с широка прозявка.
	— Ох, цяла нощ не съм мигнала от секс — смигна му тя конспиративно. — Свържи се с криминалната лаборатория. Накарай ги да направят всеки проклет тест, за който се сетят. Няма да навреди и ако отново огледаме тялото. Още е в моргата.
	Логан се напрегна. Това означаваше, че щеше да му се наложи отново да разговаря с Изобел.
	Детектив-инспектор Стийл явно беше забелязала потрепването, защото постави оцветената си от никотина ръка на рамото му.
	— Зная, че няма да ти бъде лесно. Особено след като вече си е намерила с кой друг да вдига палатката. Обаче майната й! Имаш работа за вършене.
	Логан отвори и затвори уста. Нямаше представа, че Изобел се среща с някой друг. Не и толкова скоро. Не и докато той самият все още беше сам.
	Инспекторът натъпка обратно ръце в джобовете си, стиснала пакета с цигари.
	— Трябва да бягам. Направо умирам за цигара. А, и ако видиш детектив-инспектор Инш, предай му, че много ми хареса снимката му в сутрешните вестници. — Още едно смигване. — Много е секси.


	Когато отново се срещнаха, инспектор Инш не изглеждаше особено секси. Возеше се в асансьора надолу от последния етаж. Което означаваше съвещание с началника на полицията. Под мишниците и по гърба на хубавия му сив костюм се бяха образували тъмни петна от пот.
	— Сър — каза Логан, като се стараеше да не среща очите му.
	— Искат да се откажа от пантомимата. — Гласът на инспектора бе прозвучал ниско и равно.
	По гърба на Логан панически пробяга вина, която се настани върху главата му като голяма табелка с думите: „АЗ ГО НАПРАВИХ! АЗ БЯХ!!!“.
	— Началникът мисли, че не се отразява благоприятно на образа на грампианската полиция, който се опитваме да изградим. И че не можем да си позволим този вид негативна реклама, особено когато сме заети с голямо криминално разследване… Така че или пантомимата си заминава, или аз. — Изглеждаше така, сякаш някой му бе издърпал запушалката и го бе оставил съвсем бавно да изпусне въздуха от себе си. Това не беше същият детектив-инспектор Инш, когото Логан познаваше. И всичко това беше по негова вина. — От колко време играя в коледната пантомима? Дванайсет, тринайсет години? Досега никога не е била проблем.
	— Може пък да забравят за случая? — направи опит да го разведри Логан. — Нали се сещате, всичко ще отшуми. По това време следващата година вече никой няма да си спомня за това.
	Инш кимна, но не изглеждаше убеден.
	— Може би. — Той потърка в кръг лицето си с месестите си ръце. — Боже, ще се наложи да кажа на Ани, че няма да мога да отида довечера.
	— Съжалявам, сър.
	Инш се опита да пусне една храбра усмивка.
	— Не съжалявай, Логан. Вината не е твоя, а на копелдака Колин Милър. — Изкуствената му усмивка се изкриви в намръщване. — Следващия път, като го видиш, му предай, че ще изтръгна шибаната му глава и ще се изходя във врата му.


	В моргата цареше тишина, нарушавана единствено от монотонното бръмчене на климатиците. Всички мъртви тела бяха прибрани на сигурно място и масите за дисекция стояха празни и лъскави под светлината на лампите на тавана. Не се виждаха нито мъртъвци, нито живи хора.
	Логан предпазливо прекоси пространството до стената с редици от врати за фризери. Започна да чете табелките една по една, търсейки името на Джордж Стивънсън. Когато стигна до табелката с надпис: „НЕИЗВЕСТНО БЯЛО ДЕТЕ: ПРИБЛИЗИТЕЛНО ЧЕТИРИГОДИШНО“ спря и постави ръка върху хладната дръжка на вратата. Бедното хлапе лежеше вътре, студено и мъртво, и дори си нямаше име.
	— Съжалявам — бе всичко, което успя да каже.
	Продължи нататък по редицата. Нямаше и следа от Джордж Стивънсън, но скоро се натъкна на: „НЕИЗВЕСТЕН БЯЛ МЪЖ: ПРИБЛИЗИТЕЛНО ТРИДЕСЕТ И ПЕТ ГОДИШЕН“. Инспектор Стийл все още не беше уведомила моргата, че са идентифицирали тялото. Това явно също влизаше в задълженията на Логан. Той натисна дръжката и отвори вратата.
	Върху стоманената плоскост лежеше едър, мъртъв човек, опакован в бяла найлонова торба. Логан стисна зъби и отвори ципа.
	Главата и раменете, които се показаха отдолу, бяха същите като на снимката на стената в оперативната стая. На живо обаче изглеждаха много по-набръчкани, сякаш някой бе обелил лицето надолу, за да могат да отворят черепната кутия с трион за кости и да извлекат мозъка от нея. Кожата бе восъчна и бледа, а на местата, където кръвта се бе насъбрала и съсирила след смъртта, се виждаха наситенопурпурни петна. На лявото слепоочие имаше още едно петно. От снимката Логан просто бе предположил, че става дума за светлосянка.
	Основната атракция все още си оставаше скрита.
	Той дръпна ципа докрай, разкривайки цялото тяло, което дори и приживе едва ли е било в разцвета си. Според данните от Лотиан и Бордърс, на младини Джорди бе поддържал физиката си с усърдие, граничещо с фанатизъм. Човекът се гордеел с тялото си. Мъжът пред него имаше бирено шкембенце, а по ръцете от китките до лактите и нагоре до раменете имаше повече тлъстини, отколкото мускули. Дори като се изключеше смъртната бледност на кожата, вероятно още преди инцидента бе изглеждал нездрав — с млечнобяла кожа, с множество бенки и лек червен обрив.
	А също и с липсващи капачки. На мястото, където се намираха коленете, върху косматите му крака имаше две дупки с разкъсани краища. Около ставите плътта бе накъсана и неравна, а през кашата от насечени тъкани надничаха жълти парчета кост. Който и да бе отговорен за случилото се, не си бе направил труда да свърши работата по възможно най-чистия начин. Гледката пред него свидетелстваше за наличие на голям ентусиазъм и пълно отсъствие на задълбочени познания по хирургия.
	Очите на Логан се отделиха от съсиреците. В областта на глезените се забелязваха ясни следи от връзване. Около китките също. Силни натъртвания, разкъсана кожа. Знак за оказана съпротива. Той се намръщи. По всички личеше, че докато момчетата Маклауд бяха рязали капачките му, Джорди бе останал в пълно съзнание. Удар след удар. А Джордж Стивънсън бе едър мъж. Със сигурност се бе борил като бик. Значи бяха участвали и двамата — Колин и Саймън. Единият го бе държал, а другият беше размахвал мачетето.
	Имаше и други белези. Контузии, одрасквания и поражения от престоя на тялото във водите на пристанището в продължение на една нощ. Нещо, наподобяващо следи от зъби.
	Логан още не беше чел заключението от аутопсията, но можеше да разпознае следи от ухапвания, когато ги видеше. Той се наведе над тялото и изучи по-отблизо дупките. Тъмнопурпурни белези в бледата кожа. Леко неправилни, сякаш някои от зъбите липсваха. Някак не успяваше да си представи и двамата братя Маклауд като хора, които биха те ухапали. Със сигурност не и Саймън. А Колин? На това момче със сигурност му хлопаше дъската. Още от времето, когато бе завързал жива котката на оградата на Юниън Терас Гардънс, до момента, в който го бяха спипали да ходи по голяма нужда върху надгробната плоча на баба си. Лоша работа. Освен това някои от зъбите му липсваха благодарение на една схватка с бирени бутилки в караоке бар. Трябваше да накара от лабораторията да направят отливка на следите от ухапвания. Може пък да откриеха сходство със зъбния профил на Колин Маклауд.
	Вратата зад гърба му се удари в стената, а той се изправи, за да види как в залата, потънала в разговор с асистента си Браян, влиза Изобел. Браян тъкмо завършваше изречението си, след което драматично разпери ръце. Изобел отметна глава и се разсмя.
	О, Браян, толкова си забавен, проклетнико, с небрежната си женствена прическа и огромния си нос. Дали пък той не бе човекът, с когото Изобел вдигаше палатката, както се бе изразила инспектор Стийл? Дори с всичките шевове на стомаха си, Логан можеше да му срита задника точно за минутка. Да го видим после как ще опъва палатки!
	Изобел престана да се смее веднага щом забеляза, че той стоеше и ги наблюдаваше, застанал до голото тяло на Джорди Стивънсън.
	— Здравей! — каза тя и се изчерви леко.
	— Разполагам с идентификацията на този джентълмен. — Гласът на Логан прозвуча малко по-студено от трупа до него.
	— А, да… — Тя погледна него, а после и тялото, положено на подноса. Даде знак на асистента си. — Ами… Браян вероятно ще успее да ти помогне. — Отправи му несигурна усмивка, след което се отдалечи.
	Браян си записа данните на Джордж Стивънсън, драскайки набързо в миниатюрен бележник. Логан откри, че едва успява да придаде учтив тон на гласа си. Това ли малко лайно-мъж оправяше Изобел? Издаваше ли тя онези тихи мяукащи звуци и заради него?
	Браян забоде последната точка със замах и напъха бележника обратно в сакото си.
	— А, и преди да си тръгнеш, имам нещо за теб… — прибави той.
	Логан помисли, че Браян ще извади от джоба си някои от гащичките на Изобел, ала вместо това асистентът прекоси стаята и извади голям кафяв хартиен плик от панера с вътрешната поща.
	— Изследванията на кръвта на вашето неизвестно четиригодишно момиченце. Интересни подробности има вътре.
	Той му подаде плика, след което се зае да затваря ципа на найлоновия чувал и да прибира обратно трупа на Джорди Стивънсън, докато Логан прелистваше доклада.
	Браян не се шегуваше. Изследванията наистина бяха интересни.


	По време на обяда в столовата темата на разговорите бе само една: щяха ли да обезглавят детектив-инспектор Инш, или не? Логан се хранеше на възможно най-далечната маса, която успя да намери, встрани от всички останали. Лазанята му имаше вкус на мокър вестник.
	През столовата премина вълна от нарастващо мълчание и той вдигна поглед навреме, за да види как инспектор Инш се приближава до гишето и си взема от обичайното: гъста овнешка супа, макарони със сирене и пържени картофи, желе и крем карамел.
	— Моля те, Господи — измърмори си Логан под носа, — нека седне някъде другаде…
	Ала Инш огледа столовата, очите му го фиксираха, след което почти незабавно се насочи по права линия към него.
	— Добър ден, сър. — Логан блъсна настрани полуизядената си лазаня.
	За негово облекчение, детектив-инспектор Инш просто изръмжа някакъв поздрав и се зае със супата си. Когато приключи с нея, се потопи в макароните и сиренето, заривайки ги щедро с черен пипер, давейки картофите в сол и оцет. На масата се чуваха звуци от дъвчене, дъвчене, и пак дъвчене.
	Логан почувства изтръпване само от факта, че седеше там и наблюдаваше как инспекторът се храни. Започна да боде лазанята си с вилица и да рови из нея, превръщайки слоевете й в хомогенна каша.
	— Получихме изследванията на кръвта на момиченцето — каза най-накрая. — Била е натъпкана с болкоуспокояващи. Основно темазепам.
	Едната вежда на Инш се изстреля нагоре.
	— Недотам, че да я убие. Определено не става дума за предозиране. По всичко изглежда, че доста дълго е била на лекарства. От лабораторията смятат, че в резултат на това е била с притъпени възприятия и по-податлива.
	Последните макарони изчезнаха в устата на Инш и инспекторът използва едно картофче, за да обере поръсения с оцет сос от сирене. Той задъвка замислено.
	— Интересно — каза най-сетне. — Нещо друго?
	— В определен момент е боледувала от туберкулоза.
	— Сега вече стигнахме донякъде. — Инш грижливо сложи празната си чиния в тази от супата и придърпа на по-централно място десерта. — В Обединеното кралство не са останали много места, където можеш да пипнеш туберкулоза. Заеми се със здравните центрове. Заболяването е лесно забележимо. Ако момичето наистина го е имало, със сигурност ще фигурира в списъците им. — Той загреба лъжица с връх от крем карамела и желето и по устните му се разля широка усмивка. — Време беше да ни излезе късметът, по дяволите.
	Логан не отговори.


>	20

	Матю Осуалд работеше за съвета вече шести месец. Започна веднага след като завърши гимназия с нищожна квалификация, въпреки големите надежди на майка си. Баща му не отдаваше на последното кой знае какво значение. Самият той също нямаше квалификация, но според него това не му бе навредило особено. Така че един ден Матю си взе кутията с обяда и отиде да работи в службата по чистота на абърдийнския градски съвет.
	Животът на боклукчия не бе чак толкова лош, колкото си мислеха хората. Работеше на чист въздух, с момчетата се спукваха от смях, заплатата си я биваше и ако човек се издънеше, никой не умираше. А и откакто изобретиха контейнерите с колелца, работата въобще не можеше да се нарече натоварваща. Не беше като едно време, както обичаше да повтаря Джейми, шофьорът на камиона.
	В общи линии животът му си вървеше добре. Малко пари в банката, приятели в службата и приятелка, която нямаше нищо против да пуска ръка под пуловерчето й.
	И ето че му предложиха да работи извънредно. Трябваше да откаже, но допълнителното заплащане означаваше билети за целия футболен сезон. Матю живееше за абърдийнския футболен клуб. По тази причина в момента бе облечен в син найлонов гащеризон, черни ботуши „Уелингтън“, дебели черни гумени ръкавици, предпазни очила и маска за дишане. Единствената открита кожа по него бе на челото, където пристегнатата с ластик качулка на гащеризона не пасваше добре. Изглеждаше като нещо, излязло направо от „Досиетата X“ и се потеше като прасе.
	Дори сипещата се от тъмносивото небе суграшица не подобряваше нещата. Потта течеше на ручеи по гърба му и се изливаше направо в боксерките. Обаче нямаше никакво, ама никакво намерение да сваля проклетите гумени ританки!
	Той изръмжа, вдигна лопатата с поредната загребана порция от мъртви животни на равнището на рамото си и я изсипа в контейнера за боклук. Всичко вонеше на смърт. Усещаше миризмата дори през маската. Гниещо месо. Повръщано. Предния ден се бе простил със закуската и обяда си. Днес обаче бе успял да задържи пшеничените бисквити „Уийтабикс“ там, където им бе мястото.
	Целия скапан ден вчера и целия скапан ден днес. По всичко изглежда — и целия скапан ден утре. Изриване с лопата на мъртви животни.
	Кирливият мизерник, който живееше тук, стоеше на вратата на една от земеделските постройки — онази, която бяха разчистили вчера. Той също изглежда не обръщаше внимание на суграшицата, просто си седеше там, облечен в дрипавия си пуловер и се правеше на съкрушен, докато извозваха перверзната му колекция.
	Матю бе хвърлил поглед на вестника на баща си тази сутрин. Някакви родители в Гартдий бяха спукали от бой приятелчето, задето се бе навъртало около училището на децата им. Лицето му бе покрито с пурпурнозелени петна. Така му се падаше, мамка му, помисли си Матю, докато газеше обратно през снега за поредната порция гниещи трупове.
	В тази сграда почти бяха преполовили купчината. Половината работа беше свършена — оставаше третата сграда и да приключи с тази тук. След което го очакваше дълъг душ, билети за целия сезон и пиячка, докато не започнеше да повръща. Когато всичко това приключеше, смяташе да се напие като животно!
	Улисан в тези щастливи мисли, Матю за пореден път заби лопатата си в гниещия куп от месо и козина. Купчината се тресеше и приплъзваше, като постепенно в нея си проправяха път котки, кучета, чайки, гарвани и един господ знаеше какво още. Стисна зъби и започна да вдига лопатата, напрягайки мускули. И тогава го видя.
	Матю отвори уста, за да каже нещо, за да повика нервния мъж от съвета, който трябваше да наглежда работата тук, за да му съобщи какво е открил. Ала вместо това от устата му излезе тънък писък.
	Той изпусна лопатата, както си беше натоварена с мъртви неща и се втурна навън, като се хлъзгаше, падаше и лазеше на четири крака, като изтръгваше маската от лицето си и повръщаше пшеничените бисквити „Уийтабикс“ върху снега.


	Логан бе паркирал в началото на пътя, който водеше към „Хиподрум и писти“ и наблюдаваше букмейкърската къща през вихрушката от суграшица с помощта на бинокъл. Лекият снежец, с който бе започнала сутринта, за известно време бе намалял, а след това беше започнал да се сипе отново. Тлъстите мокри парцали се стоварваха от мръсното небе студено, влажно и заплашително. Притъмняваше.
	Бе позвънил на всяка медицинска организация в страната, интересувайки се от подробностите около малките момиченца, които са били лекувани от туберкулоза през последните четири години. Подобно на инспектор Инш и той изпитваше оптимизъм; очертаваше се праволинейна полицейска работа. Беше боледувала от туберкулоза, а после бе оздравяла. Което означаваше, че все някъде са се погрижили за нея. Със сигурност щеше да фигурира в нечий списък. И Логан щеше да получи името й.
	Последният диско хит, който излъчваха по радиото, отшумя и водещият обяви новините от средата на следобеда. Логан хвърли в уста един силен ментов бонбон и усили леко звука.
	— Днес текат последните изложения по делото на Джералд Клийвър, петдесет и шест годишният жител на Манчестър, обвинен в сексуално посегателство по време на службата си като помощен медицински персонал в Детската болница на Абърдийн. След почти триседмични изслушвания на показанията по неговия случай — показания, които в голямата си част бяха изключително натуралистични и тревожни, по-късно днес следобед съдебните заседатели ще се оттеглят, за да вземат решението си. След многократните заплахи срещу живота на Клийвър, полицейската охрана е засилена. Адвокатът му, господин Мойър-Фаркуърсън, който също получи няколко заплахи за живота си по време на делото, бе нападнат преди два дни, когато някой го заля с кофа свинска кръв.
	Логан издаде тих радостен възглас и си спретна малка мексиканска фиеста в тясното пространство на ръждивата служебна кола.
	— Няма да позволя на едно незначително, заблудено малцинство от граждани да ме отклони от работата ми. — Новият глас принадлежеше на Санди Змията. — Винаги и навсякъде трябва да полагаме грижи справедливостта да тържествува…
	Логан заглуши останалите му думи с дюдюкане и освиркване.
	От другата страна на пътя имаше някакво раздвижване. Той се изправи и отново се загледа през бинокъла. Предната врата се отвори, Чалнатия Дъг провря глава навън, огледа наоколо и отново се прибра вътре. Трийсет секунди по-късно Уинчестър, огромната овчарка, която снощи отчаяно искаше да отхапе парче от Логан, безцеремонно бе изритана под сипещия се сняг. Кучето направи опит да влезе обратно, но го посрещна бастунът на Дъги, след което животното остана навън замислено и обезсърчено, докато вратата се затваряше пред носа му. Около минута не помръдваше, вторачено в букмейкърската къща, докато снегът бавно се просмукваше в посивяващата му козина, след което се обърна, преодоля на няколко скока бетонните стъпала и слезе на паркинга. Обиколи няколко пъти, като душеше металните перила и стълбовете на лампите. Някои отмина пренебрежително, до други се изпика. Най-накрая навири задник и внимателно нави огромно изпражнение в средата на паркинга.
	Когато приключи с тази част, обърна глава към „Хиподрум и писти“ и започна да лае, додето Чалнатия Дъг не се показа, за да го пусна вътре. Веднага щом се озова на две крачки от букмейкърската къща, овчарката отърси натрупания по козината й сняг, опръсквайки собственика си от глава до пети.
	Логан започваше да изпитва далеч по-силна симпатия към кучето. Той отново се облегна назад в седалката и остави музиката от радиото да го обгърне.
	Покрай прозореца му профуча ръждивозелено комби, зави надясно към късата редица от магазини и спря на току-що осрания от кучето паркинг. Беше същата кола, срещу която редови полицай Уотсън бе запратила залп от обиди. Въздъхна. Отново мислеше за нея като за редови полицай. Нямаше вече „Джаки“ или „Красивите крака“. И всичко това, защото му се бе наложило да я сгълчи заради същата тази проклета кола.
	Шофьорът на комбито започна да рови за нещо на задната седалка, след което изскочи навън с найлонова пазарска торбичка и едва не се стовари по задник върху натрупалия сняг. Беше вдигнал яката на якето си и държеше над обръснатата си глава вестник, за да се предпази от суграшицата. Внимателно, като се пързаляше на всяка крачка, мъжът успя да изкачи рампата за инвалиди към букмейкърската къща.
	Логан се намръщи и насочи бинокъла към новодошлия, докато мъжът влизаше на сухо. Ушите му бяха обсипани с обеци и изглеждаше някак призрачно. Последното моментално го издаде: това беше Дънкан Никълсън. Същият, който по една случайност бе успял да падне върху трупа на тригодишното момченце. В наводнена канавка, скрит под плоскост от талашит, в тъмното и в пороя.
	— Какво търсиш тук, малко лайно такова? — произнесе тихо Логан.
	Никълсън не живееше в Мастрик, а в Бридж ъф Дон, чак в другия край на града. Доста дълго пътешествие за неприятен ден като днешния.
	А и оставаше въпросът с пазарската торба. И по-точно, какво имаше в нея?
	— Чудя се…
	Ала мислите на Логан мигом се пръснаха на парчета, когато полицейското радио в колата гръмко се пробуди за живот. Бяха открили още едно тяло.


	Когато стигна покрайнините на Кълтс, навън вече притъмняваше. Портата беше разтворена, а близо до нея беше паркирана патрулна кола, в която седяха двойка нещастни на вид полицаи, едва забележими зад замъгленото предно стъкло. Бяха блокирали достъпа до пътя за фермата. Логан отби при тях и спусна стъклото на вратата. Редовият полицай на шофьорската седалка стори същото.
	— Добра вечер, сър.
	— Какво става тук?
	— Детектив-инспектор Инш е вътре. Също и прокурорът. Дежурният лекар току-що пристигна. От Бюрото по самоличността още се борят със задръстването на път за насам. Тук са и шестима души от съвета. В момента са в една от постройките. Наложи се да ги увещаваме да не убиват на място собственика на имота.
	— Животното?
	— Аха. Засега е задържан във фермата. Инш е с него. Инспекторът не иска да ходи никъде, преди да са обявили смъртта.
	Логан кимна и понечи отново да вдигне стъклото. Суграшицата бе започнала да навява в колата.
	— Сър? — попита редовият полицай зад волана на патрулната кола. — Вярно ли е, че снощи е бил в ареста и сме го пуснали?
	Логан почувства как в стомаха му се надига нещо неприятно. Мислеше си абсолютно същото още от момента, в който бе научил. През целия път от Мастрик насам не бе спрял да се тревожи. Бяха освободили Животното, без да повдигнат обвинение, а сега бе мъртво поредното дете. Самият той беше откарал този тип в дома му!
	Докато се опитваше да овладее служебната кола нагоре по изровения път към фермата на Животното, суграшицата се усили, превръщайки се в истински снежни парцали. Помощните постройки изникваха от мрака, разкривайки отворените си врати в светлината на фаровете.
	Пред вратата на постройка номер две беше опъната синя полицейска лента. И тук имаше патрулна кола, но празна. Полицаите вероятно вземаха показания от хората, намерили тялото. Или се стараеха да ги вразумят, за да не разкъсат Животното на парчета. Единствената кола, която не беше паркирана до забулените от снежна пелена контейнери за боклук, беше 4×4 рейндж ровъра на детектив-инспектор Инш. Само той можеше да преодолее изораната алея в снега и в момента стоеше изоставен пред фермата. През един от прозорците на долния етаж потрепваше слаба жълта светлинка.
	Логан вдигна очи от мястото си пред постройка номер две и се загледа по посока на фермата, губеща се в засилващата се фъртуна. Какво пък, най-добре беше да приключи с гадната част възможно най-бързо.
	Навън бе вледеняващо студено, а веднага щом изгаси фаровете стана и тъмно. Той влезе отново в колата и изрови фенерче изпод купчината плакати с лицето на Питър Лъмли. _Моля те, Господи: нека бъде той! Не позволявай да пострада още някое клето хлапе! Не и още едно._
	Фенерът разпръсна мрака достатъчно, че да може да вижда къде стъпва. Снегът се трупаше в кухини и дупки, криейки ги от погледа, превръщайки ходенето в изпитание и в реална опасност да потънеш до коляно на всяка крачка. Логан изгази през тревата край постройка номер две. По пътя якето му побеля от полепналите по него едри снежинки.
	Вътре вонеше непоносимо, но не чак толкова зле, колкото първия ден, когато бе накарал полицай Стийв да отвори тежката дървена врата. Вятърът отвяваше част от вонята, но миризмата бе достатъчно силна, че да го накара да се задави още докато прекрачваше прага. Закашля се, извади кърпичка от джоба си и я притисна към носа и устата си.
	Половината трупове бяха изчезнали, разкривайки под себе си хлъзгав бетонен под, покрит със слуз и гниещи телесни течности. Док Уилсън, облечен в уставния бял хартиен гащеризон, стоеше приведен над купчина тела. Чантата с инструментите му бе сложена на един изравнен чувал за боклук, по-далеч от слузта.
	Логан на свой ред извади работните си дрехи.
	— Добър вечер, Док — каза той, като внимателно подбираше пътя си през бетонния под.
	Дежурният лекар се обърна. Долната част на лицето му бе закрита от бяла маска.
	— Как се получава така, че когато има някоя гадна работа, винаги аз се оказвам на смяна, а?
	— Предполагам, че просто си късметлия — отговори Логан. Шегата не беше особено остроумна, но докторът все пак се усмихна изпод маската.
	Той му посочи отворената чанта и Логан побърза да се екипира с чифт гумени ръкавици и маска. Смрадта внезапно изчезна, заменена от силната миризма на ментол, от който очите му се насълзиха.
	— „Натривката на Вик“ — обясни докторът. Стар трик на патолозите. Може да прикрие доста грехове.
	— Какво гледаме?
	_Моля те, Господи, нека бъде Питър Лъмли._
	— Трудно е да се каже. Бедното дете почти се е разложило на съставните си елементи.
	Докторът се помести тежко встрани и Логан за пръв път успя да разгледа по-добре онова, което бе запратило като куршум Матю Осуалд навън в снега, за да изхвърли обратно сутрешната си порция „Уийтабикс“. От купчината животински трупове се подаваше детска глава. Чертите й нямаше как да бъдат разпознати вече — лицевите кости надничаха през слузестата сива плът.
	— Исусе! — Стомахът на Логан се сви, готов да се разбунтува.
	— Дори нямам представа дали е момче, или момиче. Ще разберем, когато извадим тялото и го инспектирам както се полага.
	Логан погледна зловещата глава, празните очни ями, увисналата, разтворена уста, от чиито съсухрени венци се подаваха две редици зъби. Сплесканата чорлава коса почти не се различаваше от козината на животните, натрупани навсякъде около тялото. В изгнилия скалп се бяха враснали два малки розови клипса. Фибички „Барби“.
	— Момиче е. — Логан се изправи. Не можеше да понася повече. — Хайде, Док. Обявявай смъртта. Останалото ще свърши патологът.
	Докторът кимна тъжно.
	— Да. Може би си прав. Бедното детенце…


	Логан стоеше навън в снега с обърнато към вятъра лице, за да могат студът и влагата да отмият смрадта и разложението. Това обаче не помагаше срещу гаденето. Разтреперан проследи как докторът на свой ред изгази през снега по посока на колата си. Веднага щом затръшна вратата й, възрастният мъж извади цигара и скоро се скри сред облак тютюнев дим.
	— Щастливият му негодник.
	Обърна гръб на гледката и се повлече през виелицата към сградата на фермата. Яркият бял лъч от фенерчето разсичаше тъмнината и опипваше пътя му през високата трева. Само след десет крачки панталоните му бяха подгизнали до коляно, а обувките му — пълни с ледена вода. Когато се добра до входната врата, зъбите му тракаха шумно в дисонанс с ритъма на треперещото му тяло.
	От прозореца на кухнята премигваше светлина, ала през мръсното стъкло успяваше да различи единствено неясни силуети. Не си направи труда да почука — просто блъсна паянтовата врата и нахлу вътре. Вътрешността на къщата изглеждаше още по-разнебитена, отколкото очакваше. Един господ знае колко дълго време никой не бе живял тук; мястото се беше превърнало в мавзолей на плесента. Прокара лъча на фенерчето по дължината на коридора, регистрирайки останките от тапети и мебелировка. Тук-там покритието по стените напълно липсваше, разкривайки летвите отдолу. По ръбовете на дупките се виждаха гроздове мухъл — като мухи, бръмчащи около открита рана. Стълбището отдавна се бе лишило от перилата си, а едно от стъпалата бе счупено — дъската се бе скършила през средата и краищата й леко стърчаха нагоре. По стените обаче все още имаше фотографии.
	Логан почисти с кръгообразни движения прашното стъкло на една от рамките и оттам го погледна лицето на щастлива на вид усмихната жена. Разшири още малко кръга, разкривайки и момченце, което се взираше ухилено в камерата, облякло чисто нови дрехи, с прилежно вчесана коса. Семейната прилика бе очевидна. Бърнард Дънкан Филипс и неговата майка в едни по-добри времена. Преди синът да започне да колекционира мъртви неща. Преди в постройка номер две да се появи трупът на малко момиченце.
	Кухнята бе претъпкана и сумрачна. Навсякъде се виждаха купчини от кашони, увиснали по ъглите си от постоянната влага. По стените също пълзеше плесен, изпълвайки мястото с безутешния мирис на разруха. В средата на помещението бе разположена натруфена кухненска маса в комплект с два заплашителни стола.
	Бърнард Дънкан Филипс, по прякор Животното, седеше отпуснато в единия от столовете, а детектив-инспектор Инш стоеше прав, облегнат на мивката от другата страна на масата. Между тях неголям свещник хвърляше бледа светлина. Само в две от петте му гнезда имаше свещи, които бяха почти на привършване. Когато Логан влезе вътре, никой не отрони и дума.
	Лицето на Инш си остана като вкаменено, все така намръщено по посока на отпуснатата фигура край масата. Вероятно си мислеше същото като Логан: снощи им бе в ръцете, а го бяха пуснали. И ето че се бе появило поредното мъртво дете.
	— Казах на дежурния лекар да си върви. — Гласът на Логан прозвуча тежко и мрачно.
	— Какво каза той? — попита Инш, без да отмества очи от Животното.
	— Навярно става въпрос за момиченце. Мъртва е от дълго време, може би от години.
	Инш кимна и Логан разбра, че бе изпитал облекчение. Ако детето беше мъртво от години, значи фактът, че вчера бяха пуснали Животното нямаше голямо значение. Никой не бе умрял заради тяхната небрежност.
	— Господин Филипс отказва всякакъв коментар. Нали така, господин Филипс? Не желаете да ми кажете нито коя е тя, нито кой я е убил. Странно, как така изведнъж в списъците ни попадна и второ мъртво момиченце. Какво ще кажете за това? А още по-странното е, че в същото време си имаме работа с луд копелдак, който се разхожда наоколо, убива момченца, пъха разни неща в задниците им… и им реже пишките.
	Логан се намръщи. Бяха намерили Дейвид Рийд, обезобразен и захвърлен в канавка от другата страна на града. Животното обичаше да пази мъртвите си неща. И не би позволил на такъв трофей просто да си лежи на открито.
	— Знаеш ли — обади се Логан, като се опитваше да влезе в ролята на доброто ченге, — може и да не си загазил чак толкова много, Бърнард. Защо не ни разкажеш с твои думи какво се случи? Сигурен съм, че не си искал да се получава така, нали?
	Животното се отпусна още повече напред, докато челото му не докосна покритата с белези повърхност на масата.
	— Нещастен случай ли беше, Бърнард? Злополука?
	— Те ми ги вземат. Всичките ми красиви, мъртви неща.
	Инш стовари огромния си пестник върху масата, карайки свещника и Животното да подскочат. По дървото потече нагорещен восък. Бърнард Дънкан Филипс отново се отпусна бавно на масата и покри глава с две ръце.
	— Заминаваш в пандиза, чуваш ли? Отиваш в „Питърхед“ заедно с останалите извратени негодници! Педофилите, изнасилвачите, убийците! Нещо против да станеш кучка на някой там? Сигурен съм, че ще откриеш любовта на живота си с някой огромен копелдак с космат задник. Защото ако в най-скоро време не започнеш да говориш, лично ще се погрижа да те сложат в една килия с най-извратения изнасилвач на задници, с когото разполагат!
	Думите му бяха замислени така, че да предизвикат отговор. Но не постигнаха нищо. В неловкото мълчание Логан долови тих звук. Животното си пееше нещо. Звучеше като парчето „Остани с мен“.
	Кухненският прозорец се изпълни със светлина и Логан почисти част от наслоената по стъклото мръсотия. По пътя с мъка си проправяше път микробусът на Бюрото по самоличността. Бусът спря пред постройка номер две. Зад него идваше втора кола. Беше издължена и изглеждаше луксозно, което не й пречеше да буксува по заснежените коловози. Когато най-сетне стигна до първите сгради на чифлика, техниците от Бюрото вече влачеха на гръб оборудването си по посока на постройката, превърната в костница.
	Водачът на новопристигналата кола излезе. Беше Изобел.
	Логан въздъхна.
	— Пристигнаха хората на Бюрото по самоличността и патологът.
	Той проследи как тя вдигна яката си и заобиколи със залитане до багажника на колата. Носеше дълго палто от камилска вълна върху жълто-кафяв костюм. Измъкна се от италианските си кожени ботуши, обу чифт гумени „Уелингтън“ и пое към постройка номер две.
	Трийсет секунди по-късно отново се появи навън и се преви на две като се опитваше да си поеме дъх. Стараеше се да не повърне. По лицето на Логан от само себе си плъзна широка усмивка. Не й приличаше да демонстрира човешката си страна пред по-нисшестоящите.
	Инш се отблъсна от мивката и извади чифт белезници.
	— Хайде, Филипс. Ставай.
	Логан безмълвно изслуша как прочетоха правата на опърпаната фигура, след което белезниците щракнаха зад гърба на Животното. Едва тогава Инш извлече младия мъж от кухнята и го поведе под сипещия се сняг.
	Останал сам в къщата, Логан духна свещите и ги последва.


>	21

	Този път социалният работник, който представляваше Животното, бе отруден човечец в началото на петдесетте си години, оплешивяващ, с нелепо тънки мустачета. Лойд Търнър — бивш училищен преподавател от Хейзълхед, който наскоро бе изгубил жена си и се бе захванал със социална дейност, за да се отвлече от самотата. В този момент седеше до Бърнард Дънкан Филипс, изправен срещу намръщената стена от враждебност, излъчваща се от детектив-инспектор Инш и детектив-сержант Логан Макрей.
	Тясната стаичка миришеше. Не просто обичайната, необяснима миризма на немити крака, а застоялата, сладка воня на гниеща плът, която се носеше на талази от Животното. Натъртванията по лицето му от предната вечер бяха разцъфнали в синини. По лицето на затворника се бореха за място още пурпурни и зеленикави петна, които се разпростираха към брадата му и изчезваха под разбърканите й косми. Ръцете му не можеха да си намерят място върху масата. Бяха мръсни, а под ноктите му имаше мръсотия. Единственото чисто нещо по него беше белият хартиен гащеризон, който му бяха дали от криминалната лаборатория, за да могат да изследват дрехите му за улики.
	Логан и Инш бяха прекарали последните три часа с него, без да постигнат какъвто и да било резултат. Единственото, което успяха да измъкнат от Животното, бе, че някой се опитвал да открадне всичките му безценни, мъртви неща. Бяха опитали да пипат по-леко; изиграха му и сценката с лошото ченге. Дори направиха опит да накарат бившия учител да му разясни ситуацията и колко сериозна е тя всъщност. Нищо.
	Детектив-инспектор Инш се облегна тежко назад в стола си, карайки рамката му да изскърца.
	— Така — каза той с въздишка. — Да опитаме още веднъж, а?
	Лицата на всички около масата, с изключение на това на Животното, се изкривиха в измъчени гримаси. Той просто продължи да си тананика проклетата мелодийка на „Остани с мен“. Логан усещаше, че бавно, но сигурно всичко това започва да го подлудява.
	Учителят вдигна ръка:
	— Извинете, инспекторе. Според мен е очевидно, че умственото състояние на Бърнард не позволява той да бъде разпитван. — Той хвърли страничен поглед към вмирисания мъж до себе си. — Медицинският картон и историята на заболяването му потвърждават това заключение. Нуждае се от помощ, не от затвор.
	Инш стовари предните крака на стола си обратно на пода:
	— И дечицата, които в този момент лежат мъртви в моргата, би трябвало да са си у дома, а не да бъдат убивани от някакъв извратен откаченяк! — Той скръсти ръце, от което шевовете на ризата му изпукаха и сякаш стана още по-едър. — Искам да знам къде е Питър Лъмли и колко деца още е убил.
	— Инспекторе, разбирам, че просто си вършите работата, но Бърнард не е в състояние да отговаря на каквито и да било въпроси. Погледнете го!
	Те го погледнаха. Ръцете му приличаха на ранени птици, пляскащи с крила върху масата. Погледът му бе отнесен. Дори не беше в една и съща стая с тях.
	Логан хвърли бърз поглед към часовника на стената. Седем и двайсет. Малко след времето, когато вчера Животното бе изявил желание да получи лекарството си.
	— Сър — каза на Инш той, — може ли две думи отвън?
	Разходиха се до кафемашината, подминавайки редица от изпълнени с любопитство лица. Мълвата се беше разнесла из целия участък, по радиото и вероятно вече беше на път за вечерните телевизионни новини. Абърдийнският убиец на деца бе зад решетките. Сега всичко, което се искаше от тях, бе да го накарат да проговори.
	— Какво си си наумил, сержант? — попита Инш, докато въвеждаше в машината номера на кафе с мляко с допълнително захар.
	— Тази вечер няма да измъкнем нищо от Животното, сър. Той е шизофреник. Трябва да си изпие лекарствата. Дори и да измъкнем самопризнание от него, в съда ще ни разкъсат на парчета. Умствено болен заподозрян, на когото са отказани медицински грижи, признава вината си след тричасов разпит. Вие какво бихте направили?
	Инш издуха каймака на кафето в пластмасовата си чаша и предпазливо отпи от течността. Когато отново заговори, гласът му прозвуча ужасно уморено:
	— Прав си, разбира се. — Той остави кафето на най-близката маса и затършува из джобовете си за нещо сладко. Най-накрая Логан се принуди да му предложи един от силно ментовите си бонбони. — Благодаря. През последния час си мислех абсолютно същото. Просто не ми се искаше да се отказваме. Ей така, за всеки случай. — Той въздъхна. — Просто в случай че Питър Лъмли все още е жив някъде там.
	Всичко това, обаче, бяха само напразни надежди. И двамата го разбираха. Питър Лъмли беше мъртъв. Оставаше само да открият тялото му.
	— Ами местопрестъплението? — попита Логан.
	— Какво за него?
	— Мъртвото момиченце, което открихме, може да не е единственото в купчината. Освен това Дейвид Рийд е захвърлен. Похватът просто не се вписва в профила му. Животното е колекционер. Никога не би изоставил тялото да си лежи просто така. — Тази мисъл не му излизаше от главата още откакто бяха потеглили от фермата.
	— Може би предпочита да са позагнили, преди да ги складира?
	— Ако той е отрязал гениталиите на Дейвид Рийд, значи са някъде във фермата.
	Лицето на Инш се изкриви.
	— Мамка му. Ще се наложи да преровим абсолютно всеки труп, който е замъкнал там. Това е като да търсиш игла в купа сено… — Той прокара уморени ръце през лицето си. — Хубаво. — Пое си дълбоко дъх и изправи гръб. Авторитетът се беше завърнал в тона на гласа му. — Ще го направим по трудния начин. Щом не можем да изтръгнем признание от Филипс, ще го свържем с телата. С малкото момиченце, което открихме в дома му, не виждам проблем. Все трябва да има нещо, което да го свързва с Дейвид Рийд и Питър Лъмли. Искам да накараш поне десетина униформени да започнат да разпитват, за да установим със сигурност къде са били видени децата за последно. Намери ми свидетел. Няма да позволим на негодника да се измъкне отново.


	Тази нощ сънищата на Логан изобилстваха от разлагащи се деца. Тичаха из апартамента и искаха да си играят. Едното седеше на пода във всекидневната. Парченца от гниещата му кожа се сипеха по полираните дъски на паркета докато то дрънкаше на ксилофона, който бяха подарили на Логан за четвъртия му рожден ден. Дрън, дрън, дзън, дзън, какофония, която все повече започваше да му прилича по-скоро на звънящ телефон, отколкото на музика.
	И точно тогава се събуди.
	Логан прекоси със залитане всекидневната и вдигна слушалката на телефона:
	— Какво? — попита раздразнено.
	— Весела Коледа и на теб — каза Колин Милър.
	— О, боже… — Логан се опита да пробуди лицето си към живот, като го потърка няколко пъти с длан. — Шест и половина е! Как можеш постоянно да ми звъниш толкова рано сутрин?
	— Намерили сте друго тяло.
	Логан се премести до прозореца и се огледа навън за скъпия автомобил на Милър. Нямаше и следа от него. Това означаваше, че поне тази сутрин щеше да се отърве от посещението на веселата феичка.
	— И?
	Откъм другия край на линията настъпи пауза.
	— И сте арестували Бърнард Филипс. Животното.
	Логан шашнато остави завесата да падне на мястото си.
	— Откъде, по дяволите, си научил за това? — В пресата не се споменаваше нищо за самоличността му, само обичайното: „задържан е заподозрян, на прокурора е изпратен доклад“.
	— Знаеш как: такава ми е работата. Горкото дребосъче, цялото било изгнило в купчината нечистотии… Искам вътрешна информация, Лаз. Все още разполагам с интересни подробности за Джорди Стивънсън, които не са ви известни. Всички печелят.
	Логан не можеше да повярва на ушите си.
	— Как изобщо смееш да повдигаш въпроса, след онова, което причини на детектив-инспектора вчера!
	— Лаз, това е просто бизнес. Той те прецака и се наложи да му дам да се разбере. Написал ли съм и една лоша дума за теб? А?
	— Не е там работата.
	— А, лоялност. Харесва ми. Добро качество у един представител на закона.
	— Направи така, че да изглежда като пълен идиот.
	— Да се разберем така: оставям на мира примадоната на пантомимата и двамата с теб се срещаме на закуска, за да си поговорим?
	— Няма начин. Първо, трябва да придумам Инш да се съгласи да ти кажа това, което искаш да чуеш от мен, ясно?
	Настъпи мълчание.
	— Трябва да внимаваш с тази твоя лоялност, Лаз. По някой път може повече да навреди, отколкото да помогне.
	— Какво? Това пък какво значи, по дяволите?
	— Погледни сутрешния вестник, Лаз. И прецени дали ти трябва или не приятел в пресата.
	Логан остави слушалката обратно на вилката и остана замислен в тъмнината на всекидневната си, треперейки. Вече нямаше начин просто да се върне в леглото. Не и докато не разбереше какви ги е сътворил Милър, какво имаше в сутрешния вестник.
	Шест и половина. Пощальонът щеше да достави неговото издание чак след час и нещо. Затова се облече набързо и хлъзгайки се по снега успя да се добере до „Касългейт“ и най-близкия вестникарски щанд.
	Магазинът не беше голям, от онзи вид, в който се опитваха да продават от всичко. Стените бяха натежали от лавици: книги, гърненца, тигани, електрически крушки, консервни кутии с бял боб… Логан откри онова, което търсеше, на пода до касата — дебел вързоп със сутрешни вестници, все още опаковани в найлон, за да не може снегът да се просмуче в хартията.
	Собственикът — набит мъж със сива брада и златен зъб в устата, от чиято лява ръка липсваха три пръста — изръмжа едно „добро утро“ докато разрязваше найлона и го разтваряше.
	— Исусе — каза той, като извади най-горния вестник и го вдигна така, че Логан да може да види първа страница. — Били спипали негодника, но после го пуснали! Можеш ли да си представиш само, мамка му?
	Точно в средата на страницата имаше четири снимки: Дейвид Рийд, Питър Лъмли, детектив-инспектор Инш и Бърнард Дънкан Филипс. Животното не беше на фокус, приведен над лопата, в която се виждаше премазан заек. Недалеч от него се виждаше количката му, оставена на пътя. Двете момченца се усмихваха от училищни фотографии. Инш бе пременен в театрален костюм, готов за пантомима.
	Заглавието над снимките крещеше: „КЪЩАТА НА УЖАСИТЕ: МЪРТВО МОМИЧЕНЦЕ ОТКРИТО В КУПЧИНА ГНИЕЩИ ЖИВОТИНСКИ ТРУПОВЕ!“, а под тях се четеше: „УБИЕЦЪТ ОСВОБОДЕН ОТ ПОЛИЦИЯТА БРОЕНИ ЧАСОВЕ ПРЕДИ ТОВА“. Колин Милър нанасяше поредния си удар.
	— Тумба шибани палячовци: ето какво представляват полицаите. Казвам ти: трябват ми само пет минути насаме с този копелдак. Нищо повече не искам. По дяволите, имам внуци на същата възраст!
	Логан плати за вестника и излезе, без да каже дума.
	Отново беше започнало да вали. От тъмното небе се сипеха едри бели снежинки. Облаците бяха озарени в тъмнооранжево, отразявайки уличните светлини. По дължината на „Юниън стрийт“ искреше празничната атмосфера на дванайсетте почивни дни по Коледа, ала Логан не виждаше нищо от това. Стоеше закован пред магазина и четеше под светлината на витрината.
	Имаше задълбочена встъпителна статия за биографията на Животното — шизофренията, двете години престой в Корнхил, смъртта на майката, колекцията от мъртви тела. Милър дори бе успял да се добере до част от тълпата, атакувала Животното пред портала на началното училище. Цитатите бяха изпълнени с перчене и праведно възмущение. Полицията се бе отнесла с тях като с престъпници, задето бяха нападнали откачалката, докато през цялото време в онази купчина от мръсотии лежало мъртво момиченце!
	Логан се намръщи, когато прочете как полицията държала в ръцете си Животното, но инспектор Инш, наскоро забелязан да подскача на сцената, докато отвличали, убивали и изнасилвали деца, наредил да го освободят въпреки възраженията на местния полицейски герой — детектив-сержант Логан Макрей, известен още като „Лазар“.
	Логан изстена. Скапаният Колин Милър! Вероятно си мислеше, че му прави услуга, изкарвайки го гласа на разума, но на Инш със сигурност щяха да му избият уплътненията. В действителност изглеждаше така, сякаш Логан лично е отишъл в „Прес енд Джърнъл“ и се е раздрънкал. Сякаш собственоръчно бе намушкал инспектора в гърба.


	Когато блъсна входната врата и влезе в Централното управление, бащата на Питър Лъмли го очакваше. Човекът изглеждаше така, сякаш не бе спал от месец, а дъхът му можеше да накара тапетите да се накъдрят — толкова силно лъхаше на застояла бира и уиски. Беше видял вестниците. Знаеше, че са арестували някого.
	Логан го отведе в едно от помещенията за даване на показания и го изслуша търпеливо, докато се оплакваше и гневеше. Животното знаел къде е синът му. Полицията трябвало да го накара да проговори! Ако те не можели, щял да го направи той! Трябваше да намерят Питър!
	Логан постепенно успя да го накара да се успокои, след което му обясни, че човекът, когото бяха задържали, можеше изобщо да няма нищо общо с изчезването на Питър. Че от полицията правеха всичко по силите си, за да открият сина му. Че трябва да се прибере у дома и да се наспи. В крайна сметка именно благодарение на преумората успя да го склони да го откарат в дома му с една от патрулните коли.
	Работният ден едва започваше, а Логан вече се чувстваше ужасно. Стомахът му се бе свил на топка и това не се дължеше единствено на раната. Минаваше осем и половина, а от Инш все още нямаше и следа. Задаваше се лайняна буря и Логан бе на път да се окаже в самия й център.
	Сутрешният брифинг започна и приключи, след като Логан раздаде дневните задачи и сформира екипите. Един от екипите трябваше да разпита всеки собственик на имот в радиус от една миля от последното известно местонахождение на децата преди и след смъртта им. Дали някой беше виждал този мъж — Животното — да се навърта наоколо? Друг екип щеше да прегледа наличната информация за всичко, свързано с Бърнард Дънкан Филипс. И последно, на най-големия засега екип се падаше и най-неприятната задача: да преровят тоновете леш в търсене на отрязан пенис. Работата вече не спадаше към задълженията на отдела по чистотата в съвета. Разследваха убийство.
	Никой не попита къде е детектив-инспектор Инш, нито пък някой отвори дума за заглавията в сутрешния вестник. Но Логан знаеше, че всички са ги прочели. В стаята се усещаше подмолен поток от враждебност. Както беше предположил, веднага си бяха извадили заключението, че той е отишъл при журналистите и е прецакал Инш.
	Редови полицай Уотсън не желаеше дори да го погледне в очите.
	Когато брифингът приключи и всички се изнесоха с тътрене навън, Логан потърси детектив-инспектор Стийл. Беше седнала в кабинета си, с вдигнати на бюрото крака, пушеше цигара и пиеше кафе, разтворила сутрешното издание на вестника върху бъркотията пред себе си. Когато Логан влезе, тя го погледна и поздрави, вдигайки чашата си:
	— Добро утро, Лазаре — каза. — Следващата си жертва ли търсиш?
	— Не съм го направил аз! Знам как изглежда отстрани, но не съм аз!
	— Да, да… Затвори вратата и си паркирай задника. — Тя му посочи раздрънкания стол от другата страна на бюрото.
	Логан се подчини, като междувременно учтиво отказа предложената му цигара.
	— Ако наистина си отишъл при вестникарите с това — ръгна с пръст вестника тя, — си или такъв шибан глупак, че не бива да ти се позволява да дишаш без надзор, или имаш наистина сериозни амбиции в политиката. Амбициозен ли си, господин Местен полицейски герой?
	— Какво?
	— Зная, че не си глупав, Лазаре — каза тя, като размаха фаса във въздуха. — Когато дрънкаш пред пресата, винаги има опасност това да се обърне срещу теб и да те ухапе по задника. Всичко това може да унищожи кариерата на инспектор Инш. Ако успееш да го разкараш от пътя си и спечелиш медиите на своя страна, ти си с единия крак в кабинета му. Колегите и подчинените ти ще те мразят, но ако си способен да го преживееш, ще продължиш да се катериш по дървото. Следваща стъпка — главен инспектор. — Тя дори му козирува.
	— Кълна се, че не съм говорил с никого! Аз също исках да пуснем Животното; не разполагахме с доказателства срещу него. Дори го откарах у тях!
	— Защо тогава онзи репортер ти лъска задника с едната ръка, а с другата налага Инш?
	— Ами… не знам. — Лъжец. — Сигурно смята, че сме приятели. Разговаряли сме не повече от пет-шест пъти и инспекторът знаеше за всяка дума, която излизаше от устата ми. — Голям, нагъл лъжец. — Мисля, че не харесва особено Инш. — Поне тази част беше истина.
	— Мога да си представя. Много хора не харесват Инши. Що се отнася до мен, аз го харесвам, защото е голям. Като видиш такъв голям задник, знаеш, че има в какво да впиеш зъби.
	Логан се опита да се отърси от появилата се в съзнанието му картина.
	Детектив-инспектор Стийл дръпна дълбоко от цигарата си, позволявайки на дима да изсъска през щастливата й усмивка.
	— Говори ли вече с него?
	— Какво, с инспектор Инш ли? — Логан наведе глава. — Не. Още не.
	— Хмм… Е, той беше тук по-рано тази сутрин. Забелязах четириколесния му женски автомобил на паркинга. Вероятно вече крои заговор с горния ешелон; сигурно ти готви повишение и весело изпращане на новата ти служба в Горбалс. — Тя просто седеше и се усмихваше. В този момент Логан за нищо на света не би могъл да разбере дали се шегуваше с него, или не.
	— Надявах се, че вие бихте могли да поговорите с него…
	Усмивката се превърна в смях.
	— Искаш да го питам дали си пада по теб ли?
	Логан усещаше как изчервяването се надига по шията и облива и двете му бузи. Много добре знаеше какво представлява инспектор Стийл. Нима наистина бе дошъл тук, очаквайки симпатия и разбиране от нея? Може би наистина беше прекалено глупав, че да го оставят да диша без надзор.
	— Съжалявам — каза той, като се изправи. — Най-добре да се връщам на работа.
	Тя го спря едва когато вратата зад гърба му бе на път да се затвори:
	— Ще бъде бесен. Може би не на теб, може би на онзи юначага Милър, но ще бъде бесен. Бъди готов да ти крещят. И ако не желае да те изслуша, може би не е лоша идея да си изиграеш козовете. Това, че не ти си причината да се получи така, не означава, че не можеш да се възползваш от ситуацията.
	Логан спря.
	— Да си изиграя козовете ли?
	— Амбиция, господин Герой. Харесва ти или не, нищо чудно да се озовеш на неговия стол. Не е задължително да ти се нрави начинът, по който се случват нещата, но това е положението. — Тя запали друга цигара от димящите останки на предишната, след което метна изпушения фас в чашата с кафе. Фасът издаде кратък, съскащ звук, а тя намигна на Логан: — Помисли си.
	И Логан го направи. По целия път надолу към малкия си кабинет. Жената полицай отново беше на мястото си, приемаше обажданията и записваше имената. С огласяването на самоличността на Животното по вестниците и телевизията всички, включително и собствените им неомъжени лели, бяха решили да споделят с полицията наблюденията си. Търсите информация за убитото детенце? Ама разбира се, господин полицай: видях я да се качва в боклукчийски камион на съвета. Никакъв срам, право вътре с онзи тип от вестниците…
	Здравните заведения също бяха започнали да отговарят на запитванията му за информация относно малки момиченца с туберкулоза през последните четири години. Списъкът с възможни деца беше кратък, но щеше да нарасне до края на деня.
	Логан прегледа имената, повечето от които вече бяха задраскани от редовия полицай на телефоните. Не се интересуваха от деца, които не бяха на възраст между три и половина и пет години. Със сигурност щяха да открият самоличността й преди денят да е изтекъл.
	Очакваше обаждането, ала въпреки това нещо в него се сви от ужас, когато му казаха, че го викат на доклад в кабинета на главния интендант. Време беше да го отнесе, въпреки че беше абсолютно невинен. Като се изключеше факта, че бе излъгал Колин Милър и детектив-инспектор Инш.
	— Ще изляза да се поразходя малко — каза той на жената полицай. — Може да се забавя.
	В кабинета на интенданта беше като в пещ. Логан застана мирно пред широкото дъбово бюро, стиснал ръце зад гърба си. Детектив-инспектор Инш се бе настанил в псевдокоженото, псевдоудобно кресло за посетители. Когато Логан влезе и зае позицията си, Инш не вдигна очи. За сметка на това пък инспектор Нейпиър от Професионални стандарти го загледа втренчено, сякаш беше научен експеримент, довел до неочакван, ужасяващ резултат.
	Зад бюрото седеше сериозен на вид мъж с глава във формата на куршум и малко коса на върха й. Носеше официалната си униформа. Закопчана догоре. Това не беше добър знак.
	— Сержант Макрей. — Гласът му бе внушителен и изпълни стаята със зла прокоба. — Знаете защо сте тук. — Не беше въпрос; на бюрото му имаше копие от сутрешния „Прес енд Джърнъл“, внимателно поставен на една линия с попивателната и клавиатурата.
	— Да, сър.
	— Имате ли да кажете нещо?
	Канеха се да го уволнят. Бяха изминали едва шест дни, откакто се бе върнал на работа, а вече искаха да го изритат по отрудения задник. Защо просто не си беше държал главата ниско и не си беше удължил болничните? Сбогом, пенсия…
	— Да, сър. Искам да бъде отбелязано, че инспектор Инш винаги се е ползвал с пълната ми подкрепа. Не съм предоставял историята на Колин Милър и не съм споменавал пред когото и да било, че съм изказвал несъгласие с освобождаването на Живо… на господин Филипс. Именно защото по същото време това бе най-правилното решение.
	Главният интендант се облегна в стола, събирайки върховете на пръстите си пред кръглото си лице.
	— Но сте разговаряли с господин Милър, нали така, сержант?
	— Да, сър. Обади ми се в шест и половина днес сутринта, искайки подробности около ареста на господин Филипс.
	Детектив-инспектор Инш се помести в креслото:
	— Откъде, по дяволите, е научил, че сме прибрали Животното? Ще ви кажа следното…
	Главният интендант вдигна ръка и Инш замълча.
	— Когато го попитах същото, заяви, че работата му била да знае — отговори Логан, влизайки в режима „полицай излага налични улики“. — Не за първи път този човек разполага с информация, с която по правило не би трябвало да разполага. Беше разбрал, че сме открили тялото на Дейвид Рийд. Беше му известно, че убиецът е обезобразил и осквернил тялото. Знаеше също така, че тялото на момиченцето, което намерихме, е било полуразложено. Явно разполага с вътрешен човек.
	От другата страна на бюрото се повдигна една вежда, но мълчанието се задълбочи. Патентованата техника за разпит на детектив-инспектор Инш. Само дето на Логан не му се играеше.
	— И този човек не съм аз! Няма начин да заявя пред репортер, че съм изразил несъгласие с решението на по-висшестоящ да бъде освободен заподозрян! Милър се нуждае от съюзник тук и смята, че може да го постигне, като ми „помага“. Всичко опира до продаването на вестници!
	Главният интендант позволи на мълчанието да се проточи.
	— Ако искате оставката ми, сър…
	— Това не е дисциплинарно изслушване, сержант. Ако беше така, щяхте да разполагате с федерален представител. — Той замълча, хвърли поглед на Инш и Нейпиър, след което отново се обърна към Логан: — Можете да отидете в чакалнята, докато обсъдим въпроса. Когато вземем решение, ще ви повикаме обратно.
	Някой беше излял леденостуден бетон във вътрешностите на Логан.
	— Да, сър.
	Излезе с маршова стъпка от стаята, изпъчил гърди, изправил рамене, като затвори вратата след себе си. Щяха да го уволнят. Щяха да го командироват извън Абърдийн. В някое затънтено местенце в чюхтърландия, където щеше да стане дюстабанлия от безкрайни нощни обходи. Или пък още по-лошо: щяха да го назначат като охрана в някое училище.
	Най-накрая рижият инспектор със закривен нос от Професионални стандарти отново го призова в стаята. Логан се изпъна мирно пред бюрото на главния интендант и зачака брадвата да се спусне.
	— Сержант — каза той като вдигна вестника от бюрото си, сгъна го на две и уверено го хвърли в кошчето за боклук. — Смятам, че ще се зарадвате да разберете, че ви вярваме.
	Логан нямаше как да не забележи киселото изражение по лицето на инспектор Инш. Очевидно не всички бяха съгласни с присъдата.
	Главният интендант се настани по-удобно на мястото си и се загледа в Логан.
	— Детектив-инспектор Инш каза, че сте добър полицай. Същото твърди и инспектор Стийл. Че не сте човек, който би отишъл при медиите с подобна информация. Уважавам старшите си офицери. След като те твърдят, че не сте… — Той замълча и го дари с една обиграна усмивка. — Ако те ми заявят, че не бихте отишли при вестниците без разрешение, съм готов да им повярвам. Само че…
	Логан се напрегна и зачака трансфера в пущинаците.
	— Само че не можем да позволим подобно нещо да остане без отговор. Мога да заявя пред целия свят, че стоим зад детектив-инспектор Инш на сто процента. Което е истина. Но това няма да промени нещата. Всички тези истории: пантомимата, освобождаването на Филипс само ден преди в дома му да бъде открито момичето… — Той вдигна ръка още преди Инш да е успял да отвори уста. — Аз лично не смятам, че инспекторът е постъпил неправилно. Но тези истории силно накърняват репутацията на полицейските сили. Всеки втори вестник в страната е публикувал някаква предъвкана версия на статията на Милър. „Сън“, „Дейли Мейл“, „Мирър“, „Индипендънт“, „Гардиън“, „Скотсман“ — по дяволите, дори „Таймс“! Всички в един глас повтарят пред света, че в грампианската полиция работят олигофрени. — Той се размърда от неудобство в стола и поизглади униформата си. — От управленията в Лотиан и Бордърс отново са търсили началника на полицията. Заявили са, че разполагат с ресурси и опит да провеждат такива разследвания, че биха приветствали възможността да ни „окажат подкрепа“. — Той изсумтя. — Трябва веднага да бъде забелязано, че правим нещо. Обществеността е готова да ни разкъса на парчета. Не искам да им предложа инспектор Инш като изкупителна жертва. — Той си пое дълбоко дъх. — Съществува един друг подход, който бихме могли да приложим, и той е да се изправим срещу Колин Милър. Изглежда изпитва към вас известна симпатия, сержант. Искам да поговорите с него. Да го приласкаете обратно на наша страна.
	Логан рискува да погледне детектив-инспектор Инш. По лицето му беснееха гръмотевици. Нейпиър изглеждаше така, сякаш главата му всеки момент щеше да експлодира.
	— Сър?
	— Ако този проблем с пресата продължи, ако лошата публичност не престане да ни залива, няма да имаме друга алтернатива: инспектор Инш ще бъде отстранен, за да изчака разглеждане на дейността си. И ще бъдем принудени да предадем разследването на убийствата на деца в ръцете на полицията в Лотиан и Бордърс.
	— Но… но, сър… Това не бива да се случва! — Очите на Логан се стрелкаха между главния интендант и Инш. — Детектив-инспекторът е най-добре квалифицираният човек за тази работа! Нищо от случилото се не е по негова вина!
	Мъжът зад бюрото кимна и се усмихна на Инш:
	— Беше прав. Наистина е лоялен. Да се погрижим тогава да не се стига дотам, сержант. Искам да откриете теча. Който и да е захранвал Милър с информация, трябва да престане.
	Инш изръмжа:
	— О, не се тревожете, сър. Когато открия виновния, ще се погрижа никога повече да не може да проговори.
	Нейпиър се скова на мястото си.
	— Но се погрижете всичко да остане в рамките на правилата, инспекторе — каза той, очевидно раздразнен, че Инш е узурпирал задължението му да разкрие къртицата. — Искам официално дисциплинарно изслушване и уволнение. Никакви компромиси. Никакви кратки процедури. Разбрано?
	Инш кимна, ала очите му приличаха на въглени сред океана на розовото му лице.
	Главният интендант се усмихна.
	— Отлично. Можем да се справим и да успокоим нещата. Необходимо е просто да вярваме в силите си. Филипс е в ареста. Знаем, че той е убиецът. Трябва само да се сдобием с улики и свидетели. Заемайте се. — Той се изправи иззад бюрото. — Ще видите. След две седмици всичко ще е приключило и нещата отново ще се движат в нормалния си ритъм. Всичко ще бъде наред.
	Грешка.


>	22

	Детектив-инспектор Инш изпрати Логан обратно до главната оперативна стая, като през целия път мърмореше и ругаеше под носа си. Не беше доволен. Логан си даваше сметка, че идеята на главния интендант да се подмажат на Колин Милър не беше в съзвучие с мирогледа на инспектора. Репортерът бе накарал цялата страна в един глас да го обвинява в некомпетентност. Инш жадуваше за разплата, а не собственият му сержант да си играе с Милър на следобеден чай и любезности.
	— Честно, не съм говорил с Милър — каза Логан.
	— Наистина ли?
	— Да, и мисля, че го направи тъкмо поради тази причина. Първо онова с пантомимата, а сега и това. Никога не бих му дал информация, без първо да я съгласувам с вас. И това никак не му се понрави.
	Инш не отговори, просто извади пакет желирани човечета и започна да отхапва главите им. Не предложи на Логан.
	— Вижте, сър. Не може ли просто да направим изявление? Искам да кажа да обявим, че тялото е стояло там с години и фактът, че го пуснахме, след като го пребиха, не променя нищо.
	Бяха стигнали вратата на оперативната стая и Инш спря.
	— Нещата не стават по този начин, сержант. Забили са зъби в задника ми, няма да ме пуснат толкова лесно. Чу главния интендант: ако всичко това продължи, изпадам от случая. След това шоуто ще дирижират Лотиан и Бордърс.
	— Никога не съм искал нещата да се развият по този начин, сър.
	По устните на Инш плъзна подобие на усмивка.
	— Зная. — Той му предложи отворения пакет с желирани човечета и Логан си взе едно зелено. Имаше вкус на опрощение. Инш въздъхна. — Не се тревожи: ще си поговоря с хората. Ще ги убедя, че не си плъх.
	Ала Логан все още се чувстваше като такъв.
	— Моля за внимание! — заяви на висок глас Инш, обръщайки се към униформените зад бюрата и телефоните. Смълчаха се веднага щом го забелязаха. — Всички сте видели снимката ми във вестника днес сутринта. Пуснах Животното да си ходи в сряда вечер, а на следващия ден сред колекцията му от трупове откриха мъртво момиченце. Оказва се, че съм некомпетентен и имам склонност да се обличам в забавни дрехи, вместо да съм навън и да се боря с престъпността. Освен това сигурно сте прочели, че детектив-сержант Макрей ми е казал да не пускам Животното, само че, какъвто съм идиот, аз не съм го послушал.
	Разнесе се гневно мърморене, а към Логан се насочиха погледи. Инш вдигна ръка, карайки мълчанието отново да се спусне. Погледите обаче все още го фиксираха.
	— Сега, известно ми е, че в момента смятате детектив-сержант Макрей за торба с говна, но можете да си избиете това от главите. Сержант Макрей не е говорил пред вестниците. Разбрано? Ако ми каже, че някой от вас му създава проблеми… — Инш направи недвусмислен жест, сякаш си прерязваше гърлото. — А сега се хващайте за работа и искам да предадете думите ми на останалата част от смяната. Това разследване ще продължи и ние ще заловим нашия човек.


	Минаваше десет и половина, а аутопсията бе в разгара си. Беше гадна, отвратителна работа, затова Логан се опитваше да стои колкото може по-далеч от масата. Това обаче не помагаше. Въпреки че климатикът работеше на пълна пара, миризмата беше непоносима.
	Тялото се бе разпаднало веднага щом от Бюрото по самоличността бяха направили опит да го вдигнат. Беше им се наложило да остържат от пода това, което беше останало от вътрешните органи.
	Всички в помещението носеха защитни костюми: бели хартиени гащеризони, найлонови обувки, гумени ръкавици и маски за дишане. Само че този път маската на Логан не беше с ментолова натривка. Изобел крачеше бавно нагоре-надолу покрай масата и побутваше надутата плът с облечения си в две ръкавици пръст, като правеше подробни и методични бележки с помощта на диктофона си. Приятелят й Браян я следваше по петите като бавноразвиващо се кутре. Мастурбатор с небрежна прическа. Отсъствието на детектив-инспектор Инш отново биеше на очи — той се бе възползвал от чувството за вина на Логан. Прокурорът и заместник-патологът обаче бяха там, въпреки че се намираха на възможно най-отдалеченото от гниещия труп място.
	Беше невъзможно да се установи дали детето е било удушено, подобно на Дейвид Рийд. Кожата около гърлото бе прекалено разложена. Освен това нещо се бе опитало да изгризе плътта му. Не просто обикновените бели червейчета — имаше достатъчно от тях, а по-скоро плъх… или лисица, или нещо подобно. По челото на Изобел се лееше студена пот, докато със заекване продължаваше да записва бележките си на диктофона. Тя внимателно извади вътрешните органи от найлоновата торба, в която ги бяха събрали, опитвайки се да идентифицира онова, което държеше в ръцете си.
	Логан бе убеден, че никога вече няма да успее да се отърве от тази миризма. С малкия Дейвид Рийд положението беше зле, но това тук бе сто пъти по-лошо.
	— Предварителни заключения — каза Изобел, когато най-после приключи и вече търкаше ожесточено ръцете си със сапун. — Четири пукнати ребра и признаци за травма в резултат на удар с тъп предмет по черепа. Счупено бедро. Счупен крак. Била е на пет. Руса коса. Има две пломби на задните кътни зъби. — Още сапун, още търкане. Изглеждаше така, сякаш Изобел се опитваше да отмие плътта си чак до костта. До този момент Логан никога не я бе виждал в такова състояние след работа. — Мога да направя предположението, че смъртта е настъпила преди дванайсет до осемнайсет месеца. Трудно е да се каже със сигурност при толкова напреднало разложение… — Тя потръпна. — Трябва да направя някои лабораторни изследвания на тъканните образци, за да кажа нещо по-конкретно.
	Логан внимателно сложи ръка на рамото й.
	— Съжалявам.
	Не беше сигурен за какво. Че връзката им се бе разпаднала? Че след като Ангъс Робъртсън бе заловен, изведнъж вече нямаха кой знае колко общо помежду си? Че й се бе наложило да изстрада онова, което я бе сполетяло на онзи покрив? Че не бе стигнал до нея по-рано… Че току-що й се бе наложило да рови из вътрешностите на ужасно разложено дете?
	Тя му се усмихна тъжно, а в очите й искряха сълзи. За момент връзката помежду им се възобнови. Споделен миг на нежност.
	След което Браян, нейният асистент, развали всичко:
	— Извинете, докторе, имате обаждане на трета линия. Прехвърлих го в офиса.
	Моментът изчезна, а заедно с него и Изобел.


	Докато Логан прекосяваше града на път за фермерските пристройки и противното им съдържание, вече подлагаха Животното на психиатрична оценка. Не разчиташе особено, че Бърнард Дънкан Филипс ще се окаже годен за съдебен процес. Животното беше откачалка и всички го знаеха. Фактът, че си имаше три сгради, пълни с труповете на животни, които бе остъргал от асфалта по пътищата, беше достатъчно доказателство. Без да броим мъртвото дете. Миризмата все още не го напускаше.
	Логан свали прозорците на колата. Валмата от снежинки започнаха да се сипят вътре, разтапяйки се веднага щом ги подемеше горещият полъх на отоплението. Тази аутопсия нямаше да го напусне още дълго, дълго време. Той потръпна и увеличи парното още повече.
	Градът започваше да буксува под тежестта на сипещия се сняг. По „Андерсън драйв — юг“ колите се пързаляха и заораваха в преспите — някои до самия бордюр, други направо по средата на четирилентовата улица. Добре че собственият му ръждясал воксхол не срещаше кой знае какви трудности.
	Далеч напред премигваха жълтите сигнални светлини на камион за разпръскване на сол и пясък, заел две от лентите. Колите зад него опитваха да се държат на разстояние, за да опазят боята си от одраскване.
	— По-добре късно, отколкото никога.
	— Не ви разбрах, сър?
	Редовият полицай зад волана не беше някой, когото Логан би разпознал моментално. Самият той би предпочел да вземе със себе си полицай Уотсън, но Инш не даде и дума да се издума. Беше избрал този полицай, защото бе най-слабо вероятно да се опита да върти номера на Логан заради историята с вестниците. Полицай Уотсън отново беше в съда заедно със своя мастурбатор от съблекалните. При последното си посещение там бе давал показания по делото на Джералд Клийвър, сега обаче беше там в ролята си на подсъдим. Не че щеше да му отнеме много време. Бяха го заловили на местопрестъплението. Буквално. С изкривено в гримаса лице в стаята, където се събличаха жените, лъскайки оная си работа на пета скорост. Чисто и просто щеше да влезе в залата, да се признае за виновен при смекчаващи вината обстоятелства, да му лепнат общественополезния труд и отново да си излезе, тъкмо навреме за следобедния чай. Може би тя щеше да бъде по-склонна да разговарят, след като делото завършеше благополучно в полза на обвинението?
	Отне им два пъти повече време в сравнение с обичайното, за да пресекат града и да се доберат до фермата на Животното в покрайнините на Кълтс. Видимостта бе толкова лоша, че на повече от четиридесет и пет метра пред колата беше просто невъзможно да се забележи каквото и да било. Снегът покриваше всичко.
	Пред входа на фермата се беше сгушила тълпа от репортери и телевизионни оператори, треперещи и кихащи. Портата пазеха двама полицаи, облечени в най-топлите дрехи, които бяха успели да навлекат под отражателните си жълти униформи. Наглеждаха пресата. Снегът се бе натрупал по фуражките им, придавайки им леко празничен вид. Изражението на лицата им обаче разваляше ефекта. Беше им студено, чувстваха се отвратително и им бе дошло до гуша от армията журналисти, които протягаха микрофони към тях, задаваха им въпроси и ги принуждаваха да стоят отвън вместо в приятно затоплената патрулна кола.
	Тесният път бе задръстен от коли и микробуси. „Би Би Си“, „Скай Нюз“, „Ай Ти Ен“, „Си Ен Ен“ — всички бяха там, а прожекторите на телевизионните камери караха белотата на снега да изпъква ярко на фона на мрачното сиво небе. Препирните престанаха веднага щом колата на Логан се появи, след което се спуснаха върху му като пирани. Уловен в центъра на бъркотията, Логан постъпи точно така, както му бе наредил Инш: затвори си проклетата уста, докато микрофоните и камерите се опитваха да го докопат през отворените прозорци на колата.
	— Сержант, вярно ли е, че случаят е бил прехвърлен под ваш контрол?
	— Детектив-сержант Макрей! Насам! Отстранен ли е инспектор Инш?
	— Бърнард Филипс убивал ли е и преди?
	— Известно ли ви беше, че е умствено нестабилен, преди да откриете тялото?
	Имаше и още, но повечето въпроси се губеха в какофоничния обстрел от викове.
	Полицаят зад волана внимателно прекара колата през тълпата чак до заключената порта. Едва тогава се разнесе гласът, който Логан очакваше:
	— Лаз, време беше, човече. Топките ми премръзнаха тук!
	Колин Милър, с розови бузки и зачервен нос, облечен в руски стил с дебело черно палто, ватирани ботуши и пухкава шапка.
	— Влизай.
	Репортерът се вмъкна на задната седалка. Последва го втори, навлечен от главата до петите, мъж.
	Логан рязко се извърна, примижавайки от болка, когато шевовете на стомаха му напомниха за себе си.
	— Лаз, това е Джери, моят фотограф.
	Фотографът свали от ръката си тежка еднопръста ръкавица и понечи да се здрависа с Логан.
	Сержантът не протегна своята.
	— Съжалявам, Джери, но сделката включваше само един човек. За статията си ще разполагате с официални полицейски снимки, не можем да позволим някой друг да снима по време на обиколките. Налага се ти да останеш.
	Репортерът изпробва най-приятелската си усмивка:
	— Хайде, Лаз, Джери е добро момче. Няма да снима гнусотиите, нали, Джери?
	За момент Джери премигна объркано, потвърждавайки предположението на Логан, че му бяха казали да направи точно обратното.
	— Съжалявам. Ти и само ти.
	— Мамка му! — Милър свали пухкавата си шапка и изтръска снега от нея в краката си. — Съжалявам, Джери. Отиди да изчакаш в колата. Под седалката има термос с кафе. И да не изядеш всички джинджифилови курабийки.
	Като ругаеше под носа си, фотографът отвори вратата сред тълпата от журналисти и отново излезе под непрестанно сипещия се сняг.
	— Така — продължи Логан, докато бавно пълзяха през виелицата. — Първо да се разберем за няколко прости правила: имаме право да редактираме всяка статия по темата. Ние ти предоставяме снимковия материал. Ако има нещо, което не желаем да публикуваш, защото може да застраши хода на разследването, не го публикуваш.
	— А аз получавам пълни и изключителни права. Няма да предоставяте информацията на никой друг. — Усмивката на Милър бе повече от противна.
	Логан кимна.
	— И ако кажеш една лоша дума за инспектор Инш, лично ще те убия.
	Милър се разсмя, като вдигна ръце подигравателно, сякаш се предаваше:
	— Спокойно, спокойно, тигре. Никакви задявки с примадоната на пантомимата. Споразумяхме се.
	— Дежурните полицаи са инструктирани да отговарят на въпросите ти. Стига да са уместни.
	— Онази твоя готина полицайка тук ли е?
	— Не.
	Милър поклати натъжено глава:
	— Срамота. Имах един неуместен въпрос за нея.


	Като за начало се напъхаха в защитни костюми и противогази. След това Логан влезе в ролята си на екскурзовод. Постройка номер едно: празна, като се изключеха остатъците от слуз и лепкава кал. Постройка номер две бе мястото, където на Милър му се наложи за пръв път да си поеме дъх с пълни гърди сред вонята. Внезапно стана изненадващо мълчалив, докато подминаваха гниещите космати трупове.
	Мащабът на купчината бе наистина зашеметяващ. Въпреки че бяха успели да прехвърлят поне половината от животните в контейнерите отвън, вътре сигурно имаше още стотици. Язовци, кучета, котки, зайци, чайки, гарвани, гълъби, някой друг елен. Ако нещо беше умряло по абърдийнските пътища, значи се намираше тук и бавно се разлагаше.
	Една дупка в купчината бе оградена с полицейска лента. Мястото, където бяха открили малкото момиченце.
	— Исусе — произнесе Милър. Гласът му бе приглушен от маската. — Лоша работа!
	— На мен ли го казваш.
	Намериха отряда по претърсването в постройка номер три. Бяха облечени в същите сини гащеризони и претърсваха купчината с трупове на ръка.
	Вземаха поредния труп, поставяха го на масата за оглед, след което го хвърляха на камарата, предназначена за изхвърляне в контейнерите.
	— Защо в тази сграда? — попита Милър. — Защо не са започнали от онази, в която намерихте момичето?
	— Филипс е обозначил постройките с поредни номера. — Логан посочи през вратата. — От едно до пет. Шест е фермата. Вероятно е планирал да ги напълни всичките. Една по една.
	Двойка полицаи извлякоха крастав на вид лабрадор от купчината и го понесоха с дружни усилия към масата.
	— Това е сградата, която е пълнел в момента. Ако е отвлякъл Питър Лъмли, значи момчето е тук.
	Логан видя как Милър се намръщи изпод защитните стъкла пред очите си.
	— Ако търсите друго хлапе, защо именно по този начин? Защо правите оглед на труповете един по един? Защо просто не изринете цялата тази гнилоч, докато не се натъкнете на него?
	— Защото има вероятност да не го търсим цял. А и все още ни липсва една част от Дейвид Рийд.
	Милър още веднъж погледна към купчината мъртви животни и към мъжете и жените, които ги преглеждаха на ръка.
	— Исусе, търсите му пишката? В цялата тази гнусотия? Да пукна, но вие, негодници такива, или заслужавате медал, или да ви прегледат главите. — На масата бе сложен поредният заек. Някой го огледа и го захвърли върху купа. — Мамка му!
	Отвън снегът бавно поглъщаше контейнерите за боклук. Върху тях вече се бяха образували дебели шапки, а в основата им — високи преспи. Внезапно на Логан му хрумна една неприятна мисъл, докато гледаше как хвърляха поредната лопата леш в единия от отворените контейнери.
	Не беше лесно да се тича с гумени ботуши в дълбокия сняг, но Логан успя да се добере дотам точно когато побутваха през ръба една чайка.
	— Стой! — каза той, като улови мъжа с лопатата. Не, не беше мъж, а жена. Трудно беше да се прецени през защитните костюми. — Къде сложихте първоначалното съдържание на контейнера?
	Тя го изгледа така, сякаш бе изгубил ума си. Около тях снежната фъртуна продължаваше да се вихри.
	— Какво?
	— Какво стана с първоначалното съдържание? Преди вас тук бяха хората от съвета. Къде сложихте телата, които вече бяха вътре? Прегледахте ли всичко?
	По лицето на жената полицай се изписа безрадостно разбиране.
	— По дяволите! — Тя захвърли лопатата си на снега. — По дяволите!!! — Последваха три дълбоки вдишвания: — Съжалявам, сър. Цял ден сме тук. Досега единствено сме хвърляли тела вътре. Никой не се сети да проверим първо онези, които вече бяха там. — Раменете й се отпуснаха. Логан разбираше как се чувства.
	— Хайде, ще изпразним този в постройка номер едно и ще го прегледаме набързо. Една група ще продължи да работи както досега, а друга ще се заеме с новата задача. — Много забавно, много забавно. — Аз ще съобщя добрите новини на екипа. — „И защо не? — помисли си. — И бездруго вече ме мразят. Сега поне ще имат реална причина за това.“
	Новините бяха приети точно толкова зле, колкото очакваше. Единственото, което ги караше да се чувстват малко по-добре, бе, че и той предложи да помогне с каквото може. Поне за известно време.
	Така че Логан прекара следобеда в ровене из трупове. Милър, Бог да благослови памучните му чорапи, преглътна гордостта си и също взе една лопата. Лабрадорът този път беше близо до върха на купчината. Последен влязъл, първи излязъл. Бавно преравяха съдържанието на контейнера.
	На Логан му се струваше, че е прегледал един и същ разкапан заек вече за тридесети път, когато започнаха писъците.
	Някой изскочи на бегом от постройка номер три, като се държеше с ръка за гърдите. Подхлъзна се на снега и се просна по гръб. Пищенето престана за момент, сякаш падането бе успяло да му изкара въздуха.
	Екипът изостави труповете, с които се занимаваше и се втурна към падналата фигура. Логан се добра до него точно когато писъците започнаха отново.
	От дебелата гумена ръкавица на полицая, през едва забележима дупка, сълзеше кръв. Жертвата свали със замах маската и очилата си. Беше полицай Стийв. Без да обръща внимание на виковете им да се успокои, продължи да пищи, докато измъкваше ръката си от окървавената ръкавица. На кожата му имаше разкъсване: точно в месестата част между палеца и показалеца. От нея пулсираше тъмночервена кръв, стичаше се по синия найлонов гащеризон и капеше по снега.
	— Какво си направил?
	Полицай Стийв не спираше да пищи, така че някой му удари един шамар. Логан нямаше как да бъде сто процента сигурен, но му се стори, че това е Саймън Рени Негодника.
	— Стийв! — каза Рени, като се готвеше да замахне и да го плесне за втори път. — Какво стана?
	Широко отворените очи на полицай Стийв се стрелкаха между постройката и ръката му:
	— Плъх!
	Някой измъкна колана си изпод гащеризона и пристегна с него китката на Стийв, след което го закопча здраво.
	— Исусе, Стийв — каза Саймън Рени Негодника, като се взираше в дупката на ръката на приятеля си. — Трябва да е бил огромен!
	— Шибаното нещо приличаше на ротвайлер! Ах, мамка му, боли!
	Напълниха една найлонова торбичка със сняг и пъхнаха кървящата ръка на Стийв в нея, като се направиха, че не забелязват как снегът вътре от бял стана розов, а след това червен. Логан опакова допълнително ръката на Стийв с един резервен гащеризон и нареди на полицай Рени да го отведе в болницата по най-бързия начин, като пусне сигналните светлини и сирената по пътя дотам.
	Милър и Логан стояха един до друг, докато лампите на покрива на полицейската кола се пробуждаха към живот. Патрулката направи няколко маневри, за да обърне в хлъзгавия сняг, след което запълзя през виелицата с надута сирена.
	— Е — каза Логан, когато снегът погълна бляскащите светлини. — Как ти се стори първият ден на служба в полицейските части?


>	23

	Логан остана колкото можа по-дълго във фермата, оглеждайки животински трупове с останалите от екипа. Дори и през пластовете защитно облекло се чувстваше мръсен. А и след нападението на плъха всички бяха на нокти. Никой не искаше да се присъедини към полицай Стийв в спешното, за да си получи инжекциите против тетанус и бяс.
	В края на краищата се наложи да потегли: имаше още недовършена работа в управлението. На излизане от портала на фермата оставиха Милър с посивяло лице. Изглеждаше като пребито куче и преди да се разделят им каза, че възнамерява да се прибере право у дома и да изпие една бутилка вино. След това смятал да се мушне под душа и да търка кожата си, докато не започне да кърви.
	Крякащото ято от репортери и телевизионни техници пред фермата се бе поразредило. Бяха останали само най-упоритите. Седяха по колите със запалени двигатели и усилваха парното до последно. Щом колата на Логан се появи, всички отново изскочиха навън.
	Получиха единствено „без коментар“.
	Когато Логан се добра до управлението, детектив-инспектор Инш не беше в оперативната стая. Затова стисна зъби и отиде да се информира за последните събития от екипа, който цял ден бе приемал телефонни обаждания. Дори и след речта на Инш, очевидно все още го смятаха за лайно в костюм. Никой не го обиди директно, но докладите им бяха сбити и по същество.
	Първи отряд, който от врата на врата бе задавал въпроса „виждали ли сте този мъж?“, бе събрал обичайния брой противоречащи си изявления. Да, Животното бил забелязан да взема момчетата, не, не го били виждали, да… не… Участъкът в Хейзълхед дори бе организирал пътна блокада, за да разпитва шофьорите, които влизаха или излизаха от града дали не са виждали нещо. В случая разчитаха на късмета, но си струваше да опитат.
	Втори отряд, който проучваше жизнения път на Бърнард Дънкан Филипс, бе постигнал най-съществен успех. На бюрото на инспектора лежеше голям кафяв плик с информация за всичко, което знаеха за Животното. Логан се настани на ръба на писалището и прегледа набързо купчината фотокопия, факсове и разпечатки. Спря едва когато стигна до доклада за смъртта на майката на Бърнард.
	Преди пет години й бяха поставили диагноза рак на червата. Боледувала дълго, непрекъснато се чувствала зле. Бърнард изоставил научната си степен в Сейнт Андрюс и се върнал у дома, за да се грижи за болната си майка. Личният й лекар бе настоял да постъпи в болница, но тя отказала. Бърнард бил на страната на мама, така че прогонил лекаря от семейната ферма с помощта на една кирка. И чак тогава някой си дал сметка, че той има умствени проблеми.
	Един ден брат й я намерил паднала на пода и я закарал в болницата. Срязали я и открили рака. Опитали да я лекуват, но до месец февруари ракът се бил разпрострял в костите й. През май вече била мъртва. Не в болницата, а в собственото си легло.
	Бърнард и майка му продължили да живеят в къщата два месеца след като тя вече била мъртва. Когато една социална работничка дошла да нагледа Бърнард, миризмата се носела чак до входната врата на фермата.
	Осигурили на Бърнард Дънкан Филипс двегодишен престой в „Корнхил“, единствената болница в Абърдийн за хора със „специални нужди“. Реагирал добре на лекарствата, така че скоро го пуснали да си ходи по живо по здраво, но под надзор. Казано с други думи, леглото им е трябвало за поредния клетник. Бърнард потънал в работата си: остъргване на мъртви животни от пътищата в полза на Абърдийнския градски съвет.
	Което обясняваше доста неща.
	Логан не се нуждаеше от справка за дейността на третия отряд: от първа ръка знаеше, че не бяха напреднали особено. Фактът, че ги бе накарал отново да прегледат съдържанието на онзи контейнер, не беше дал никакъв резултат, но сега поне знаеха, че не са пропуснали нищо. Със скоростта, с която работеха, най-рано в понеделник щяха да приключат с преравянето на куповете леш в трите сгради. И то само ако главният интендант разрешеше да работят извънредно.
	Когато влезе в малкия си кабинет, в него вече нямаше никого. Бяха пристигнали лабораторните резултати от повръщаното, което Изобел бе открила в дълбоката порезна рана в тялото на момиченцето. ДНК анализът не бе дал съвпадение с пробата, взета от Норман Чалмърс. От криминалната лаборатория все още не бяха достигнали до нищо по-съществено. Единственото, което го свързваше с момичето, беше касовата бележка от супермаркета. Косвена улика. Така че се налагаше да смъкнат обвинението от Норман Чалмърс. Той поне бе проявил здравия разум да се измъкне незабелязано, вместо да ги атакува с помощта на медиите. Адвокатът му навярно се чувстваше опустошен от възмущение.
	На бюрото на Логан имаше и лист, изписан със ситен почерк, където се обобщаваха докладваните случаи на забелязани момиченца и момченца. Той го прегледа скептично. В по-голямата си част приличаше на упражнение по литература.
	Там беше и списъкът с всички момиченца под четиригодишна възраст в страната, страдали от туберкулоза. Не беше голям — само пет имена, включително адресите.
	Логан придърпа телефона и започна да набира.


	Когато детектив-инспектор Инш подаде глава през вратата, вече беше шест часът. Инспекторът го попита дали има минутка. Лицето му изглеждаше странно, затова Логан реши, че новините едва ли ще са добри. Закри с ръка слушалката на телефона и отговори на инспектора, че идва след секунда.
	От другата страна на линията беше полицай от Бирмингам, който в този момент се намираше при последното момиче от списъка на Логан. Да, все още била жива. Имал ли представа Логан, че освен това била от афрокарибски произход? Така че нямаше как да е мъртвото бяло момиченце, лежащо на масата за дисекции в моргата.
	— Благодаря за отделеното време, полицай. — Логан остави слушалката с уморена въздишка и задраска последното име от списъка. — Нямаме късмет — каза на инспектор Инш, който вече се настаняваше на ръба на бюрото му и ровеше любопитно из папките на Логан. — Всички деца в съответната възрастова група, лекувани от туберкулоза, са живи и здрави.
	— Знаеш какво означава това — каза Инш. Той вдигна купчината изявления на хората, живеещи в непосредствена близост с Норман Чалмърс и неговия контейнер за смет, които Логан бе отделил. — Ако е била болна от туберкулоза и са я лекували, най-вероятно не е било в тази страна. Не е била…
	— … с британска националност — довърши вместо него Логан, преди да зарови лице в шепите си.
	По света имаше стотици места, където хората редовно страдаха от туберкулоза: по-голямата част от бившия Съветски съюз, всички африкански страни, Близкият изток, Америка… Голяма част от най-рисковите места дори не водеха статистика по въпроса. Купчината с възможности току-що бе нараснала до гигантски размери.
	— Искаш ли малко добри новини? — попита Инш с равен и безрадостен тон.
	— Давайте.
	— Разполагаме със самоличността на момиченцето, което открихме във фермата на Животното.
	— Толкова скоро?
	Инш кимна и върна изявленията обратно на бюрото, но в напълно разбъркан вид.
	— Прегледахме списъка с изчезнали лица от последните две години и сверихме данните за зъбните им картини. Името й е Лорна Хендерсън. Четири и половина годишна. Майка й я обявила за изчезнала. Карали за вкъщи от Банкъри по „Дийсайд роуд — юг“. Помежду им обаче възникнало неразбирателство. Момиченцето непрестанно повтаряло, че иска пони. Накрая майката му казала: „Ако не млъкнеш най-после за това проклето пони, ще се прибираш вкъщи пеша“.
	Логан кимна. Всяка майка го прави в един или друг момент. Собствената му майка бе приложила съвсем същата тактика дори на баща му.
	— Само че Лорна наистина, ама наистина искала пони и отказвала да млъкне. — Инш извади смачкана кесия с плодови захарни бонбони, ала вместо да хвърли един в устата си, остана загледан навъсено. — Затова майката решава да изпълни заплахата си. Спира колата и кара детето да слезе. После се отдалечава. Не отива далеч, спира зад първия завой. По-малко от километър. Паркира и започва да чака Лорна. Само дето тя така и не се появява.
	— Как, по дяволите, ще остави само на улицата едно четиригодишно момиченце?
	Инш се засмя, но в тона му отсъстваше каквото и да било веселие.
	— Изказване на човек, който никога не е имал собствени деца. Веднага щом малките негодници се научат да говорят, решават, че вече никога няма да спрат и продължават така, чак докато не им се обадят хормоните и не се превърнат в тийнейджъри. Тогава пък и с ченгел не можеш да извадиш една дума от устата им. Едно четиригодишно дете е способно да мърмори цял ден, ако наистина иска нещо. Така че накрая майката леко откача и тогава се случват такива неща. Може никога повече да не види дъщеря си.
	Сега го знаеха със сигурност. Когато й върнеха тялото, погребението щеше да се състои при затворен ковчег. Нямаше начин да позволят на когото и да било да види какво има във вътрешността му.
	— Знае ли майката, че сме я открили?
	Инш изсумтя и напъха недокоснатите плодови бонбони обратно в джоба си.
	— Още не. Тъкмо към нея бях тръгнал. Да й кажа, че е станала причина един извратеняк да спипа дъщеря й, че я е пребил до смърт, след което е напъхал тялото й в чувал с трупове на животни.
	Добре дошла в ада.
	— Ще взема полицай Уотсън с мен — каза Инш. — Искаш ли да дойдеш и ти?
	Бе подбрал думите небрежно, но тонът му казваше друго. Инспекторът звучеше съкрушено. Не беше изненадващо, като се имаше предвид седмицата, която бяха преживели. Инш бе решил, че може да подкупи Логан, като размаха под носа му редови полицай Уотсън. Като морков в полицейска униформа.
	Логан щеше да отиде и без подкупа. Задължението да кажеш на една майка, че детето й е мъртво, не беше сред любимите му занимания, но Инш изглежда имаше нужда от подкрепление.
	— Само ако след това изпием по едно.


	Детектив-инспектор Инш отби рейндж ровъра на бордюра. Масивната кола се извисяваше над всички миниатюрни рена и фиати, поръбили и двете страни на улицата с белите си шапки от девствен сняг. По пътя от управлението до къщата никой не бе продумал, освен семейната съветничка, която бе прекарала времето си, повтаряйки с глезен тон: „Кое е най-красивото момиче?“ на миризливия черно-бял шпаньол на задната седалка в колата на Инш.
	Районът беше сносен: имаше дървета, малко трева. Човек дори можеше да зърне околните хълмове, ако се покачеше на покрива си. Къщата се намираше в края на редицата от еднотипни постройки и бе измазана от горе до долу със специална мазилка, чиито малки бели парченца от камък и слюда искряха под уличните светлини, имитирайки снега.
	Виелицата се бе превърнала в обикновен мързелив снеговалеж и постепенно отслабваше с напредването на нощта. Изгазиха заедно през дълбокия до глезените сняг до входната врата. Водеше Инш. Натисна звънеца и от вътрешността отекна звън с мелодията на „Грийнслийвс“. Две минути по-късно вратата отвори недоволна на вид жена в средата на четиридесетте си години, облечена в пухкава розова хавлия. Нямаше грим. По миглите й все още имаше следи от спирала, част от която се бе размазала към ушите й. Косата й висеше пред лицето като мокри върви. Раздразнението в очите й изчезна веднага щом забеляза униформата на редови полицай Уотсън зад останалите.
	— Госпожо Хендерсън?
	— О, боже! — Тя улови предницата на хавлията и уви плътно яката около шията си. Лицето й напълно се лиши от цвят. — Кевин е, нали? О, боже… мъртъв е!
	— Кевин? — попита объркано Инш.
	— Кевин, съпругът ми. — Тя отстъпи в миниатюрния коридор, а ръцете й не можеха да си намерят място. — О, боже.
	— Госпожо Хендерсън: съпругът ви не е мъртъв. Ние…
	— О, благодаря ти, Господи! — Успокоена, тя ги въведе през коридора във всекидневна в ярки, бонбоненорозови цветове. — Съжалявам за бъркотията. Обикновено в неделя почиствам, но работих на две смени в болницата. — Тя спря, огледа помещението и премести захвърлената униформа на медицинска сестра от дивана на дъската за гладене. Полупразната бутилка джин бързо намери мястото си във вътрешността на един от шкафовете. Над камината бе окачена картина в рамка, имитация на масло, от онези, които обикновено продаваха фотографите. Мъж, жена и русо момиченце. Съпруг, съпруга и убито дете. — Разбира се, сега Кевин не живее тук… Той реши да се премести за известно време… — Настъпи пауза. — Случи се след като дъщеря ни изчезна.
	— А, тъкмо заради това сме тук, госпожо Хендерсън.
	Тя им махна да се настаняват на тапицирания кафяв диван, чиято кожа бе покрита с розово-жълта покривка.
	— Кевин не живее тук сега, но това е само временно!
	Инш извади един чист найлонов плик от джоба си. Във вътрешността му имаше две розови фибички.
	— Познавате ли ги, госпожо Хендерсън?
	Тя взе плика, вгледа се в съдържанието му, сетне отново в Инш и за втори път пребледня.
	— О, боже, бяха на Лорна! Любимите й Барби-фибички. Не искаше да излиза от къщи без тях! Къде ги намерихте?
	— Намерихме Лорна, госпожо Хендерсън. Мъртва е.
	Тя като че ли за момент се взря дълбоко в себе си, след което каза:
	— Чай. Ето от какво имаме нужда. Горещ, сладък чай.
	Обърна им гръб и забърза към кухнята, а хавлията се усукваше между краката й.
	Откриха я ридаеща над кухненската мивка.
	Десет минути по-късно отново се намираха във всекидневната. Инш и Логан седяха на тапицирания диван, полицай Уотсън и госпожа Хендерсън — на двата еднакви тапицирани кафяви стола с облегалки за ръцете. Семейната съветничка беше застанала зад жената и й говореше утешително с ръка на рамото й. Логан бе направил чай и сега от чайника, оставен на масичката с пръснати списания „Космополитън“, се издигаше пара. Всички имаха чаши, но никой не пиеше.
	— Аз съм виновна. — Госпожа Хендерсън изглеждаше така, сякаш се бе смалила с два размера откакто бяха дошли. Розовата хавлия се бе надиплила около нея като пелерина. — Ако й бяхме купили онова проклето пони…
	Детектив-инспектор Инш се помести леко напред върху дивана.
	— Съжалявам, че се налага да ви задам този въпрос, госпожо Хендерсън, но бих искал да ни разкажете за вечерта, в която Лорна е изчезнала.
	— Така и не успях да го повярвам. Нали разбирате — че няма да се върне повече. Сякаш просто беше избягала. Един ден щеше да влезе през тази врата и всичко щеше да бъде наред. — Тя погледна надолу към чашата си. — Кевин не можа да го понесе. Не спираше да ме обвинява. Всеки ден ми казваше: „Ти си виновна, че нея я няма!“. И беше прав. Наистина вината е моя. Той… срещна една жена в супермаркета, където работи. — Тя въздъхна. — Но не я обича истински! Просто ме наказва… Та тя няма гърди! Как е възможно мъж да обича жена без гърди? Прави го само за да ме накаже. Ще се върне. Ще видите. Един ден ще влезе през тази врата и всичко отново ще бъде наред. — Тя пак потъна в мълчание, дъвчейки вътрешната страна на бузата си.
	— Вечерта, когато Лорна изчезна, госпожо Хендерсън, забелязахте ли някого на пътя? Някакви превозни средства?
	Очите й се вдигнаха от чашата, потънали в сълзи и на милион километра разстояние.
	— Какво? Не помня… Беше толкова отдавна и така ме беше яд на нея. Защо не й купихме онова проклето пони?
	— А някакви микробуси, камиони?
	— Не. Не помня. Тогава също ме питаха!
	— Човек с количка?
	Тя замръзна на място.
	— Какво искате да кажете?
	Детектив-инспектор Инш не отговори. Госпожа Хендерсън се вторачи за момент в него, след което скочи на крака:
	— Искам да я видя!
	Инспекторът остави внимателно чашата си на килима.
	— Съжалявам, госпожо Хендерсън. Опасявам се, че е невъзможно.
	— Тя е моя дъщеря, по дяволите, и искам да я видя!
	— Лорна е мъртва от много дълго време. Тя е… не бихте искали да я видите в такова състояние, госпожо Хендерсън. По-добре да я запомните такава, каквато е била.
	Застанала в средата на всекидневната, госпожа Хендерсън се взря намръщено надолу към плешивата глава на инспектор Инш.
	— Кога я намерихте? Кога намерихте Лорна?
	— Вчера.
	— О, боже… — Тя се плесна с ръка през устата. — Той е, нали? Човекът от вестниците! Той я е убил и я е заровил в онази мръсотия!
	— Успокойте се, госпожо Хендерсън. Задържахме го. Няма къде да ходи.
	— Мръсният негодник! — Тя запрати чашата си към стената. Чашата експлодира, разпръсквайки дъжд от порцеланови шрапнели и оставяйки петно от хладък чай с мляко върху тапета. — Той ми е взел детето!


	По обратния път също не разговаряха много. Семейната съветничка се обади на една от съседките, за да наглежда госпожа Хендерсън, която рухна, обляна в сълзи веднага щом едрата загрижена жена се появи във всекидневната. Оставиха ги плачещи на дивана и внимателно излязоха от къщата.
	Докато приближаваха центъра на града, пътищата бяха смълчани и мрачни. Снегът бе прогонил всички, освен камионите със сол и пясък.
	Беше осем часът. На кръговото движение на Хейзълхед се разминаха с позната фигура. Бащата на Питър Лъмли, газещ през снега и викащ името на сина си. Логан гледаше печално подгизналата премръзнала фигура, докато тя не остана далече зад тях. На мъжа все още му предстоеше някой ден от полицията да позвънят на вратата му и да му обяснят, че най-после са открили тялото на сина му.
	Инш се свърза с контролния център и взе адреса на господин Хендерсън. Понастоящем бащата на Лорна споделяше апартамент с плоскогърдата си позната от супермаркета в недотам здравословния Роузмънт.
	Наложи им се още веднъж да преминат през същата мъчителна сцена. Само че този път нямаше самоупрекване. Всичко бе насочено срещу онази глупава кучка, бившата му съпруга. Приятелката му седеше на дивана, обляна в сълзи, докато той беснееше и ругаеше. Той не бил такъв, каза им тя. Обикновено бил много възпитан човек.
	Накрая се насочиха обратно към управлението.
	— Господи, ама че забавен ден. — Инш звучеше напълно изтощено докато влачеха крака към асансьорите. Натисна бутона за нагоре с тлъстия си палец. Вратите изненадващо се отвориха почти незабавно. — Вижте — каза, като влизаше вътре, оставяйки Логан и полицай Уотсън в коридора. — Защо вие двамата не идете да се преоблечете и да се срещнем тук след пет минути? Трябва да попълня два формуляра. След това ще ви черпя по едно.
	Редови полицай Уотсън погледна Логан, а след това и инспектор Инш. Изглеждаше така, сякаш си търсеше добро извинение да откаже. Ала преди да го открие вратите се плъзнаха и затвориха, и асансьорът отнесе детектив-инспектор Инш.
	Логан пое дълбоко дъх.
	— Ако предпочиташ да не идваш — каза той, — ще те разбера. Ще предам на инспектора, че си имала ангажимент.
	— Толкова ли искаш да се отървеш от мен?
	Логан вдигна едната си вежда.
	— Не, никак дори. Помислих си… Ами след онези глупости във вестниците… разбираш. — Той посочи към себе си. — Господин торба с говна.
	Тя се усмихна.
	— При цялото ми уважение, сър, понякога се изявявате като първокласен задник. Срещала съм Милър, не помните ли? Известно ми е, че е пълен боклук. — Усмивката започна да изчезва. — Просто не бях сигурна дали ще искаш да дойда. След онова избухване… Когато ругаех в колата…
	Логан я погледна стреснато.
	— Не! Всичко е наред. Сериозно. Добре де, ругатните не бяха особено на място… — Усмивката й отново започна да се изгубва и той се устреми в атака, изплашен, че отново може да развали нещата. — … но това няма нищо общо. Бих искал да дойдеш. Особено щом е за сметка на инспектора. — Той спря. — Не че ако той не плащаше, нямаше да искам да дойдеш… Просто… — Той си затвори рязко устата, за да преустанови дрънкането, което излизаше от нея.
	Тя го погледна за момент.
	— Добре — каза най-накрая. — Тогава ще отида да се преоблека. Ще се видим навън.
	Докато тя се отдалечаваше, Логан бе сигурен, че му се надсмива. Остана сам в коридора, червейки се ожесточено.
	На рецепцията Големият Гари се подготвяше за нощна смяна. Той се ухили и махна на Логан да се приближи.
	— Ей, Лазаре, радвам се, че най-после получаваш заслужено признание.
	Логан се намръщи, а Гари извади с грациозен жест изданието на вечерния „Ивнинг Експрес“, подразделение на „Прес енд Джърнъл“. На първа страница имаше снимка на облечени в сини гумени гащеризони фигури, проправящи си път през излезли от фокус животински трупове.
	„КЪЩАТА НА УЖАСИТЕ: НЕУСТРАШИМА ПОЛИЦЕЙСКА ХАЙКА ЗА УЛИКИ“
	— Нека отгатна. — Логан въздъхна. — Отново Колин Милър? — Сигурно беше работил като бесен.
	Гари почука отстрани носа си с показалец.
	— Тъй вярно, господин Местен полицейски герой.
	— Гари, веднага щом те надвиша по чин, изхвърчаш ей там — той показа към снега, — за да си припомниш нощните обиколки.
	Гари му намигна.
	— А дотогава просто ще ти се наложи да ме търпиш. Бисквитка? — Той му предложи пакет „Кит Кат“, а Логан, въпреки желанието си, се ухили широко и си взе една.
	— Е, какво друго казва господин Милър?
	Гари изпъчи гърди, отвори вестника пред себе си и зачете на висок глас с най-доброто си шекспирово произношение:
	— Дрън, дрън, дрън, сняг и лед, дрън, дрън. Цветисти тъпотии за това, колко храбри били полицаите, задето работели в „жестоката мина на смъртта“. Дрън, дрън, в търсене на „жизненоважното доказателство, което ще спаси децата ни от звяра“. А, това ще ти хареса. „Местният полицейски герой Логан Макрей, наричан още «Лазар», не се поколеба да си изцапа ръцете, помагайки на екипа си, докато преглеждаха труповете на ръка.“ Очевидно също така си спасил и живота на полицай Стийв Джейкъбс, когато го атакувал огромен плъх. Бог да ви благослови, сър! — Гари стегнато му козирува.
	— Всъщност полицай Рени свърши по-голямата част от работата. Аз само казах на първия, който ми попадна, да го отведе в болницата!
	— Да, но без твърдата ти ръководна десница, може би никой друг нямаше да се сети за това! — Той избърса една въображаема сълза от окото си. — Ти си вдъхновение за всички ни, така си е.
	— Мразя те. — Ала докато го казваше, Логан се усмихваше широко.
	Когато беше без униформа, за редови полицай Уотсън бе далеч по-лесно да се мисли като за „Джаки“. Строгият черен цвят бе заменен от джинси и червена памучна блуза с дълъг ръкав. Къдравата й кестенява коса се спускаше по раменете. Тя изруга и я задърпа, докато се бореше с дебелото подплатено яке.
	Поне някой от тях бе облечен подходящо за снега. Логан все още беше с работния си костюм. Никога не се преобличаше в участъка. При положение че живееше само на две минути път пеша от службата, рядко му се налагаше да го прави.
	Тя се приближи до рецепцията, изпроси си един „Кит Кат“ от Големия Гари и го изяде с очевидно удоволствие.
	Логан изчака момента, в който устата й бе пълна, за да попита:
	— Какво стана с твоя затворник днес?
	Тя задъвка усилено и в крайна сметка измърмори, че са му определили както обикновено четиридесет и осем часа общественополезен труд в службата за поддържане на парковите пространства към съвета, както и че са го вписали в списъка с нарушители на добрите нрави.
	— Защо както обикновено?
	Уотсън сви рамене:
	— Оказва се, че винаги му се пада тази служба — каза тя през дъжд от шоколадови трохи. — Засаждане, плевене, ремонти. Сещаш се. — Тя преглътна и отново сви рамене: — Съдията се смили над него заради показанията по случая Клийвър и въобще заради цялата тази история. Наложи му се да преживее всичко наново, докато Змията го разпитваше. Трябва да ти призная, че малко съжалявам хлапето. Можеш ли да си представиш някой да се отнася така с теб? Тираничен баща, пияна майка, а когато отиваш в болницата, се натрисаш на скапания Джералд Клийвър, който решава да се позабавлява с теб под чаршафите.
	Настъпи тишина, докато тримата си представяха разплутия медицински работник с предпочитания към малки момченца.
	— Знаете ли — каза Големият Гари, — ако не беше Животното, бих се обзаложил, че Клийвър има нещо общо с мъртвите деца.
	— Как? Беше в ареста, когато Питър Лъмли е изчезнал.
	Гари се изчерви.
	— Може да е имал съучастник.
	— А и предпочита да опипва, не да убива — обади се Джаки. — Предпочита ги живи.
	Логан се намръщи. Образът не беше от най-приятните, но тя имаше право.
	Само че Големият Гари не смяташе да се откаже толкова лесно:
	— Може би вече не успява да го вдигне? Може би заради това ги убива?
	— Което не променя факта, че през последните шест месеца е бил зад решетките. Не е той.
	— Не твърдя, че е той. Просто казвам, че би могъл да бъде. — Гари изсумтя. — Като си помисля само, че ви позволих да протегнете алчни ръце към бисквитите ми! Неблагодарна младеж.


>	24

	Едното питие се превърна в две. Двете питиета станаха три, а трите питиета на свой ред станаха порция къри и четвърто питие. Когато Логан пожела лека нощ на детектив-инспектор Инш и полицай Уотсън, светът отново се бе превърнал в едно по-добро място. Вярно, в присъствието на инспектора двамата с Джаки нямаше как да стигнат до нещо повече, но Логан изпитваше усещането, че би могло и да се получи, ако Инш не беше там.
	Но нищо от това нямаше значение в четири и половина сутринта, когато стана с олюляване от леглото, за да изпие количество вода, равняващо се на собственото му тегло, след което отново се сгромоляса в завивките и потъна замаяно в сън.


	Когато Логан се появи на работа, докладът от аутопсията на Лорна Хендерсън бе оставен на бюрото на инспектор Инш. Точно в седем часа, макар да бе събота сутрин. Инспекторът вече беше там, седнал зад писалището, малко по-розов от обикновено.
	Лорна Хендерсън бе умряла вследствие на травма, причинена от тъп предмет. Пукнатите ребра бяха премазали левия й бял дроб, ударът по лявото слепоочие беше строшил черепа й, а този в задната част на главата бе свършил останалото. Счупването на крака бе точно над коляното. Четиригодишното дете беше пребито до смърт. Животното наистина беше прекалил.
	— Мислите ли, че ще успеем да изкопчим нещо от него? — попита Логан, като обърна снимките на патолога така, че да не му се налага да ги вижда постоянно пред себе си.
	Инш изсумтя.
	— Съмнявам се. Обаче няма значение. Разполагаме с толкова много улики, че няма начин да ни се изплъзне. Дори Хлъзгавият Санди няма да може да го отърве. Господин Филипс ще прекара остатъка от живота си в затвора „Питърхед“ заедно с останалите болни негодници. — Той извади пакет захаросани плодчета и ги предложи на присъстващите в оперативната стая. Когато приключи с тази част, отново се върна към работата си. — Ще водиш ли днес Милър във фермата? — Името на репортера прозвуча така, сякаш Инш описваше неприятна миризма.
	— Не — ухили се Логан. — Поради някаква причина не е особено ентусиазиран. Нямам представа защо.
	Петъчната им екскурзия се бе оказала повече от достатъчна за журналиста. В днешния „Прес енд Джърнъл“ имаше само похвали за полицията. Доста приличаше на статията от „Ивнинг Експрес“, но беше по-добре издържана. Поне детектив-инспектор Инш вече не беше в светлината на прожекторите.
	— Ами ти? — попита той. — Какво е положението с удавника?
	— Имаме известен напредък.
	— Инспектор Стийл твърди, че си нарочил братята Маклауд?
	Логан кимна.
	— Представлението е типично в техен стил. По същество и без милост.
	Инш почти се усмихна.
	— Учат се от татко си тези двамата. Ще успееш ли да ги закопчаеш?
	Логан се постара да не вдигне рамене, но знаеше, че не може да отговори утвърдително.
	— Правим всичко по силите си. Инструктирал съм хората от криминалната лаборатория да прегледат дрехите на Джорди под микроскоп. Може да изскочи нещо оттам. Ако пък не, може някой от редовните им клиенти да пропее… — Той спря, припомняйки си как Дънкан Никълсън бе влетял тичешком в букмейкърската къща.
	Инш хвърли нещо зелено и мъхнато в уста.
	— Слабо вероятно. Можеш ли да си представиш някой толкова глупав, че да изтропа братята Маклауд? Ще го накъсат на парченца.
	— Какво? — Логан успя да се откъсне от мислите за Никълсън. Онази найлонова торба ли? — А, да, вероятно. Саймън Маклауд спомена, че цялата работа била предупреждение. Послание. Всички в града знаели какво означава това.
	— Всички в града, а? — Инш схруска бонбончето и задъвка. — Как тогава аз нищо не знам?
	— Нямам представа. Надявам се Милър да хвърли известна светлина върху проблема.


	Дванайсет часът. Логан седеше пред чиния пай със задушено в бира говеждо месо, пържени картофи и боб. „Принцът на Уелс“ бе старомодно местенце. Имаше си дървена ламперия и истински ейл, а ниският таван бе пожълтял от поколенията пушачи. Беше претъпкано, основно мъже, подлъгани от съпругите или приятелките си да отидат на покупки в събота сутрин. А това беше наградата им: пинта студена бира и пакет чипс от скариди.
	Кръчмата представляваше няколко тесни помещения, съединени помежду си посредством къси коридори. Логан и Милър седяха в едно от тези помещения, точно до прозореца. Не че изгледът беше нещо особено — виждаше се отсрещната страна на притиснатата от високи сгради улица, гранитно сиви и мрачни постройки, мокри от леденостудения дъжд.
	— Е — каза Милър, като набоде една хапка. — Накарахте ли копелето да си признае?
	Логан полека додъвка говеждото и хрупкавата коричка на пая, като мълчаливо се прокле, че нямаше как и той да си вземе пинта бира, за да ги прокара заедно с остатъците от махмурлука. В очите на началника на полицията обаче пиенето по време на служба бе равносилно на изнасилване на овца, така че Логан бе принуден да се задоволи с халба прясно изстискан портокалов сок и лимонада.
	— Проучваме някои възможни сценарии. — Думите му излязоха приглушено.
	— Заковете му скапания задник на стената. Болно, извратено същество. — Милър не беше на служба, така че нищо не му пречеше да консумира алкохол. Само дето не пиеше от прекрасната бира „Дарк Айлънд“, а си беше поръчал голяма чаша изстудено шардоне „Семийон“ към сьомгата в хрупкава коричка.
	Логан проследи как репортерът отпи деликатно от виното си и се усмихна. Милър беше странна птица и ако трябваше да бъде честен, Логан започваше да го харесва. Въпреки че едва не уволниха инспектор Инш заради него. Дрехите и виното, кроасаните и масивните златни украшения прибавяха допълнителен колорит към личността му.
	Логан изчака репортерът да лапне голяма хапка от сьомгата си, преди да го попита:
	— Ще ми разкажеш ли за Джордж Стивънсън?
	— Мммм?… — По предната част на хубавата риза в цвят слонова кост на Милър се поръсиха малки парченца храна. — Какво за него?
	— Спомена, че разполагаш с допълнителна информация за него. Нещо, което не ми е известно?
	Милър се усмихна, при което още няколко трохи паднаха от устата му.
	— Кое е според теб последното място, където са го видели жив?
	Логан предположи:
	— „Хиподрум и писти“?
	Усмивката на Милър изглеждаше впечатлена.
	— Именно. Право в десетката. „Хиподрум и писти“.
	Логан си знаеше, че ще стане така. Оставаше им единствено да го докажат.
	— Един от братята Маклауд ми каза, че сега всички знаели как не бивало да правят онова, което бил направил Джорди. Знаеш ли нещо повече по въпроса?
	Милър си поигра с чашата, позволявайки на светлината да премине през филтъра на съдържанието й и да падне върху дървената повърхност на масата, образувайки малко златно петънце, което заигра по зърнестата текстура.
	— Известно ти е, предполагам, че бил загазил здраво с местните букмейкъри заради една бала пари?
	— Вече ми го каза. Колко?
	— Двеста и петдесет хиляди, шестстотин четиридесет и две лири.
	Сега беше ред на Логан да се впечатли. Това си беше сериозна сума пари.
	— Защо тогава са го убили? Защо просто не са го осакатили малко? Мъртъв не може да си върне дълговете. Без да споменаваме, че са посегнали на едно от момчетата на Малк Ножа. Чувам, че Малки не приемал благосклонно такива истории.
	— Тъй си е, рискована работа. Ако пипнеш някое от момчетата на Малки без неговата благословия, отгоре ти ще се изсипе един тон лайна.
	Сърцето на Логан потъна: последното, от което се нуждаеше Абърдийн в този момент, беше лавина от верижни убийства за отмъщение. Гангстерска война в Гранитния град. Каква забава само се очертаваше.
	— Защо са го убили тогава?
	Милър въздъхна и остави ножа си.
	— Убили са го, за да знаят всички, че не можеш да правиш онова, което той направи.
	— Какво, по дяволите, означава всичко това?
	— Означава… — Милър огледа малкото помещение. Неголям коридор водеше към мястото, откъдето си бяха взели храната, а по друг, който не се виждаше веднага и се намираше в противоположния ъгъл, се отиваше към бара. Всички останали разговаряха улисано, ядяха, пиеха и се радваха на факта, че над главата им имаше покрив, който да ги предпази от непоносимото време. Никой не им обръщаше каквото и да било внимание. — Слушай сега, знаеш за кого е работел Джорди, нали така? Човек не може да го вбеси два пъти подред, ясно? Може да ти се размине първия път, но издъниш ли се пак, очакват те страхотни изживявания, ако ме разбираш?
	— Вече говорихме за това!
	— Така си е, говорихме. — Милър изглеждаше все по-притеснен. — Знаеш ли как се озовах в Абърдийн? — Той махна с вилицата си по посока на прозореца, през който надничаше ужасното време навън. — Как така се отказах от поста си в „Сън“, за да дойда тук, в тази отходна яма? — Той снижи глас, за да не го чуе никой как нарича Абърдийн отходна яма. — Дрога. Дрога и курви.
	Едната вежда на Логан се повдигна.
	Милър се намръщи.
	— Не аз, мръснико. Пишех статии за цялата тази помия, идваща в Глазгоу откъм Единбург. Вкарваха дрогата от Източна Европа с помощта на проститутки. Нали знаеш — пъхат им в оная работа найлоновата торбичка с наркотика. Правят го, когато са в мензис и кучетата не могат да го надушат. Дори и да подушат нещо, всички така са си глътнали езиците от срам, че нищо не могат да направят. — Той отпи още една глътка от виното си. — Ще останеш изненадан колко много наркотик можеш да напъхаш в катеричката на една средностатистическа литовска сладурана.
	— Това какво общо има с Джорди?
	— И до това ще стигна. Та както и да е, правя се аз на Кларк Кент и изравям цялата тази мръсотия. Наистина страхотни истории се получаваха. Номинираха ме за журналистически награди наляво и надясно. Разследващ журналист на годината, договори за книги, истинска въртележка. Само че тогава най-после откривам и кой движи всичко това. Добирам се до името на голямата клечка, начело на превоза със самолети на всички сладурани, влизащи в страната.
	— Нека позная: Малкълм Макленън.
	— Двете грамадански маймуни ме спипаха направо на „Сейчихол стрийт“. Посред бял ден ти казвам! Овързаха ме и ме бухнаха в багажника на една голяма черна кола. Най-учтиво ме помолиха да се откажа да се занимавам с тази история, ако, разбира се, са ми мили пръстите на ръцете и на краката.
	— Направи ли го?
	— Естествено, че го направих, мамка му! — Милър пресуши половината си чаша вино на една глътка. — Няма да позволя на някой копелдак да ми кълца пръстите с касапски нож. — Той потръпна. — Малк Ножа явно телефонира тук-там и преди да се усетя, останах без работа. Никой централен вестник не искаше да ме докосне и с двуметрова пръчка. — Репортерът въздъхна. — Така че, ето ме тук. Не ме разбирай погрешно: мястото не е чак толкова зле за приключване на кариерата. Добра работа, колкото си поискам квадратни сантиметри на първа страница, хубава кола, апартамент, запознах се и с една приятна жена… Парите не са тези, на които бях свикнал, но ги бива… А и все още съм жив.
	Логан се облегна назад и се вгледа в мъжа, седнал срещу него: шитият по поръчка костюм, златните бижута, копринената вратовръзка… И всичко това в противна, типична за Абърдийн събота.
	— Значи заради това не видях нищо из вестниците за тялото на Джорди в пристанището и отрязаните му капачки? Страх те е, че ако пуснеш материала, Малк Ножа ще разбере, че това си бил ти?
	— Ако сглупя отново да напиша нещо за бизнеса му, мога да се сбогувам с ей това тук. — Репортерът размаха пръсти срещу Логан. Пръстените по тях заискриха в светлината на лампите над главите им. — Не, този път ще си държа устата затворена.
	— Защо тогава говориш с мен?
	Милър вдигна рамене:
	— Само защото съм журналист, не означава, че съм аморален, паразит и използвач. Не съм адвокат все пак, нали, имам някаква социална съвест. Давам ти информация, за да заловите убиеца и си държа главата ниско, за да не ми отрежат пръстите. Като дойде време за съд, сте сами. Сигурен съм, че по същото време ще се окажа на почивка в Дордон. Две седмици френски вина и _haute cuisine_*. Ни лук ял, ни лук мирисал.
	[* Първокласна кухня (фр.). — Бел.прев.]
	— Знаеш кой го е направил, нали?
	Репортерът довърши виното си и пусна една крива усмивка.
	— Не, но ако науча, ти пръв ще разбереш. Не че все още се интересувам от тази тема. В момента имам по-безопасно занимание.
	— Като например?
	Ала Милър просто се усмихна.
	— Ще прочетеш съвсем скоро за това. Както и да е, трябва да тичам. — Той се изправи и прибра рамене, за да се напъха в ръкавите на черното си палто. — Имам среща с един тип от „Телеграф“. Иска да направи притурка от четири страници за неделното им издание утре. „В търсене на мъртвите: залавянето на абърдийнския убиец на деца.“ Ще стане много шик.


	Дейнстоун бе започнал историята си като земеделска земя, подобно на повечето райони около Абърдийн, но бе устоял на набезите на строителните предприемачи по-дълго от останалите. По времето, когато зелените му хълмове бяха стъпкани от булдозерите, лозунгът беше „строй бързо и нагъсто“. Традиционният сив гранит и покривите от металносиви каменни плочи вече никъде не се виждаха. В тази част на града имаше единствено мазилка с цвят на овесена каша и вълнообразни керемиди, кръгови алеи и задънени улици. Подобно на всички останали анонимни предградия.
	Но за разлика от центъра на Абърдийн, където високите гранитни постройки намаляваха дневната светлина поне с един час, тук слънцето беше в изобилие, особено като се имаше предвид, че кварталът бе разположен по южните склонове на възвишенията край бреговете на река Дон. Единственото неудобство беше близостта на птицекланицата, фабриките за хартия и пречиствателната станция. Но човек не може да има всичко на този свят. Ако вятърът не духаше от запад, тук се живееше добре.
	Днес вятърът не духаше от запад. Връхлиташе брулещо от изток, право от Северно море и носеше със себе си леден, хоризонтално падащ дъжд.
	Логан потрепери и отново вдигна стъклото на колата. Беше паркирал на пътя, малко по-надолу от компактна двуетажна къщичка с малка градина, която изглеждаше полумъртва в налитащия дъжд. Бяха там от час, той и един плешив младши детектив в анорак, но все още не се виждаше и следа от целта им.
	— Къде може да е? — попита младши детективът, като се сгуши още по-дълбоко в импрегнираното си яке.
	Досега не бе правил нищо друго, освен да мрънка и да се оплаква от времето. От това, че работеха в събота, че валеше, че беше студено, че бил гладен, че от дъжда пикочният му мехур ставал нервозен.
	Логан направи опит да потисне въздишката си. Ако Никълсън не се появеше скоро, във вестниците утре щяха да пишат за поредното убийство. „МРЪНКАЩ ПОЛИЦАЙ КОПЕЛДАК УДУШЕН СЪС СОБСТВЕНИТЕ МУ ГЕНИТАЛИИ В ПАРКИРАНА КОЛА!“ Все още се опитваше да реши дали щяха да му дадат ОВЕ* или направо рицарско звание за убийството на мърморещия новобранец, когато познатото, опръскано с ръжда зелено комби издрънка покрай тях. Шофьорът ентусиазирано качи колата на бордюра, след което се обърна и започна да рови за нещо на задната седалка.
	[* ОВЕ — Орден на Британската империя (англ.). — Бел.прев.]
	— Време е за шоу.
	Логан отвори вратата си и забърза в студения дъжд. Младши детективът го последва, ругаейки под нос.
	Добраха се до волвото точно когато Никълсън се опитваше да излезе от него, стиснал две найлонови торбички. Щом забеляза Логан, лицето му моментално побеля.
	— Добро утро, господин Никълсън. — Сержантът пусна една изкуствена усмивка, въпреки че по врата му се стичаше ледена вода и мокреше яката на ризата му. — Нещо против да надникнем в торбите?
	— Торби ли? — Дъждът се лееше по обръснатата глава на Дънкан Никълсън и се стичаше по нея като пот. — Какви торби?
	Недоволният младши детектив пристъпи напред и изръмжа изпод поръбената с вълна качулка на анорака си:
	— Сега ще ти кажа какви торби, мамка му!
	— А, тези ли! — Той им ги показа. — Покупки. Бях до „Теско“, какво толкова? Купих си нещо за обяд. А сега, ако ме извините…
	Логан не помръдна.
	— На торбите виждам логото на „Асда“, господин Никълсън. Не на „Теско“.
	Никълсън погледна първо Логан, а сетне и разгневения младши детектив.
	— Аз… аз… ъъ… пазя природата. Използвам повторно найлоновите си торбички. Всички трябва да мислим за околната среда.
	Младши детективът направи още една крачка напред.
	— Ей сега ще видиш една околна среда, мамка ти…
	— Достатъчно, полицай — обади се Логан. — Сигурен съм, че господин Никълсън като нас няма търпение да се скрие от дъжда. Може ли да влезем вътре, господин Никълсън? Нека само ви припомня, че в участъка също е приятно и сухо. Да ви закараме, ако желаете?
	Три минути по-късно седяха в малката зелена кухня и се вслушваха в завиращия чайник. Отвътре къщата изглеждаше доста приятно, ако хората, живеещи в нея, нямаха нищо против от време на време да се настъпват поради теснотията. Стените бяха покрити с тапети на шарки, по пода имаше первази, по ръбовете на тавана — фризове, виждаха се скъпи килими в маслинов цвят и големи маслени картини в рамки, масово производство. Нямаше нито една книга.
	— Какъв чудесен дом имате — каза Логан, гледайки обръснатата глава и татуировките на Никълсън. По ушите му имаше достатъчно желязо, че да подлуди всеки детектор за метал оттук до Дънди. — Сам ли го декорирахте?
	Никълсън измърмори, че жена му си падала много по разните му декорации и перчене. Всичко беше в тон: чайникът, тостерът, миксерът, плочките, фурната — всичко беше в зелено. Дори линолеумът беше зелен. Имаше чувството, че се намира във вътрешността на огромен сопол.
	Двете пазарски торби стояха на масата.
	— Ще погледнем ли какво има вътре, господин Никълсън?
	Логан придърпа едната към себе си, разтвори я и с изненада установи, че вътре имаше пакет бекон и бобена консерва. Взираха се в него обвинително. В другата откри гризини и шоколадови бисквити. Той намръщено ги изсипа върху масата. Шоколадови бисквити и гризини, боб и бекон… А на самото дъно лежаха два дебели, кафяви хартиени плика. Намръщеното изражение на Логан се превърна в усмивка.
	— Какво има тук?
	— Никога през живота си не съм ги виждал!
	Сега по лицето на Никълсън не се стичаше дъжд: беше истинска, стопроцентова пот.
	Логан си сложи чифт тънки гумени ръкавици и вдигна един от пликовете. Вонеше на цигарен дим.
	— Да имаш нещо за казване, преди да ги отворя?
	— Просто ги пренасям. Не зная какво има в тях… Не са мои!
	Логан наклони плика и изхлузи съдържанието му на масата. Бяха снимки — жени, простиращи пране; жени, приготвящи се за лягане. Но в основната си част бяха снимки на деца — в училище, играещи в градинката, а едно беше снимано на задната седалка на автомобил. Изглеждаше изплашено. Това беше последното нещо, което Логан бе очаквал да види. На гърба на всяка от снимките имаше записано различно име. Без адрес, само име.
	— Какво, по дяволите, е това?
	— Казах ви: не знаех какво има вътре! — Гласът му ставаше писклив и паникьосан. — Просто ги нося.
	Сърдитият младши детектив улови Никълсън за раменете и го блъсна обратно в стола.
	— Мръсно малко лайно! — Той грабна една снимка на малко момченце, седнало в пясъчник с плюшено зайче. — Така ли го откри? А? Снима ли и Дейвид Рийд? После реши, че го искаш, така ли? Гнусен шибаняк!
	— Нищо подобно! Няма такова нещо!
	— Господин Дънкан Никълсън, задържам ви по подозрение в убийство. — Логан се изправи, погледна надолу към лицата на децата от снимките, пръснати по масата и усети, че му призлява. — Прочетете му правата, полицай.


	В къщата наистина нямаше достатъчно място за хората от Бюрото по самоличността, видеооператора, фотографа, Логан, сърдития младши детектив и двамата униформени полицаи, но някак успяха да се напъхат. Никой не желаеше да чака отвън под проливния дъжд.
	Съдържанието на двата хартиени плика беше прибрано в найлонови пликове за доказателства и надписано. Плик номер две не беше пълен със снимки; вътре имаше пари и дребни бижута.
	На горния етаж се натъкнаха на килер, разположен срещу банята. Дълбок около метър и широк около метър и двадесет, той беше достатъчно голям, че да побере компютър, скъп на вид цветен принтер и неголямо столче. Имаше и резе, което се залостваше само отвътре.
	На стените имаше лавици с компактдискове, от онези, които се записват у дома, до един надписани и датирани, както и кутии с висококачествени, лъскави разпечатки под стойката, на която бе сложен компютърът. Жени и деца; най-вече деца. В спалнята откриха изключително скъп и професионален фотоапарат.
	Отдолу долетя тракане и всички млъкнаха.
	Проскърцване. Входната врата се отвори.
	— Дънки? Ще ми помог… Кои сте вие, по дяволите?
	Логан надникна през стълбите и видя, че долу стоеше жена в напреднала бременност, облечена в черно кожено палто. Носеше множество пазарски торби и се взираше невярващо в тълпата от полицаи, препълнили къщата й.
	— Къде е Дънкан? Какво сте направили на съпруга ми, негодници такива?


>	25

	Новините дойдоха по полицейската радиостанция в три часа, точно когато Логан се връщаше към управлението. След четири седмици под светлините на прожекторите, процесът на Джералд Клийвър най-после бе на път да завърши.
	— Невинен? Как, по дяволите, е възможно да го обявят за невинен? — попита Логан, докато сърдитият младши детектив завиваше и паркираше ръждясалата служебна кола.
	— Съскащият Скапан Сид — дойде отговорът. Санди Мойър-Фаркуърсън отново бе спечелил.
	Побързаха да се измъкнат от колата и да отидат в стаята за съвещания. Помещението бе пълно с униформени полицаи, повечето от които изглеждаха подгизнали до кости.
	— Слушайте! — Беше самият началник на управлението, лъснат и спретнат като главичка на карфица в колосаната си парадна униформа. — Скоро ще се наложи да се справяме с доста гневни хора тук.
	Последното беше меко казано. Тълпата от протестиращи вече беше част от архитектурата на Съдебната палата. Всички искаха да видят Джералд Клийвър осъден на доживотен затвор в „Питърхед“. Да го освободиш, беше като да запалиш пиратка и да я пуснеш в собствените си панталони.
	Полицейското присъствие пред сградите на съда беше минимално, точно толкова, колкото е необходимо всичко да остане под контрол. Само че положението бе на път да се промени. Началникът на полицията не желаеше да поема излишни рискове.
	— Очите на целия свят са се насочили към Абърдийн — каза той, като зае героична поза. — С всеки изминал ден антипедофилското движение се разраства. И с пълно основание. Но ние не можем да позволим на няколко заблудени души да превърнат защитата на нашите деца в извинение за насилие. Искам всичко да премине мирно и тихо. Няма да има щитове като при масовите безредици. Нека всичко да изглежда като охрана на обществена инициатива. Разбрано?
	Тук-там някой кимна с глава.
	— Навън, на улицата, вие ще представлявате каймака на този горд град. Погрижете се всички да разберат, че в Абърдийн приемаме много на сериозно закона и реда!
	Той направи кратка пауза, сякаш очакваше аплодисменти, след което даде думата на детектив-инспектор Стийл, която започна да раздава задачи на присъстващите. Изглеждаше стресирана. Тя беше отговаряла за случая с Джералд Клийвър.
	Логан не бе част от униформения състав, така че пропуснаха името му заедно с имената на всички от криминално-разузнавателния отдел. Все пак тръгна след последните излизащи и спря за малко при входната врата, колкото да хвърли един поглед към ледения дъжд и разгневената тълпа пред сградата на Шериф Корт.
	Протестиращите бяха далеч повече, отколкото очакваше: около петстотин човека изпълваха предната част на съда и се спускаха надолу по стълбите към „служебния“ паркинг. Сред недоволното море от гневни лица и плакати, телевизионните екипи приличаха на малки островчета на спокойствието.
	„ДОЛУ ЗЛОТО КЛИЙВЪР!“
	„ОТРЕЖЕТЕ ГЛАВАТА НА КЛИЙВЪР!“
	„ИЗВРАТЕН НЕГОДНИК!“
	„ЖИВОТЪТ ОЗНАЧАВА ЖИВОТ!“
	„СМЪРТ НА ПЕДИФИЛСКАТА ИЗМЕТ!“
	Логан примижа стреснато, когато прочете последното. Нищо не можеше да се сравнява с неколцина глупаци, изпаднали в справедлив гняв и тълпата на тяхна страна. Последния път, когато си имаха работа с подобна анти „пед{e}и{/e}филска“ агитка, на трима педиатри им се бе наложило да сменят стъклата на кабинетите си. Нищо не пречеше сега да нарочат някой друг.
	Нещата вече и бездруго загрубяваха.
	Скандираха и крещяха обиди към съдебната сграда: мъже, жени — родители, дядовци и баби — като един искаха възмездие. Липсваха само вилите и факлите.
	След което тълпата се смълча.
	Големите стъклени врати се отвориха и през тях мина Санди Мойър-Фаркуърсън. Джералд Клийвър не беше с него. Нямаше начин от Грампианската полиция да го пуснат да мине през тази тълпа, без значение за колко виновен го смятаха.
	Санди Змията се усмихна на тълпата, сякаш бяха стари приятели. Това бе неговият звезден миг. Имаше телевизионни камери от цял свят. Днес щеше да блесне и на глобалната сцена.
	Около него наскача гора от микрофони.
	Логан излезе под дъжда, движен от нездраво любопитство и спря чак когато успя да различи думите на адвоката:
	— Дами и господа — каза Мойър-Фаркуърсън, като извади от джоба на сакото си прегънат лист хартия, — клиентът ми в момента не е на разположение, но ме помоли да прочета изявлението му. — Той прочисти гърло и изпъчи гърди: — „Бих искал да благодаря на всички, които намериха добра дума за мен по време на това изпитание. Винаги съм отстоявал невинността си, но днес добрите хора на Абърдийн потвърдиха правотата ми.“
	При последните му думи тишината бе пронизана от гневни гласове.
	— О, боже — обади се един от униформените до Логан, — толкова ли не можаха да го придумат да си държи устата затворена?
	— „Сега…“ — На Санди Змията му се наложи да повиши тон, за да го чуват. — „Сега, след като доброто ми име бе изчистено, ще…“ — Не успя да продължи нататък.
	Един грамаден, мърляв на вид млад мъж, си проби път през пръстена от репортери и го цапардоса. Право по носа. Санди Змията се олюля назад, препъна се и падна. Тълпата изрева одобрително.
	Преди мърлявият мъж да успее да стъпче както трябва падналия адвокат, сякаш от нищото изникна кордон от полицаи в черни униформи, които успяха да го удържат. Вдигнаха кървящия Санди Мойър-Фаркуърсън и го поведоха обратно към сградата, докато зад него четирима души носеха на ръце, с лицето надолу, арестувания мъж.
	В продължение на половин час не се случи нищо повече. Нищо, освен вледеняващият дъжд. По-голямата част от хората скоро се пръснаха по околните кръчми или тръгнаха към домовете си, докато не останаха само шепа протестиращи, които проследиха как на пътя излезе необозначен минибус със зацапани прозорци и се насочи към центъра на града.
	Джералд Клийвър беше свободен.


	Логан се върна обратно в управлението и се присъедини към дългата опашка от подгизнали, кихащи и кашлящи мъже и жени полицаи. В началото на редицата готвачите от столовата разсипваха с черпаци гореща, гъста овнешка супа. Застанал до приборите за храна, началникът на полицията разтърсваше ръката на всеки поотделно и обясняваше каква чудесна работа са свършили, предотвратявайки неприятностите.
	Логан прие с еднакво великодушие и супата, и ръкостискането, след което се повлече с шляпане към една маса до замъглен прозорец. Супата беше гореща и вкусна и многократно по-полезна от ръкостискането. На всичкото отгоре беше и безплатна.
	От другата страна на масата, между двама измокрени до кости полицаи, се стовари тежкото тяло на детектив-инспектор Инш във възможно най-доброто настроение. Гледаше благосклонно на всичко и всеки:
	— Право по носа! — каза най-накрая. — Бам! Право по носа. — Той се ухили и заби лъжицата в супата си. — Прас! — Остави лъжицата обратно. — Видяхте ли? Хлъзгавият негодяй си седи там и дрънка небивалици, а някой се вдига и му стоварва един. Бам! — Той заби огромен пестник в огромната си ръка. Полицаят до него подскочи, не можа да уцели устата си с лъжицата и заля със супа цялата си вратовръзка. — Извинявай, синко. — Инш предложи салфетка на давещия се полицай. — Право в скапания нос! — Той замълча, а усмивката му стана още по-широка. — Довечера ще го дадат по новините! Смятам да си го запиша и ще си го пускам всеки път когато се почувствам нещастен или имам нужда да се посмея… — Той изимитира насочване на дистанционното и натискане на несъществуващ бутон. — _Бам_, право по носа. — Въздъхна щастливо. — В дни като днешния си спомням защо се записах в редовете на полицията.
	— Как го прие детектив-инспектор Стийл? — попита Логан.
	— Хмм? А… — Усмивката на Инш избледня. — Ами доволна е заради удара по носа, но е малко вбесена, задето пуснаха гадния перверзник на свобода. — Той поклати глава. — Отне й цяла вечност, докато придума жертвите да дадат показания. Горкичките, трябваше да се изправят пред всички и да разкажат какво им е сторил извратеният тип, а освен това да търпят униженията на Съскащия Сид. Накрая Клийвър изскача на свобода и цялото упражнение се оказва за нищо.
	Над масата се спусна мълчание, докато всички усилено се занимаваха със супата си.
	— Искаш ли да отидем да го видим? — попита Инш, когато и последните остатъци от храна в купата на Логан изчезнаха.
	— Кого, Клийвър ли?
	— Не, героя на деня! — Инспекторът вдигна юмруци в класическа стойка. — Онзи, който се носи леко като пеперуда и жили като удар по носа.
	Логан се усмихна.
	— Защо не?
	Пред арестантските килии се бе образувала малка тълпа. Всички бяха щастливи и бърбореха. Достатъчно беше детектив-инспектор Инш да изръмжи, за да ги пръсне като пилци. Давали ли си сметка колко непрофесионално било поведението им? Дали искали хората да останат с впечатлението, че няма нищо лошо в това да нападнеш някого? Униформените полицаи наведоха засрамено глави и започнаха да излизат, оставяйки пред боядисаната в синьо врата само Инш, Логан и сержанта на смяна. Сержантът драскаше името на задържания върху дъската непосредствено до вратата и Логан се намръщи. Името му се стори познато, но някак не успяваше да направи връзката.
	— Нещо против да погостуваме на твоето момче? — попита Инш, когато сержантът приключи с писането.
	— Какво? Не, сър, влизайте. Вие ли сте начело на разследването?
	Инш отново засия.
	— Надявам се, дявол го взел!
	Килията бе малка и неуютна: кафяв линолеум на пода, кремави стени и дълга дървена пейка от едната страна. Единствената естествена светлина влизаше през две заскрежени прозорчета от армирано стъкло, разположени в горната част на външната стена. Цялото помещение вонеше на пот.
	Обитателят на килията се бе свил в поза на зародиш върху пейката и стенеше тихо.
	— Благодаря, сержант — каза Инш. — Можем да поемем нещата оттук нататък.
	— Добре. — Дежурният сержант излезе заднешком, като намигна на Логан: — Ако Мохамед Али ви създава неприятности, извикайте ме.
	Вратата на килията се затвори с трясък, а детектив-инспектор Инш седна на пейката до свитата фигура.
	— Господин Стричън? Или мога да ви наричам Мартин?
	Фигурата се помести леко.
	— Мартин? Знаеш ли защо си тук? — Гласът на Инш бе внимателен и приятелски, напълно несъответстващ на тона, с който инспекторът разговаряше с останалите заподозрени.
	Мартин Стричън бавно свали крака през ръба на пейката, докато чорапите му не докоснаха линолеума, оставяйки влажни петна върху него. Бяха му конфискували връзките на обувките, колана и изобщо всичко, което можеше да представлява опасност. Беше огромен — не дебел — а едър във всеки един аспект — ръце, крака, длани, челюст… Погледът на Логан се спря върху широкото надупчено лице. Сега се сети откъде му бе познато името: Мартин Стричън беше онаниращият нарушител от женската съблекалня на редови полицай Уотсън, същият, когото бе откарал в затвора „Крекинхес“. Същият, който бе свидетелствал по случая с Джералд Клийвър.
	Нищо чудно, че бе праснал Хлъзгавия Санди по носа.
	— Пуснаха го. — Гласът му прозвуча малко по-високо от шепот.
	— Зная, че го пуснаха, Мартин. Зная. Не биваше, но го направиха.
	— Той е виновен.
	Инш кимна:
	— И поради тази причина удари господин Мойър-Фаркуърсън?
	Приглушено мърморене.
	— Мартин, ще съставим кратко изявление, след което ще те помоля да го подпишеш, става ли?
	— Пуснаха го.
	Инш внимателно припомни на Мартин събитията от следобеда, като особено се наслаждаваше на момента с удара по носа. Накара Логан да запише историята в подробности с педантичен полицейски жаргон. На практика младежът признаваше вината си, но Инш положи огромни усилия да извърти нещата така, че вината да се окаже на Санди Змията. Което в действителност беше самата истина. Мартин се разписа, а Инш го освободи от ареста.
	— Има ли къде да отидеш? — попита Логан, докато прекосяваха приемната в посока към изхода.
	— Отседнал съм при майка ми. От съда казаха, че трябва да живея при нея, докато тече общественополезният труд. — Раменете му се отпуснаха още повече.
	Инш го потупа по рамото.
	— Навън продължава да вали; мога да накарам някоя патрулка да те откара, стига да искаш?
	Мартин Стричън потръпна.
	— Тя каза, че ще ме убие, ако види още една полицейска кола пред дома си.
	— Добре. Щом така искаш. — Инш протегна ръка и Стричън я разтърси; дланта на инспектора изчезна в огромната му лапа. — И, Мартин — той се вгледа в тревожните лешникови очи на младежа, — благодаря ти.
	Логан и Инш останаха загледани през прозореца, докато Мартин Стричън изчезваше в дъждовния следобед. Беше едва четири часът, а навън вече бе тъмно.
	— Докато беше на свидетелската скамейка — каза Логан, — се закле, че ще убие Мойър-Фаркуърсън.
	— Наистина ли? — Гласът на Инш звучеше замислено.
	— Мислите ли, че ще се опита?
	През лицето на инспектора плъзна усмивка:
	— Да се надяваме.


	В стая за разпити номер три нямаше усмивки. Беше претъпкана до козирката с детектив-инспектор Инш, детектив-сержант Макрей, една подгизнала жена полицай и Дънкан Никълсън. Лентата в устройството за аудиозаписи си мърмореше нещо, а червената светлинка на камерата в ъгъла не спираше да им намигва.
	Инш се наведе напред и най-после се усмихна, но с онзи вид веселие, което крокодилите пазят единствено за болните диви животни.
	— Сигурен ли сте, че не искате да си признаете, господин Никълсън? — попита той. — Ще спестите на всички ни доста тревоги. Просто си кажете какво сте направили с тялото на Питър Лъмли.
	Ала Никълсън само прокара ръка през обръснатата си глава, карайки четината по нея да изстърже, докато обираше потта си. Изглеждаше ужасно — трепереше, потеше се, беше обгърнал раменете си с ръце, а очите му се стрелкаха ту към Инш, ту към Логан, ту към вратата.
	Инш взе един прозрачен класьор и измъкна от него снимка на момченце, яхнало триколка. Детето се намираше в нещо, което напомняше на заден двор — малко не на фокус се виждаше опънат простор с проснати на него хавлия и джинси. Инш обърна фотографията откъм гърба, за да прочете името, написано с химикалка на него.
	— Та, кажете ми, господин Никълсън, кой е Люк Джедс?
	Никълсън облиза устни и погледна нервно към вратата, после към жената полицай, навсякъде другаде, но не и по посока на детето с триколката.
	— Да не би да е една от малките ви жертви, Никълсън? Следващият в списъка за отвличане, убиване и чукане? Така ли? Ами това тук… — Инш изрови друга снимка от класьора — малко русо момченце в училищна униформа, което се разхождаше само по улицата. — Напират ли спомените? А нещо друго да напира? Възбужда те, нали? — Той извади друга снимка. — Ами тази тук? — Беше изплашеното момченце, седнало на задната седалка на кола. — Това твоята кола ли е? Прилича ми на волво.
	— Нищо не съм направил!
	— Глупости. Според мен си лъжлива торба с нечистотии и смятам да изпратя задника ти в затвора, за да поживееш там, докато пукнеш.
	Никълсън преглътна шумно.
	— Разполагаме и с други фотографии — обади се Логан. — Искате ли да ги видите, господин Никълсън? — Той обърна наопаки един кафяв хартиен плик и изтръска от него снимките от аутопсията на Дейвид Рийд.
	— О, боже… — Никълсън беше посивял.
	— Помните малкия Дейвид Рийд, нали, господин Никълсън? Тригодишното дете, което отвлякохте, удушихте и изнасилихте?
	— Не!
	— Не може да не си го спомняте? Върнахте се, за да отрежете още нещо от него, нали така? С чифт градинарски ножици?
	— Не! Божичко, не! Не съм го направил! Само го намерих! Не съм го докосвал и с пръст! — Той сграбчи масата, сякаш се канеше да падне на пода или да се размаже върху тавана. — Нищо не съм направил!
	— Не ти вярвам, Дънкан. — Инш отново му отправи крокодилската си усмивка. — Миризлива торба с нечистотии, ето какво си ти, а аз ще те прибера на топло. И когато посетиш затвора „Питърхед“, ще разбереш какво правят там с хора като теб. Хора, които пипат деца.
	— Нищо не съм направил! — По лицето на Никълсън се стичаха сълзи. — Кълна се, нищо не съм направил!


	Половин час по-късно детектив-инспектор Инш прекрати временно интервюто под предлог, че всички се нуждаели от „кратка почивка“. Оставиха Дънкан Никълсън в компанията на подгизналата жена полицай и отидоха в главната оперативна стая. Никълсън бе развалина — хленчещ, виещ, треперещ. Инш му бе изкарал акъла и сега искаше да го остави, за да се попече на бавен огън в собствен сос.
	Решиха да убият малко време, като изпият по чаша кафе, хапнат желирани бонбони с различни форми и поговорят за мъртвото момиче, което бяха изровили от помощната постройка във фермата на Животното. Екипите отново се бяха върнали на работа и бяха прекарали целия ден в ровене сред трупове и леш, без да открият каквото и да било.
	Логан отново отвори папката си, вадейки отвътре училищна фотография на Дейвид Рийд — щастливо на вид човече с леко криви зъбки и перчем, който нито един гребен не би могъл да укроти. Нищо общо с подутото, тъмно, гниещо лице на снимките от аутопсията.
	— Още ли мислиш, че той го е направил? — попита Логан.
	— Животното ли? — Инш сви рамене, без да престава да дъвче. — Вече не ми се струва правдоподобно, а на теб? Не и при положение че разполагаме с веселия младеж там вътре и колекцията му от снимки на хлапета. Вече си мисля, че става въпрос за някаква педофилска мрежа за обмен на информация. — Той се намръщи. — Би било страхотно, не мислиш ли? Цяла тумба извратени типове някъде там.
	— Никое от децата на снимките на Никълсън не е голо, обаче. В тях няма нищо нецензурно.
	Инш повдигна едната си вежда.
	— Какво, според теб да не би да са художествени фотографии?
	— Не. Знаете какво искам да кажа. Снимките не могат да минат за детско порно, нали така? Доста са заплашителни и зловещи, но не са порно.
	— Може би Никълсън не гледа на тях по този начин. Може би става въпрос за някакъв вид селекция. Проследява едно-две деца, снима ги, избира щастливия победител от лотарията на педофилите. — Той оформи пистолет с едната си ръка и отнесе въображаемото дете. — Следва детско порно от плът и кръв, от първа ръка, в реално време.
	Логан не беше убеден, но реши да си държи устата затворена.
	Най-накрая един редови полицай подаде глава през вратата и ги информира, че господин Мойър-Фаркуърсън искал да ги види. И че смятал да се превърне в сериозно главоболие, докато не успеел да го стори. Инш нацупи устни, обмисли ситуацията и помоли полицая да въведе Санди в стаята за предварителен арест.
	— Какво според теб иска Съскащият Сид? — попита Логан, когато полицаят се отдалечи.
	Инш се ухили.
	— Да поплаче на нечие рамо, да негодува, кой знае? Пада ни се възможност да се позабавляваме с негодника точно когато е най-уязвим. — Той потърка ръце. — Логан, момчето ми, понякога Господ наистина ни се усмихва.


	Санди Мойър-Фаркуърсън ги очакваше в приземната стая за предварителен арест. Не изглеждаше особено щастлив. През изкривения ръб на носа му минаваше бяла лепенка, а под очите му имаше тъмни кръгове. Ако имаха късмет, кръговете щяха да се превърнат в красиви синини.
	Куфарчето му лежеше по средата на масата пред него, а той барабанеше с пръсти по кожената повърхност и се взираше ожесточено в приближаващите Инш и Логан.
	— Господин Фар-куър-сън — каза инспекторът. — Колко хубаво е да ви видим отново на крака.
	Санди Змията се намръщи.
	— Пуснали сте го — произнесе с тих, заплашителен глас.
	— Точно така. Даде показания и му бе наредено да се върне тук в понеделник, в четири часа.
	— Той ми счупи носа! — Думите бяха подкрепени от стоварилия се върху масата юмрук, който накара куфарчето да подскочи.
	— Е, не е чак толкова зле, господин Фар-куър-сън. Всъщност раната дори ви придава суров, мъжествен вид. Не съм ли прав, сержант?
	Логан запази сериозното изражение на лицето си и отговори утвърдително.
	Санди се намръщи, но не можеше да прецени дали го подкачаха, или не.
	— Наистина ли? — попита най-после.
	— Да — отговори Инш с най-добрата си физиономия за игра на покер. — Някой отдавна трябваше да ви счупи носа.
	Намръщеното изражение на адвоката се изкриви още повече:
	— Известно ли ви е, че някой ми изпраща смъртни заплахи? Че някой ме заля с кофа кръв?
	— Да.
	— И че този Мартин Стричън има история на насилник?
	— Хайде, хайде, господин Фар-куър-сън, господин Стричън беше задържан в полицията, когато ви заляха с онази кръв. Освен това направихме анализ на смъртните заплахи срещу вас. Изпращали са ги най-малко четирима души и нито една от картичките не беше подпечатана от затвора „Крекинхес“. Така че вероятно не е господин Стричън. — Той се усмихна. — Но ако искате, можем да ви задържим за ваше добро. Разполагам с доста чудесни килии на долния етаж. Една-две възглавнички, малко цветя, ще се почувствате като у дома си!
	Единственият отговор, който получи, бе мълчаливо мръщене.
	Инш сияеше.
	— Е, ако ни извините, господин Фар-куър-сън, сега ни чакат истински полицейски задължения. — Той се изправи и даде знак на Логан да стори същото. — Но ако някой реши да изпълни онези смъртни заплахи, се погрижете веднага да ми телефонирате. Детектив-сержант Макрей ще ви покаже пътя за излизане. — Усмивката му се разшири. — Гледай да не задигне сребърните прибори, Логан: знаеш ги какви са адвокатите.
	Логан изпрати адвоката по целия път до входната врата.
	— Знаете ли — каза Санди, като огледа неодобрително проливния дъжд, който се сипеше от пепелявото небе. — Аз също имам деца. Този тлъст скапаняк да не би да си мисли, че имам интерес да пускам перверзниците обратно на свобода?
	Логан го погледна учудено.
	— Но вие пуснахте Джералд Клийвър.
	Адвокатът закопча палтото си догоре.
	— Не, не съм.
	— Напротив! Направихте обвинението на пух и прах, мамка му!
	Мойър-Фаркуърсън се обърна и го погледна в очите:
	— Ако обвинението разполагаше с нещо солидно, нямаше да го направя на пух и прах. Не аз пуснах Джералд Клийвър, а вие.
	— Но…
	— А сега, ако ме извините, полицай, имам работа за вършене.


	В стаята за разпити Дънкан Никълсън се гърчеше така, сякаш някой му беше мушнал кабел под напрежение в задника. Ризата му бе напоена с пот, а очите му кръжаха из стаята, без да се спират върху нещо за повече от миг.
	Логан си избра мястото, което се намираше най-близо до машината за аудиозапис и се приготви отново да я включи.
	— Аз… искам свидетелска защита! — каза Никълсън, преди Логан да успее да натисне бутоните.
	— „Крекинхес“ достатъчно защитен ли е за теб? — попита Инш. — Само докато те уредим за „Питърхед“, разбира се.
	— Не! Като по филмите: свидетелска защита. На някое сигурно място… — Той разтърка потъналото си в пот лице. — Ще ме убият, ако научат, че съм проговорил! — Долната му устна потрепери и за момент Логан си помисли, че отново ще избухне в сълзи.
	Инш извади пакета със захаросани фигурки и напъха няколко в устата си.
	— Не обещавам нищо — каза той през портокаловите и ягодови динозаври. — Пускай записа, сержант.
	Никълсън отпусна глава, вторачен неподвижно в ръцете си, треперещи върху масата.
	— Аз… работех за някои хора в букмейкърския бранш, лихвари, нали разбирате… — Гласът му изневери и му се наложи да си поеме дълбоко дъх, преди да успее да продължи. — Нещо като специалист по контрол на дълговете. Проследявам хора, които не искат да плащат. Снимам семействата им… Аз… разпечатвам снимките у дома и ги предавам на хората, които са им дали пари назаем. — Той се отпусна още по-ниско в стола. — Букмейкърите използват снимките, за да ги сплашат. За да ги накарат да подновят плащанията.
	Устната на Инш се повдигна.
	— Майка ти и татко ти сигурно много се гордеят с теб!
	По бузата на Никълсън се търколи сълза и той я обърса с горната част на ръкава си.
	— Не е незаконно да снимаш хората! Само това правех. Нищо повече! Не съм докосвал онези деца!
	Инш изсумтя.
	— Какви тъпотии само! — Той се наведе напред в стола си, стоварвайки два огромни юмрука на масата. — Искам да знам какво правеше в канавката на Бридж ъф Дон с обезобразеното тяло на тригодишно момченце! Искам да знам защо в теб открихме плик, пълен с пари и бижута. — Инш се изправи. — Ти си абсолютен боклук, Никълсън. Заслужаваш да те затворят до края на мизерния ти живот. Можеш да останеш тук и да лъжеш колкото си щеш; ще поговоря с прокурора. Разпитът е приключен в…
	— Подхлъзнах се. — Никълсън бе на път да се удави в собствените си сълзи, паниката се четеше съвсем ясно в очите му. — Моля ви! Подхлъзнах се!
	Логан въздъхна.
	— Това вече ни го каза. Какво търсеше там?
	— Аз… имах работа. — Никълсън се взря в очите му и Логан разбра, че са го пречупили.
	— Продължавай.
	— Имах нещо наум. Една старица. Вдовица. Държи малко пари в къщата. Малко сребро. Някоя и друга дрънкулка.
	— И ти си я обрал?
	Никълсън поклати отрицателно глава. Сълзите падаха като диаманти и експлодираха върху мръсната повърхност на масата.
	— Не стигнах чак дотам. Бях се отрязал. Нямаше начин да се справя в къщата. Пазех едни други неща под едно дърво край пътеката над реката. Нали се сещате, за да не се пречкат, ако се появите да претърсвате у дома. — Той сви рамене, а гласът му все повече се превръщаше в тихо мърморене. — Направо не можех да си намеря място. Исках да преброя парите, преди да свърша с къщата на старата дама. Валеше като из ведро. Подхлъзнах се и се изтърколих по склона към брега на реката. Това са някъде към шест метра. В тъмното, в скапания дъжд. Скъсах си якето, джинсите, едва не си пукнах главата на един голям шибан камък. Накрая се озовах в канавката. Опитах да се издърпам за онова парче талашит, само че се оказа, че то си плава свободно. Изхлузи се и под него изплува едно голямо, подскачащо нещо. — Той започна да хленчи. — Първо си казвам, че е куче — бултериер или нещо от сорта… ’Щото… ’щото е цялото черно. Така че тъкмо се канех да си обирам крушите, когато нещо проблесна в дъжда. Като сребърна верижка… — Никълсън сви рамене. — Решавам, че е една от моите. Толкова съм зле, че я мисля за част от моите запаси. Опитвам да я взема и проклетото нещо се преобръща. И виждам, че е мъртво дете. И пищя, и пищя, и пищя…
	Логан се наведе напред:
	— Какво стана после?
	— Изнесох се оттам толкова бързо, колкото можах. Направо у дома. Под душа, за да се опитам да отмия мръсната вода от себе си. И се обадих в полицията.
	_И точно тогава се появявам аз_, помисли си Логан.
	— Ами онова нещо? — попита той.
	— А?
	— Проблясващото нещо, което си видял върху тялото. Какво беше то? Къде е?
	— Станиол. Скапано парченце станиол.
	Инш го изгледа свирепо.
	— Искам имената на бедните хорица, които си ограбил. Искам плячката. Всичко! — Той погледна надолу към тестето фотографии в прозрачния класьор. — Искам имената на букмейкърите, за които снимаш. И ако някой от тези снимки е пострадал, без значение дали е паднал от колело или автобус, ще ти предявя обвинение за участие в конспирация за убийство. Ясно ли се изразих?
	Никълсън зарови глава в шепите си.
	— Е — каза Инш, като се усмихна доволно. — Благодаря, че ни помогнахте да си изясним ситуацията, господин Никълсън. Логан, бъди добър момък и ескортирай нашия гост до килията му. Избери нещо с южно изложение, изглед и балкон.
	През целия път дотам Никълсън плака.


>	26

	Предварителният лабораторен доклад дойде малко след шест. Не изглеждаше обнадеждаващ. Нищо, освен факта че бе открил тялото на Дейвид Рийд, не свързваше Дънкан Никълсън с детето. Освен това имаше желязно алиби за времето, по което бе изчезнал Питър Лъмли. Междувременно Инш бе изпратил спешно двама полицаи до мястото, където Никълсън бе складирал съкровището си. Когато се върнаха, багажникът на патрулната им кола бе пълен с открадната собственост. Изглежда в края на краищата щеше да се окаже, че Никълсън казва истината.
	Което означаваше, че всички залагания отново се прехвърляха на Животното. Това някак не се нравеше на Логан. Така и не успяваше да види в този човек педофил и убиец, макар че бе държал мъртво момиченце в една от пристройките на дома си.
	Накрая детектив-инспектор Инш сложи край на работния ден.
	— Време е да се прибираме — каза той. — Подредили сме всички до стената и те ще си бъдат там, където ги оставим и в понеделник сутрин.
	— Понеделник ли?
	Инш кимна:
	— Да, понеделник. Логан, имаш разрешението ми да си вземеш почивка утре. Почитай неделята! Отиди да гледаш мач, пийни бира, хапни чипс, позабавлявай се. — Той спря и му се усмихна лукаво. — Може дори да заведеш някоя хубавка жена полицай на вечеря?
	Логан се изчерви, но успя да си затвори устата навреме.
	— Както и да е. Не искам да те виждам тук чак до понеделник сутринта.
	Когато Логан излезе от централното управление, дъждът бе престанал. Сержантът на рецепцията го бе пресрещнал с още три съобщения от втория баща на Питър Лъмли, който продължаваше да е убеден, че могат да намерят детето му. Логан се опита да го излъже, да му каже, че всичко ще бъде наред, но не можа. Затова обеща да се обади веднага щом научи каквото и да е. Не можеше да направи нищо повече.
	Нощта от мразовита се бе превърнала във вледеняваща. По паважа искреше тънък като прах скреж. Когато Логан излезе на „Юниън стрийт“, дъхът му остана да виси над него под формата на облак. Беше балтийски студ.
	За събота вечер улиците бяха странно безмълвни. На Логан още не му се прибираше в празния апартамент, така че вместо това се запъти към „При Арчибалд Симпсън“.
	Кръчмата беше претъпкана с шумни групи младежи, скупчени около каните с коктейли, които се бореха със студа като се напиваха колкото се може по-бързо и колкото се може повече. Ако им се дадеше още малко време, щеше да има повръщане, едно-две сбивания и, за някои, посещение в ареста. Или пък в Бърза помощ.
	— Ах, да си млад и глупав — измърмори той, като си проправи път през множеството към дългия дървен бар.
	Откъслечните разговори, които чуваше по пътя си, бяха достатъчно предсказуеми. Предимно хвалби колко се бил отрязал някой предната вечер, както и колко по-сериозно смята да се отреже днес. Ала под всичко това се долавяше една основна тема. Разговорите за алкохол и сексуална мощ бяха принудени да се справят с предизвикателството на новината, че Джералд Клийвър се е измъкнал волен като птичка.
	Логан застана до бара, чакайки един от раздразнените на вид австралийци да го обслужи, и се заслуша в думите на някакъв дебелак с жълта риза, който бе на път да се прекатури върху дългурест брадат тип по тениска и жилетка. Клийвър бил изрод. Как било възможно полицията да се издъни така лошо и да позволи на болния мозък да му се размине? Очевидно било, че Клийвър е виновен, като се вземели предвид всички тези мъртви деца напоследък. Ето обаче, че пускали печално известен педофил да си се разхожда спокойно по улиците!
	Крачун и Малчо не бяха единствените, заети да наричат полицаите „глупаци“. Логан чуваше поне още пет-шест човека да коментират същата тема. Не знаеха ли, че тук обикновено идваха по-голямата част от абърдийнските полицаи, които не бяха на служба? Дори в този момент наоколо сигурно се размотаваше почти цялата дневна смяна, дошла да обърне по халба или две след работа. Скърбяща заради освобождаването на Клийвър и разпускаща след извънредните часове труд, които се налагаше да полагат напоследък.
	Когато най-после успя да се вреди и го обслужиха, Логан взе халбата си „Стела“ и реши да се разходи из останалите помещения на кръчмата, търсейки някой, когото познаваше достатъчно добре, че да побъбрят на спокойствие. Усмихваше се и махаше на групички от полицаи, които разпознаваше само бегло без униформата им. В далечния ъгъл забеляза позната, обгърната в цигарен дим фигура, заобиколена от потиснатата си свита от младши и сержант-детективи. Жената отметна глава и изстреля поредната порция пушек към облака над себе си. Когато отново погледна надолу, очите й се срещнаха с тези на Логан и тя му пусна една крива усмивка.
	Логан простена — беше го забелязала. Сега нямаше как да не се отбие.
	Един от младши детективите се смести, отваряйки място за Логан и халбата му с бира на малката маса. Над главите им телевизорът бърбореше за автосервизи, ресторанти за пържени картофи и стъклопакети.
	— Лазаре — каза детектив-инспектор Стийл, като се подаде иззад облака цигарен дим около себе си, за да я види по-добре. — Как я караш, Лазаре? Произведоха ли те вече в главен инспектор?
	Изобщо не трябваше да сяда при тях. Защо просто не си бе взел парче пица от отсрещния магазин и не се бе прибрал направо у дома? Отговори с изкуствено неангажиран тон:
	— Още не. Може би в понеделник.
	— В понеделник? — Инспекторът се разсмя със звука на отводнителен канал и се заклати напред-назад с фас в ръка. Пепелта от цигарата се посипа по предницата на младши детектива, който се бе сместил. — „Може би в понеделник“. Безценно… — Тя хвърли поглед към отрупаната с чаши маса и се намръщи: — Има ли пиене? — попита, докато вадеше вехт кожен портфейл от вътрешния си джоб. Подаде го на покрития с пепел детектив. — Полицай, поръчай още по едно. Хората започват да измират от жажда!
	— Да, г’спожо.
	— Уиски за всички! — Детектив-инспектор Стийл плесна с длан по масата. — И да бъдат двойни!
	Младши детективът се насочи към бара, отнасяйки портфейла на инспектора със себе си.
	Стийл се наведе още по-близо към Логан и гласът й спадна до заговорнически шепот:
	— Да си остане между нас, но мисля, че е малко пиян. — Тя отново се облегна назад и го погледна лъчезарно. — Знаеш ли, след като изритаха Инш по задника заради пантомимата и Животното и освободиха Клийвър, се очертава едно свободно място за инспектор!
	Логан не отговори. Лицето на инспектор Стийл изведнъж увисна:
	— Съжалявам, Лазаре. — Тя пусна цигарата на дървения под и я размаза с пета. — Беше скапан ден.
	— Вината, че пуснаха Клийвър на свобода, не е ваша. Ако някой трябва да го отнесе, то това е Съскащият Проклет Сид.
	— Пия за това! — каза тя и го направи, пресушавайки голямото си уиски на една глътка.
	Младши детективът от другата страна на масата се взираше в телевизора над главите им. Изведнъж той сграбчи инспектора за ръката:
	— Започва!
	Логан и Стийл се извърнаха едновременно в столовете си, докато на екрана премигваха началните надписи на местните новини. Нивото на шума в кръчмата внезапно спадна, когато всеки един от присъстващите полицаи прекъсна разговора си и се обърна към най-близкия телевизор.
	Пред камерата, иззад новинарското си бюро, говореше жена, която имаше потенциала да изглежда много по-привлекателна. Звукът бе прекалено тих, за да се различат думите й, но скоро над лявото й рамо се появи лицето на Джералд Клийвър. След това сцената се смени с кадър на открито пред Шериф Корт в Абърдийн. Тълпата подхвърляше във въздуха плакатите си и крещеше. Внезапно зрителното поле на камерата се изпълни с лицето на жена в средата на четиридесетте, стиснала надписа „СМЪРТ НА ПЕДИФИЛСКАТА ИЗМЕТ!!!“ с особена гордост. В продължение на петнайсет секунди говори нещо настървено, но нито една нейна дума не се чу в претъпканата кръчма. После кадърът отново бе изместен от изглед към съдебната палата през гората от хора. Големите стъклени врати се разтваряха.
	— Готови… — обади се злорадо инспектор Стийл.
	Санди Мойър-Фаркуърсън излезе през вратите и започна да чете изявлението на клиента си. Камерата се приближи точно навреме, за да улови как една фигура се отдели от масата на тълпата и заби юмрук в лицето на Змията.
	През кръчмата отекна дружен, радостен възглас.
	Появи се загриженото лице на водещата, която каза нещо, след което ударът бе показан отново.
	Нов дружен възглас.
	Почти незабавно след това започна репортаж за задръстването по „Дайс“ до „Нюмашър роуд“ и всички удовлетворено се върнаха обратно към питиетата си.
	Докато поглъщаше новото си голямо уиски, по лицето на детектив-инспектор Инш се бе изписала усмивка на умиление.
	— Виждали ли сте нещо по-красиво, а?
	Логан се съгласи, че си го биваше.
	— Знаеш ли — каза Стийл, палейки поредната цигара, — бих стиснала ръката на това хлапе. Дявол го взел, дори бих се изкушила да прекарам нощта с него. Каква звезда!
	Логан се опита да избегне въображаемия образ на детектив-инспектор Стийл и Мартин Стричън във вихъра на секса, но старанията му се провалиха. За да се разсее от представата, отново насочи поглед към телевизора. Сега показваха снимка на цял екран на Питър Лъмли, в списъка с изчезнали от миналия вторник насам. Рижа коса, лунички и усмивка. Кадър от фермата на Животното. Кадър от пресконференцията с началника на полицията — суров и решителен.
	Докато кадрите се сменяха пред очите му, доброто настроение на Логан постепенно се изпаряваше. Питър лежеше мъртъв някъде и Логан продължаваше да изпитва неприятното усещане, че не са заловили когото трябва. Независимо от мнението на детектив-инспектор Инш по този въпрос.
	След това започнаха рекламите. Автосервиз в Бийлдсайд, магазин за конфекция в Роузмънт и нещо за безопасността по пътищата. Логан мълчаливо проследи как колата наби спирачки и се закова, но вече беше ударила момченцето, пресичащо пътя. Хлапето беше малко и решетката на автомобила го блъсна право през средата. Краката му се подметнаха като на кукла, а главата му се удари в металния капак на автомобила, преди детето да се изстреля нагоре и да се претърколи няколко пъти върху пътната настилка. После дадоха на забавен кадър всеки удар — подробно изобразен. Появи се надпис със ситни букви: „УБИЙ СКОРОСТТА, А НЕ ДЕТЕ“.
	Логан се взираше в екрана с все по-болезнено изражение на лицето.
	— Мамка му.
	Бяха объркали всичко.


	Преди да успее да събере всички в моргата, стана осем часа. Детектив-инспектор Инш, Логан и доктор Изобел Макалистър. Тя изглеждаше по-недоволна дори от инспектора, че са я довлекли обратно на работа. Беше издокарана в дълга черна рокля с ниско изрязано деколте. Не че за Логан оставаше достатъчно плът, която да гледа влюбено, защото Изобел бе наметнала дебело яке в сигнално оранжев цвят и бе напъхала ръце дълбоко в джобовете, за да се предпази от вкочаняващия, антисептичен студ в моргата.
	Беше ходила на опера.
	— Надявам се, че е важно — каза тя, хвърляйки на Логан поглед, с който ясно даваше да се разбере, че нищо не би могло да бъде по-важно от вечер в компанията на нейния жребец и на новата постановка на _La Bohème_ на Шотландската национална опера.
	Инш носеше джинси и раздърпана червена блуза. Логан за пръв път го виждаше без служебния му костюм, ако не броеше театралното облекло на злодей. Намръщи се, когато сержантът им се извини, че се е наложило отново да ги довлече тук долу в събота вечер.
	— Добре — каза Логан, като спря пред вратата на хладилната камера, където държаха останките на момичето, открито във фермата на Животното. Стисна зъби и я отвори, като леко се олюля от миризмата на гнило, избликнала сред антисептичната воня на помещението. — Така — каза той с набръчкано лице, докато се стараеше да диша основно през устата. — Известно ни е, че детето е умряло от удар с тъп предмет.
	— Естествено! — отсече Изобел. — Вече ти го съобщих в доклада от аутопсията. Фрактурите по предната и задната част на черепа й са причинили масивен кръвоизлив, увредили са мозъка, след което е настъпила смъртта.
	— Да — съгласи се Логан, като извади рентгеновите снимки от папката по случая и ги вдигна към светлината. — Виждате ли тук? — попита, посочвайки ребрата.
	— Счупени ребра — изгледа го ядосано Изобел. — Да не би да ме измъкна от представлението, за да ми показваш неща, които самата аз съм ти съобщила, сержант? — последната дума бе произнесена натежала от отрова.
	Логан въздъхна.
	— Вижте, всички решихме, че контузиите са причинени от Животното, който я е пребил до смърт.
	— Пораженията съответстват на следи от побой. Вече го заявих в доклада си! Колко още ще трябва да го предъвкваме? Каза, че разполагаш с нови улики!
	Логан си пое дълбоко дъх и нареди рентгеновите снимки така, че да оформят скелета на детето в цял ръст. Счупената бедрена става, крака, ребрата, черепа с фрактурите. Образът се оказа висок около метър и двайсет. Логан се отпусна на колене и задържа образа на скелета в такова положение, че краката му да докосват пода.
	— Вижте ребрата — каза той. — Забележете на каква височина се намират над земята.
	Детектив-инспектор Инш и Изобел погледнаха надолу, но никой от двамата не изглеждаше впечатлен.
	— Е, и?
	— Ами ако пораженията не са в резултат на побой?
	— О, я стига! — каза Изобел. — Защо си губим времето? Била е пребита до смърт!
	— Вижте на какво разстояние са счупените ребра от земята — повтори Логан.
	Никаква реакция.
	— Кола — произнесе Логан, разигравайки образа от рентгенови снимки като в зловещ театър на сенките. — Първата точка на сблъсъка е бедрената кост. — Той изви образа в кръста и го повдигна, завъртайки горната половина по посока на часовниковата стрелка. — Ребрата се удрят с горния ръб на радиатора. — Той отново раздвижи рентгеновото момиче, извивайки главата силно надясно. — Лявата част на черепа се стоварва върху капака. Някой се хвърля върху спирачките. — Той изправи снимките и ги насочи назад към пода на моргата. — Тя се удря в настилката, левият й крак се прекършва, а от удара в земята черепът й се счупва. — Той положи рентгеновите изображения в крака си.
	Публиката му остана да се взира в тях в продължение на цяла минута, преди Инш да се обади:
	— Тогава как се е озовала в къщата на ужасите на Животното?
	— Бърнард Дънкан Филипс, по прякор Животното, се появява с лопата и количка и си свършва работата.
	Инш го изгледа така, сякаш Логан току-що бе измъкнал гниещия труп на детето и бе изтанцувал с него един валс из моргата.
	— Говорим за мъртво момиченце! Не за проклет заек!
	— За него е все тая. — Логан погледна към съдържанието на камерата, усещайки тежест в стомаха. — Поредното мъртво нещо, остъргано от пътя. Намерихме я в постройка номер две. Вече е бил препълнил първата.
	Инш отвори уста. Погледна Логан. Погледна Изобел. После отново насочи очи към рентгеновите снимки на пода.
	— Мамка му — изруга той най-накрая.
	Изобел стоеше мълчаливо, напъхала дълбоко ръце в джобовете на оранжевото си яке, с безрадостно изражение на лицето.
	— Е? — настоя за отговор Логан.
	Тя се изправи и с глас, чиято температура граничеше с тази на замръзнала белина, обяви, че контузиите съответстват на описания сценарий. Че е невъзможно да се определи в какъв ред са настъпили нараняванията заради напредналото разложение на тялото. Че същите контузии на пръв поглед са съответствали на следи от побой. Че е направила най-доброто предположение, на което е била способна, имайки предвид състоянието на тялото. Че никой не бива да очаква от нея ясновидски способности.
	— Мамичката му — каза отново Инш.
	— Не я е убил той. — Логан плъзна обратно вратата на хладилната камера. Глухото издрънчаване на метала отекна в студените бели плочки. — Отново сме там, откъдето започнахме.


	Представителят на Бърнард Дънкан Филипс се появи след час и половина неистови телефонни обаждания и определено не изглеждаше във форма. Отново беше бившият учител, Лойд Търнър, от когото се носеше силна миризма на ментол, сякаш беше пил сам и не искаше никой да разбира за случилото се. Границите на тънките мустачета се размиваха с наболата вечерна брада по лицето му. Мъжът се засуети с документите, които носеше, докато Логан се занимаваше с подробностите за протокола.
	— Искаме — каза детектив-инспектор Инш, вече облечен в резервния си костюм — да ни разкажеш за мъртвото момиче, Бърнард.
	Очите на Животното се стрелнаха из стаята, а бившият учител издаде продължителна, страдалческа въздишка.
	— Вече обсъждахме това, инспекторе. — В гласа му се долавяха умора и старост. — Бърнард не е добре. Нуждае се от помощ, а не от арест.
	Инш изкриви лице.
	— Бърнард — каза той преднамерено внимателно — ти я намери, нали?
	Веждите на Лойд Търнър се изстреляха нагоре.
	— Намерил ли? — попита той, като погледна вмирисаната, раздърпана фигура, седнала до него с едва прикрита изненада. — Ти ли я намери, Бърнард?
	Бърнард се помести в стола и сведе очи към ръцете си. Повърхността на ноктите му бе покрита с малки червеникави петънца, подобни на паразити, а кожата около тях бе напукана. Дори не вдигна поглед, когато заговори с изтънял и несигурен глас:
	— На пътя. Намерих я на пътя. Три таралежа, два гарвана, една чайка, една шарена и две ангорски котки, черно-бели, едно момиченце, девет заека, една сърна… — Очите му се бяха налели със сълзи и вече едва успяваше да овладее гласа си: — Моите красиви мъртви неща… — Една от сълзите успя да се изплъзне от дългите мигли, спусна се по обветрената кожа на бузата и потъна сред брадата му.
	Инш скръсти ръце и се облегна назад в стола.
	— Значи взе малкото момиченце за своята „колекция“, така ли?
	— Винаги ги отнасям у дома. Винаги. — Подсмърчане. — Не мога просто да ги изхвърля като някакъв боклук. Не и мъртвите неща. Не и неща, които някога са били живи.
	И заедно с това Логан бе принуден да си припомни един крак, стърчащ от чувал за боклук на градското сметище.
	— Видя ли нещо друго? — попита той. — Когато я прибра видя ли нещо наоколо: кола, камион, нещо подобно?
	Животното поклати глава:
	— Нищо. Само мъртвото момиченце отстрани на пътя. Цялото натрошено и кървящо. Все още беше топло.
	Логан усети как косата на тила му се изправя.
	— Беше ли жива? Бърнард, беше ли жива, когато я намери?
	Присвитата фигурка на мъжа се сниши още повече над масата. Той отпусна лице в ръцете си.
	— Понякога, когато ги блъснат, те не умират веднага. Понякога ме чакат да дойда и да се погрижа за тях.
	— О, боже.
	Напъхаха Животното обратно в килията му и отново се събраха на съвет в стаята за разпити: Логан, Инш и съветникът, назначен да представлява Животното.
	— Известно ви е, че ще се наложи да го освободите, нали? — попита господин Търнър.
	Логан повдигна вежда, но Инш отговори:
	— Друг път.
	Бившият учител въздъхна и отново се настани на един от неудобните пластмасови столове.
	— Най-много да му лепнете обвинението, че е пропуснал да докладва за инцидента и, да кажем, че е изхвърлил тялото по не особено законен начин. — Той потърка едната си буза. — И тримата знаем, че Кралската прокурорска служба няма да даде ход на делото. Един добре изготвен психиатричен доклад и всичко отива по дяволите. Не е сторил нищо нередно. Във всеки случай не и според собствените му стандарти. Момиченцето е било просто поредното мъртво нещо, проснато на пътя. Вършел си е работата.
	Логан се постара да не кимне нито веднъж с разбиране. На Инш нямаше да му се понрави.
	Инспекторът изскърца със зъби и се вторачи в господин Търнър, който сви рамене:
	— Съжалявам, но той не е виновен. Ако не го освободите, ще ме принудите да отида при пресата. Навън все още има достатъчно фотоапарати. Още утре ще се озовете на първа страница.
	— Не можем да го пуснем — каза Инш. — Ако го направим, някой ще му изтръгне главата.
	— Тогава признавате, че не е направил нищо нередно? — В гласа на Търнър се долавяше нещо отчетливо покровителствено, сякаш отново беше в класната стая и току-що бе заловил детектив-инспектор Инш да пуши зад навесите за велосипеди.
	Инспекторът се намръщи.
	— Слушай, слънчице; аз задавам въпросите тук, не ти. — Той започна да рови из джобовете си за нещо сладко, но извади ръцете си празни. — След като освободиха Клийвър, отличниците, моралистите и глупаците на обществото са нащрек за всичко, което дори леко излиза от нормата. Вашето момче си имаше мъртво момиченце в една от бараките. Ще се озове на първо място в списъка им.
	— В такъв случай трябва да му осигурите свидетелска защита. Ние ще поговорим с пресата, ще ги накараме да проумеят, че Бърнард е невинен. Че сте решили да снемете от него всички обвинения.
	Логан се намеси:
	— Не, не сме! Все още е виновен, че е скрил тялото!
	— Сержант — произнесе Търнър със снизходително търпение, — налага се да проумеете как работи системата. Ако се опитате да доведете нещата до съд, в края на краищата ще изгубите. Прокурорът няма да търпи повече грешки. Достатъчно му дойде фиаското с Джералд Клийвър. Господин Филипс ще бъде освободен. Въпросът е: колко от парите на данъкоплатците смятате да изхарчите, докато това се случи?


	Логан и детектив-инспектор Инш стояха в празната оперативна стая, загледани към нарастващата активност на паркинга долу. Господин Търнър бе удържал на думите си. В този момент стоеше пред камерите и се наслаждаваше на петте си минути слава в светлината на прожекторите. Той съобщаваше на света, че Бърнард Дънкан Филипс е бил освободен от всички обвинения и че системата работи.
	Бившият учител беше прав: прокурорът не желаеше да се докосва до случая и с три чифта ръкавици. Началникът на полицията също не бе проявил особено въодушевление. Така че Животното щеше да бъде настанен за по-сигурно в някаква къща в Съмърхил.
	— Какво мислиш? — попита инспектора Логан, наблюдавайки как поредният новинарски екип се присъединява към тълпата. Наближаваше единайсет часа, но продължаваха да прииждат.
	Инш хвърли унищожителен поглед към новинарите.
	— Че съм прецакан, ето какво мисля. Първо, проклетата история с пантомимата. Второ, Клийвър се измъква чист след почти дванайсет години системно изнасилване на деца. И трето, сега и Животното излиза на свобода. Колко време го държахме? Четиридесет и осем часа? Не, повече от шейсет? Ще ме изядат жив…
	— Какво ще кажеш ние също да се свържем с медиите? Мога да поговоря с Милър. Да видим дали няма да се съгласи да изложи и нашата страна.
	Инш изпусна мрачен смях.
	— „Журналист от малък град измъква кариерата на полицейски инспектор от тоалетната“? — Той поклати глава. — Аз лично не виждам как ще се получи, а ти?
	— Все пак си струва да опитаме.
	В края на краищата Инш бе принуден да признае, че нямаше какво да губи.
	— Така или иначе — допълни Логан — току-що предотвратихме сериозна опасност от съдебна грешка. Поне това трябва да се брои за нещо?
	— Така си е, трябва. — Раменете на инспектора се отпуснаха. — Но ако не е Животното и не е Никълсън, значи някъде там, навън, все още имаме убиец, които си подбира поредното дете. А ние нямаме и най-малка представа кой е той.


>	27

	Когато се измъкна от леглото и се повлече към душа, неделята драскаше по прозорците на апартамента му с ледените си пръсти. Напорите на вятъра носеха рояци от малки ледени снежинки. Беше студено, беше мрачно и това вече не бе денят, предназначен за почивка, който му бяха обещали.
	Облечен в сивия си костюм, напълно в тон с изражението на лицето му, Логан се разхождаше из топлия апартамент, опитвайки се да отложи момента, в който трябваше да излезе в противното време навън. Телефонът зазвъня: неподражаемият Колин Милър в търсене на своята ексклузивна история.
	Логан слезе намусено по общото стълбище до входната врата. Когато се показа навън, поне половин тон сняг се опита да нахълта във входа на сградата, сякаш и той искаше да се спаси от сковаващо студения дъх на утринта. Снежинките го атакуваха като замръзнали остриета на бръсначи, впивайки се в откритите части на лицето и ръцете му, жилейки бузите и ушите му.
	Денят бе мрачен като душата на адвокат.
	Шикозният автомобил на Милър го чакаше до бордюра. Светлината вътре бе запалена и през прозорците се лееше класическа музика, докато репортерът приведен четеше някакъв таблоид. Логан затръшна входната врата, без да го е грижа дали ще събуди съседите. Защо, по дяволите, той трябваше да е единственият буден в скапан ден като този? Заобиколи колата и с хлъзгане стигна до седалката на пътника, повличайки след себе си облак от ядосани снежинки.
	— Внимавай с кожата! — Милър успя да надвика оперетната музика, която се носеше от уредбата на колата. Той намали малко звука, докато тънката кора от сняг върху тежкото връхно палто на Логан постепенно се разтапяше.
	— Какво, нищо ли няма за хапване днес? — попита Логан, като изтръска снега от косата си, преди да се е превърнал в ручеи, стичащи се във врата му.
	— Да не мислиш, че ще ти позволя да ръсиш мазни трохи навсякъде по хубавата ми нова кола? Ако интервюто мине добре, ще ти купя кексче с яйца, става ли?
	Логан му отговори, че по-скоро би изял пържено лайно.
	— И как така можеш да си позволиш такъв скъп автомобил? Мислех, че вие, журналистите, живеете в крайна оскъдица.
	— Ами… — Милър сви рамене и отдели колата от бордюра. — Веднъж направих услуга на един тип. Не публикувах една история…
	Логан повдигна едната си вежда, ала Милър не пожела да каже нищо повече.
	По това време в неделя движението не беше особено натоварено, но пък заради снега автомобилите буквално пълзяха. Милър подкара зад камион с предполагаемо бял цвят, по чиито горни повърхности се бяха натрупали трийсет сантиметра сняг, а останалата част от него беше покрита с пет сантиметра мръсотия. Някой бе надраскал върху нечистотията обичайните за случая шеги: „ИСКА МИ СЕ И ЖЕНА МИ ДА БЕШЕ ТАКАВА МРЪСНИЦА!“ и „ИЗМИЙ МЕ“. Буквите изглеждаха като залепени за светлините на автомобила на Милър, докато бавно си проправяха път през града към Съмърхил.
	Охраняваната къща не изглеждаше по-различна от останалите на улицата: поредната бетонна кутия с малка градинка отпред, заровена под нарастващото одеяло от сняг. В средата й, самотно и сковано от наслоения лед, се виждаше приведено върбово дърво.
	— Така — каза Милър, като паркира зад едно раздрънкано рено. — Време е да си получа ексклузивното интервю.
	Отношението на репортера към Животното се бе променило коренно, откакто Логан му беше казал за пътния инцидент. Вече нямаше реална опасност Бърнард Дънкан Филипс да бъде обесен за топките, докато се пръснат. Сега той се бе превърнал в жертва на културата за еднократна употреба, жертва на едно общество, в което душевноболните просто биваха захвърлени, за да се грижат сами за себе си.
	Една едра жена полицай в цивилни дрехи събуди Бърнард и го подкара надолу по стълбите, за да изнесе представлението си. Милър водеше интервюто, толкова умело и професионално, че успя да накара Животното да се отпусне и да се почувства необходим. През това време скъпото дигитално устройство улавяше безмълвно всяка негова дума от мястото си по средата на масичката за кафе, виждала далеч по-добри дни. Припомниха си бляскавата му академична кариера, съсипана от непостоянното здраве на майка му, сетне деликатно минаха на пръсти около психическите му проблеми и смъртта на госпожа Животно, Бог да се смили над душата й. Логан не чуваше нищо по-различно от това, което пишеше в досиетата, така че си прекарваше времето, пиейки много силен чай, приготвен в напукан кафяв чайник. Освен това броеше розичките по тапетите и сините копринени панделки между розовите райета.
	Чак когато Милър подхвана темата за Лорна Хендерсън, мъртвото момиченце от постройка номер три, Логан най-после се заслуша.
	Ала колкото и добър да бе журналистът, не успя да изкопчи от Животното дори информацията, която Инш бе получил. Цялата история караше Животното да се затваря в себе си и да гледа с раздразнение на всеки следващ въпрос.
	Не било редно така. Това били неговите мъртви неща, а те му ги отнемали.
	— Стига, Бърнард — обади се цивилната жена полицай, докато наглеждаше чайника. — Няма нужда да се вълнуваш излишно, нали?
	— Моите неща. Те ми крадат нещата! — Той скочи на крака, запращайки чинията с шоколадови сладкиши на пода. В Логан се впериха чифт подлудели очи. — Ти си полицай, направи нещо! Те ми крадат нещата!
	Логан се постара да не изпусне поредната въздишка.
	— Налага се да ги вземат, Бърнард. Не помниш ли, че се разбрахме с човека от съвета? От тях хората се разболяват. Също като майка ти. Спомняш ли си?
	Животното завъртя бясно очи. Зъбите му заскърцаха. Той притисна юмруци към челото си.
	— Искам да си вървя вкъщи! Това са моите неща!
	Едрата жена полицай остави чайника и започна да му говори утешително, сякаш мърлявият буйстващ мъж беше малко дете с обелено коляно.
	— Ш-шш, ш-шш — каза тя, като потупа Животното по рамото с пълничката си, покрита с пръстени ръка. — Всичко е наред. Всичко ще бъде наред. Тук с нас ще бъдеш в безопасност. Няма да позволим да ти се случи нищо лошо.
	Бавно и без да изглежда напълно убеден от думите й, Бърнард Дънкан Филипс се отпусна на ръба на стола си. Левият му крак успя да направи на трохи една от шоколадовите бисквити на пода.
	Ала оттам нататък интервюто започна да буксува. Без значение колко хитри или внимателни бяха въпросите на Милър, по някакъв начин винаги успяваха да разстроят Животното. Мъжът неизменно стигаше до едно и също: искаше да се прибере у дома; те крадяха неговите неща.


	Абърдийнският плаж бе замръзнал и пуст. Северно море беше тъмносиво и беснееше между налитащите пориви на снежната вихрушка. Бумтежът на гранитносивите вълни, разбиващи се в бетонния вълнолом на брега, накъсваше отсечено воя на бурята, разпращайки пръски на пет-шест метра във въздуха, откъдето вятърът ги поемаше и ги захвърляше върху покривите на магазините.
	Повечето търговци не си бяха направили труда да отворят тази сутрин. Нямаше сериозни изгледи да се появят туристи, горящи от желание да си купуват сувенири и сладолед, или да играят на електронните игри. Милър и Логан обаче се бяха настанили на видно място до прозореца в кафене „Инверснеки“, нагъваха сандвичи с пушен бекон и пиеха силно кафе.
	— Е, това беше пълна загуба на време — каза Милър, като махаше една тлъста жила от бекона в сандвича си. — Ти трябва да ме черпиш закуска, а не аз.
	— Нищо ново ли не успя да научиш?
	Милър вдигна рамене и хвърли тлъстината в празния пепелник.
	— Нищо друго, освен че здраво му хлопа вагонетката. Това поне го разбрах ясно. Само че това не е никаква новина.
	— Не искам кой знае какво — отвърна Логан. — Просто нещо, което да накара всички да разберат, че не е убивал онова момиченце. Не го е направил той, затова се е наложило да го пуснем.
	Репортерът отхапа голямо парче от сандвича си и започна да дъвче замислено.
	— Шефовете ти сигурно здраво са закъсали, щом са те накарали да дойдеш и да ме молиш за пропаганден материал.
	Логан отвори уста, после я затвори.
	Милър му намигна.
	— Всичко е наред, Лаз, няма проблеми. Колин Милър има специален патент за такива случаи — нарича се Докосването на Мидас. Ще сложим копие от рентгеновите снимки на първа страници. Ще накарам отдела по графичен дизайн да разработи варианти на „дете, блъснато от волво“. И всичко ще бъде под надслов — полицаят, най-добрият приятел на човека. Но това ще излезе чак в понеделник. Гледа ли телевизия тази сутрин? Като разгонени павиани са. Твоята примадона на пантомимата ще е изгубила работата си докато излезе материала. Да пусне Животното? Два пъти?
	— Животното не е убил онова дете.
	— Не става въпрос за това, Лаз. Обществото се нагледа на всички тези гадости: мъртви момченца в канавки, мъртви момиченца в торби за смет, отвличания на деца наляво-надясно. Клийвър си излиза като свободен човек, макар всички да знаем, че е виновен. А сега и Животното е извън решетките. — Той отскубна поредната хапка от сандвича си. — За тях той е виновен.
	— Само че не го е направил той!
	— Никой вече не дава и петак за истината, знаеш го много добре, Лаз.
	Логан мрачно призна, че е така. Седяха и се хранеха в мълчание.
	— А какво става с другата ти история? — попита той накрая.
	— Коя по-точно?
	— Когато спомена, че не мислиш да се занимаваш с Джорди Няма-ми-капачките, каза, че имаш нещо по-безопасно.
	Репортерът сръбна шумно от кафето си.
	— О! А, да. Онова. — Милър замълча и се загледа през прозореца към снега и налитащите вълни. — Не много добре. — Той отново изпадна в мълчание.
	Логан остави тишината да се проточи достатъчно дълго, за да се увери, че подробностите няма да се появят от само себе си.
	— Е? За какво става дума?
	— Хмм. — Милър силом върна вниманието си обратно в кафенето. — Добре де, носи се слух, че на пазара се е появил тип със специална поръчка. Търси нещо, което не продават много хора.
	— Наркотици?
	Репортерът поклати глава.
	— Не. Жива стока.
	Е, това вече звучеше напълно откачено, мамка му.
	— Какво? Прасета, пилци, крави, такива работи ли?
	— Не този вид жива стока.
	Логан се облегна назад и се вгледа в необщителния журналист. Лицето му, обикновено като отворена книга, сега бе неузнаваемо.
	— И каква точно жива стока търси твоят купувач?
	Милър вдигна рамене.
	— Трудно е да се каже. Никой не иска да си отвори устата. Поне на мен не ми казват нищо, което да има някакъв смисъл. Може да са жени, мъже, момчета, момичета…
	— Не може просто така да се купуват хора!
	В погледа, който му хвърли Милър, имаше смесица от съжаление и презрение.
	— Ама ти в кой свят живееш бе? Можеш ли да гребеш с кану нагоре по Клайд? Разбира се, че можеш да купуваш хора! Разходи се из някои улици на Единбург и можеш да купиш каквото си поискаш: оръжие, наркотици, а също и жени. — Той се наведе напред и гласът му падна до шепот: — Не ти ли казах, че Малк Ножа внася куклички от Литва? Какво според теб прави с тях?
	— Мислех, че ги дава под наем на сводници…
	Милър изпусна противен смях.
	— Да, дава ги под наем и ги продава. За повредените бройки получаваш отстъпка.
	Неверието, изписано върху лицето на Логан, го накара да въздъхне.
	— Гледай сега: през по-голямата част от времето с купуването се занимават сводниците. Някое от момичетата ти, например, си вкарва свръхдоза, затова отиваш в супермаркета на Малки да й намериш заместничка. И получаваш много изгодно една почти чисто нова литовска курва — с отстъпка от цената на едро.
	— Исусе!
	— Повечето от бедните кучки дори не говорят английски. Купуват ги, зарибяват ги с хероин, наемат ги, използват ги и ги захвърлят обратно на улицата, когато станат прекалено отвратителни и не могат да си вършат свястно работата.
	Седяха мълчаливо. Чуваше се единствено тихото съскане на машината за капучино и далечните звуци от бурята, влизащи през двойните стъкла на прозореца.


	Логан нямаше намерение да се връща обратно в службата. Точно това си мислеше, когато Милър го остави в Касългейт. Смяташе да мине през „Одбинс“, да си вземе две бутилки вино, малко бира и да се отпусне пред огъня в апартамента си. Книга, вино или нещо, приготвено набързо с чая.
	Въпреки намеренията си, обаче, установи, че седи в печалното фоайе на главното управление, докато по линолеума в краката му капеше топящ се сняг.
	Както обикновено, го очакваха куп съобщения от втория баща на Питър Лъмли. Логан се постара да не им обръща внимание. Беше неделя: дори не трябваше да бъде тук. Нямаше начин да издържи още едно от онези отчаяни телефонни обаждания. Така че вместо това седна на бюрото си и се вторачи в снимката на Джорди Стивънсън в опит да прочете нещичко в тези мъртви очи.
	Разказът на Милър за жени за продан го бе накарал да се замисли. Може би някой в Абърдийн е искал да купи жена и ето че се появява Джорди, представител на един от най-големите вносители на плът в страната, за да се погрижи за бизнеса. Може би не се е касаело за проституция, а за право на собственост.
	— Наистина си сгазил лука, а, Джорди? — каза Логан, гледайки фотографията от аутопсията. — Изминал си целия път от Единбург дотук заради някоя дреболия, но си свършил в пристанището без капачки на коленете. Дори не си успял да подкупиш онзи от отдела по планирането. Чудя се дали не си подхвърлил на шефа си, че някой се интересува от покупка на жена? Плаща в брой и не задава никакви въпроси.
	Докладът от аутопсията на Джорди все още стоеше на бюрото му и тепърва му предстоеше да го прочете. След всичко, което ги бе връхлетяло през изминалата седмица, така и не му бе останало време да го погледне. Той взе кафявия хартиен плик и тъкмо се канеше да прегледа съдържанието му, когато телефонът шумно се пробуди към живот.
	— Логан.
	— Сержант? — Беше детектив-инспектор Инш. — Къде си?
	— В главно.
	— Логан, нямаш ли си дом, където да отсядаш? Не ти ли наредих да заведеш хубавия полицай някъде и да я позабавляваш?
	Логан се усмихна.
	— Да, сър. Съжалявам, сър.
	— Е, вече е прекалено късно.
	— Сър?
	— Замъкни си задника до Сийтън парк. Току-що ми се обадиха: намерили са Питър Лъмли.
	Сърцето на Логан прескочи един удар.
	— Разбирам.
	— Ще бъда там след… Божичко, тук е страшна виелица. Нека бъдат трийсет минути за по-сигурно. Може би все пак четиридесет. И не вдигай много шум, сержант. Никакви сини светлини и сирени, никаква олелия. Ясно?
	— Да, сър.


	През лятото Сийтън парк беше красиво място — обширни склонове, покрити със зелена трева, високи стари дървета и подиум за оркестър. Хората си правеха пикници на тревата, играеха импровизиран футбол, правеха любов в храстите. По тъмно ги обираха. Паркът не беше много далеч от студентското градче на Абърдийнския университет, така че винаги имаше стабилен поток от наивници с пари в джобовете.
	Ала днешният ден приличаше на нещо, излязло направо от „Доктор Живаго“. Небето така и не бе просветнало с напредването на деня. Просто си висеше над всичко и хвърляше сняг по земята.
	Логан газеше из преспите, следван от редови полицай, опакован като ескимос. Негодникът използваше Логан като защитна стена срещу вятъра, докато си проправяха път през снега. Целта им бе една от ниските бетонни постройки в средата на парка. Едната й стена бе покрита с тънка бяла ледена коричка. През зимата обществените тоалетни бяха затворени, така че на всеки закъсал му се налагаше да прави ледени статуи от урина зад храстите. Заобиколиха от другата страна на постройката на път за скрития под малка козирка вход за дамските тоалетни, доволни, че поне са се спасили от напорите на вятъра.
	Вратата беше отворена съвсем леко. На мястото, където трябваше да има катинар, дървото бе нацепено и издълбано. Халките и самият месингов катинар висяха безполезни. Логан бутна вратата и пристъпи в дамските тоалетни.
	Във вътрешността му се стори още по-студено, отколкото бе навън. Двойка униформени наглеждаха три добре опаковани деца на възраст между шест и десетгодишна възраст, чийто дъх излизаше на пара във въздуха. Хлапетата изглеждаха едновременно развълнувани и отегчени.
	Единият от полицаите отмести очи от тях:
	— Кабинка номер три.
	Логан кимна и отиде да надникне.
	Питър Лъмли вече не беше жив. Логан го разбра веднага щом отвори боядисаната в черно врата. Детето лежеше на пода, увито около основата на тоалетната чиния, сякаш се бе опитало да я прегърне. Огненочервената му коса изглеждаше избледняла и сивееща в студената светлина, а луничките му почти не се открояваха на фона на восъчната синкавобяла кожа. Тениската на момчето бе вдигната, като покриваше лицето и ръцете му и разкриваше бледата кожа на гърба и стомаха. Не носеше нищо друго.
	— Бедното хлапе…
	Логан се намръщи, докато оглеждаше изложеното на показ тяло на детето. Не можеше да си позволи да се приближи повече, за да не замърси евентуалните улики на местопрестъплението. Питър Лъмли не бе сполетян от участта на малкото момченце, което бяха открили в канавката. Гениталиите му все още бяха непокътнати.


	В тоалетните ставаше все по-претъпкано. Инш се бе появил със зачервено лице и ругатни на уста малко след дежурния лекар и хората от Бюрото по самоличността. Както им бяха наредили, юнаците от Бюрото се бяха появили във всекидневните си дрехи, оставяйки белия минибус и цялото оборудване в парка недалеч от катедралата „Св. Машар“, където нямаше да привлича много внимание.
	Докато Инш отупваше снега от ботушите си, екипът на Бюрото и всички останали се бореха с белите гащеризони, като трепереха в ледения въздух и се оплакваха на висок глас какъв студ е.
	— Е, какъв е резултатът? — попита инспекторът, когато дежурният лекар разкъса хартиените си работни дрехи и опита да се измие в един от умивалниците.
	— Бедното хлапе е мъртво. Не зная откога. Замръзнал е. Във време като това е трудно да се каже кога е настъпило трупното вкочаняване.
	— Причина за смъртта?
	Докторът избърса ръце във вътрешността на подплатеното си яке.
	— Ще се наложи да изискате потвърждение от Ледената кралица, но поне на мен ми прилича на удушаване.
	— Същото като последния път. — Инш въздъхна и снижи глас, за да не могат да го чуят децата, които не бяха мъртви. — Някакви следи от сексуално посегателство?
	Докторът кимна, а Инш отново въздъхна.
	— Тъй, тъй… — Докторът се навлече и вдигна всички видове ципове по облеклото си, скривайки се под няколко пласта термална изолация. — Ако не ви трябвам повече, ще се затичам към някое по-топло местенце. Например Сибир.
	След като смъртта бе официално обявена, хората от Бюрото се заеха да съберат всичко, до което можеха да се докопат облечените им в ръкавици пръсти. Търсеха влакна, разпръскваха прах за отпечатъци. Фотографът не спираше да облива всичко в светлината на светкавицата си, видеооператорът записваше всичко и всеки. Оставаше им единствено да преместят тялото. Но никой нямаше желание да си навлича гнева на патолога. Откакто Логан се бе завърнал в полицейските части, Изобел си бе извоювала солидна репутация.
	— Днес става една седмица, нали? — попита Инш, докато стояха край стената и наблюдаваха действията на хората от Бюрото. Логан призна, че е така. Инш извади пакет с желирани човечета от джоба си и предложи на всички наоколо. — Каква скапана седмица само — каза, докато дъвчеше. — Мислиш ли скоро да си вземаш отпуск? Колкото криминалната статистика отново да се върне към нормалното?
	— Ха-ха! Мамка му! — Логан напъха ръце дълбоко в джобовете си и се опита да не мисли за това, как ли щеше да изглежда вторият баща на Литър Лъмли, когато му кажеха какво са открили.
	Инш кимна към трите деца, които постепенно придобиваха все по-синкав цвят в претъпканата женска тоалетна.
	— Ами те?
	Логан сви рамене:
	— Твърдят, че излезли да си направят снежен човек. Един от тях трябвало да отиде до тоалетната, така че дошли тук и открили трупа.
	Той ги погледна: две момичета на осем и десет и момченце, най-малкото от всички, на шест. Бяха брат и сестри. И тримата имаха еднакви чипи носове и големи кафяви очи.
	— Бедните деца — каза Инш.
	— Бедни деца, друг път — каза Логан. — Как, мислите, са влезли тук? Използвали са двайсетсантиметрова отвертка, за да изкъртят катинара. Случайно минаващият патрул ги е спипал в момента на деянието. — Той посочи двамата замръзнали редови полицаи. — Малките сополанковци са щели да си плюят на петите, ако нашите момчета не са се появили и не са ги заловили.
	Инш насочи вниманието си от децата към двамата униформени.
	— Минаващ патрул? По средата на Сийтън парк? В това време? — Той се намръщи. — Не ти ли звучи малко скалъпено?
	Логан отново сви рамене:
	— Това е първоначалната им история. Придържат се към нея.
	— Хмм…
	Полицаите се поместиха от неудобство, приковани под погледа на Инш.
	— Мислиш ли, че някой е видял как оставят тялото тук? — попита най-накрая.
	— Не. Мисля, че не.
	Инш кимна.
	— Да, аз също.
	— Защото тялото не е било захвърлено: било е оставено на съхранение. Децата са проникнали с взлом. Вратата е била заключена с катинар, с тялото вътре. Смятал е, че тялото е на сигурно място, очакващо да го посети, когато му се прииска да се порадва на трофея.
	По лицето на инспектора плъзна злорада усмивка.
	— Което означава, че ще се върне. Най-после намерихме начин да спипаме копелето!
	Точно тогава пристигна и доктор Изобел Макалистър. Влетя в тоалетните, облечена в дебелото си вълнено палто, сред вихрушка от снежинки, в ужасяващо гадно настроение. Застанала на входа, тя огледа сцената пред себе си, а лицето й се намръщи още повече, когато забеляза Логан. Изглежда бе решила да го намрази — не само й бе съсипал вечерта в операта, но бе заявил, че е сгрешила в предположението си за побой над мъртвото дете. А Изобел никога не грешеше.
	— Инспекторе — каза тя, като напълно пренебрегна мъжа, с когото бе споделяла едно и също легло. — Може ли да побързаме?
	Инш посочи кабинка номер три и Изобел незабавно се спусна да прегледа тялото. Гумените й ботуши пляскаха при всяка крачка.
	— Само на мен ли ми се струва така — попита Инш, — или тук внезапно стана още по-студено?


	Същата вечер съобщиха новините на родителите на Питър Лъмли. Господин и госпожа Лъмли не отрониха и дума. Бяха разбрали веднага щом Логан и инспекторът се бяха появили. Просто седяха един до друг на дивана и мълчаха. Докато детектив-инспектор Инш им съобщаваше за случилото се със сериозен и скръбен тон, не пускаха ръцете си.
	Без да каже нито дума, господин Лъмли се изправи, взе си палтото и излезе навън.
	Жена му го проследи с очи, изчака вратата след него да се затвори, след което най-после избухна в сълзи. Семейният съветник побърза да седне до нея и да й предложи рамо, на което да поплаче.
	Логан и Инш намериха пътя за навън сами.


>	28

	Планът беше простичък. Всички служители, отиващи към или излизащи от мястото на престъплението, щяха да се опитват да останат незабелязани, като броят на хората трябваше да бъде сведен до минимум, а катинарът — възстановен в първоначалното му състояние. Трупът щеше да бъде изнесен при пълна секретност, а двама униформени служители щяха да останат да наблюдават тоалетните. Последното щеше да е напълно безопасно и да се осъществява от вътрешността на добре затоплена патрулна кола, паркирана някъде, където да не се набива на очи, но и с добра видимост към тоалетните. Неуморният снеговалеж бе скрил напълно кишавото блато от стъпки наоколо, възвръщайки белотата и заоблеността на преспите, заличавайки всякакъв знак, че някой някога е посещавал мястото. Трите деца нямаше да бъдат обвинени в проникване с взлом само ако си държаха устите затворени. Никой не биваше да узнава, че са открили тялото на Питър Лъмли. Убиецът щеше да се върне с ножиците, за да прибере своя сувенир, а двамата редови полицаи щяха да го арестуват. Какво можеше да се обърка?
	Пропагандният материал на Милър за трагичните дни и преживелици на Бърнард Дънкан Филипс, по прякор Животното, беше избутан на страница четвърта заедно със статия за нов модел трактори и благотворителна разпродажба на курабии. Материалът си го биваше, без значение колко дълбоко го бяха заровили. Милър бе превърнал Животното в симпатичен персонаж, чиито психически проблеми са се породили от трагичната смърт на майка му. Интелигентен мъж, изоставен от обществото, открил някаква своя логика в объркания свят, в който живеехме. Освен това материалът създаваше отличното впечатление, че от грампианската полиция са знаели какво правят, пускайки го да си върви.
	И ако това бе единствената история, която Милър бе написал за „Прес енд Джърнъл“ тази сутрин, всички в главното управление щяха да бъдат доста по-щастливи.
	Втората статия на репортера се мъдреше на първа страница, точно под заглавието с размер на чаршаф: „УБИЕЦЪТ НА ДЕЦА ОТНОВО НАНАСЯ УДАР! ТЯЛО НА МОМЧЕНЦЕ НАМЕРЕНО В ТОАЛЕТНА“.


	— Как, по дяволите, е разбрал? — Инш стовари юмрука си върху масата, карайки чаши, вестници и всички присъстващи в залата за съвещания да подскочат.
	Планът да заловят убиеца, когато се върне за своя трофей, окончателно бе прецакан без никакъв шанс за ответни мерки. На първата страница на „Прес енд Джърнъл“ с възмутен, гневен тон, беше изложена всяка една кървава подробност.
	— Това беше единственият ни шанс да спипаме негодника, преди отново да е убил някого! — Инш сграбчи своя брой на вестника и като се тресеше от бяс им показа първа страница: — Можехме да го заловим! Сега още някое бедно хлапе ще свърши като останалите, защото един глупак не е успял да си удържи устата затворена!
	Той запрати вестника през стаята. Страниците му описаха спирала във въздуха и се пръснаха с пърхане преди да се блъснат в стената. Зад него в парадната си униформа стоеше инспектор Нейпиър и изглеждаше като една червенокоса Смърт. Не казваше и дума, просто се взираше заплашително в тях изпод сключените си вежди, докато в същото време Инш не спираше да крещи.
	— Ще ви кажа какво смятам да направя — каза Инш, като пъхна ръка в джоба си. Извади дебел, кафяв кожен портфейл, отвори го и измъкна от него пачка банкноти. — Първият човек, който ми съобщи името, ги получава. — Той стовари парите на масата.
	Настъпи моментно мълчание.
	Логан също извади портфейла си и прибави парите, които имаше, към тези на инспектора.
	След което настана истинско стълпотворение — униформени, детективи, сержанти, всички до един изпразваха джобовете си и хвърляха пари на масата. Когато приключиха, се бе събрала доста прилична сума. Не беше достатъчно голяма за награда, но беше от сърце.
	— Много добре — каза Инш с кисела усмивка, — но все още не знаем кое е дрънкалото.
	Хората се пръснаха на групички, докато се връщаха обратно по местата си. Инспекторът ги наблюдаваше с нещо като гордост в очите. Изражението на Нейпиър не можеше да се разчете така лесно: очите му преминаваха бръснещо из помещението, оглеждаха присъстващите и търсеха следи от вина, фокусирайки се прекалено често върху Логан, за да може сержантът спокойно да си поеме дъх.
	— Така — продължи Инш. — Или между нас има лъжлив копелдак, който смята, че като даде своя дял за наградата, ще се отърве от подозрение, или къртицата на Милър работи за някой друг. Надявам се да е второто. — Усмивката изчезна от лицето му. — Защото ако се окаже някой от този екип, лично ще го разпъна на кръст. — Той отпусна на ръба на бюрото. — Сержант Макрей, разпределете задачите за днес.
	Логан изчете списъка с имена, изпращайки екипи, които да претърсят под лупа покрития със сняг парк. Други екипи щяха да се заемат с разпитване от врата на врата, в случай че имаше свидетели на момента, в който бяха оставили тялото. Всички останали трябваше да се заемат с неизброимите обаждания на разтревожени граждани. Вълната вече беше започнала да ги залива веднага щом бяха научили, че са освободили Животното. Удивително беше колко много хора изведнъж си бяха спомнили, че са виждали количката му близо до местата, където бяха изчезвали деца.
	Най-накрая сутрешният брифинг приключи и всички започнаха да се измъкват навън, хвърляйки по някой поглед към купчината пари с лица, помрачнели като времето навън. В стаята останаха само Нейпиър, Логан и детектив-инспектор Инш.
	Инспекторът помете парите от масата в голям кафяв плик за писма, след което написа върху него с големи черни букви „КРЪВНИНА“.
	— Някакви идеи?
	Логан сви рамене.
	— Някой от Бюрото по самоличността? Те имат достъп до всички тела.
	Нейпиър ледено повдигна едната си вежда.
	— Само защото вашият екип сложи пари на масата, не означава, че всички са невинни. Може да бъде всеки един тук — каза последното, като гледаше право в Логан. — Всеки.
	Инш помисли малко с потъмняло и отсъстващо изражение.
	— Можехме да го заловим — каза най-накрая като запечата плика. — Щяхме да завардим мястото, а той щеше да се върне.
	Логан кимна. Можеха да го заловят.
	Нейпиър продължаваше да се взира в него.
	— Както и да е — въздъхна Инш, като напъха кафявия плик във вътрешния джоб на сакото си. — Ще се наложи да ни извините, инспекторе, имаме аутопсия в девет. Желателно е да не закъсняваме. В противен случай има опасност бившето гадже на Логан да си направи жартиери от червата ни.


	Когато слязоха в мазето, откриха, че доктор Изобел Макалистър си имаше публика. Асистентът й с небрежна прическа се перчеше наоколо по обичайния си женствен, олигофренски маниер. Наблизо стояха и трима студенти по медицина с приготвени бележници, нетърпеливи да научат как е най-добре да подходи човек, за да изкорми четиригодишно убито дете. Тя дори не погледна Логан, поздравявайки със студен, учтив тон инспектора.
	Голото телце на Питър Лъмли бе положено в средата на масата за дисекции, восъчно бледо и много, много мъртво. Студентите си водеха записки, любителят на екскурзии с палатка се превземаше, а Изобел режеше и изследваше, извличаше и мереше. Съвсем същата история, както и в случая с малкия Дейвид Рийд, като се изключеше степента на разложение и обезобразените гениталии. Питър Лъмли бе удушен с някакъв вид жица, вероятно с пластмасово покритие, а след настъпването на смъртта в тялото бе проникнато с нещо грубо и нееластично.
	Поредното мъртво дете на масата за аутопсии.


	Когато се върна в малката си оперативна стая след сеанса в подземната зала на ужасите, Логан усещаше, че му се гади. От стената с изпразнен поглед към него се взираше мъртвото лице на Джорди Стивънсън. Два случая. И двата отиващи наникъде.
	При получената поща го чакаше голям, уплътнен плик от криминалната лаборатория, адресиран до „ДЕТЕКТИВ-СЕРЖАНТ ЛАЗАР МАКРЕЙ“.
	— Смешници.
	Той се настани в стола си и разкъса плика. Съдържаше лабораторния доклад. Всички лесни за разбиране думи бяха премахнати и заменени с половин тон неразгадаем жаргон. Другото, което откри, беше комплект зъби, отлети от кремообразна смола.
	Логан извади зъбите от пликчето им и се намръщи. Явно някой беше допуснал грешка. Очакваше отливка на следите от ухапвания по тялото на Джорди. И се предполагаше, че ще съответстват на тези на Колин Маклауд. Мамка му, единственият начин зъбите в ръката му да съвпаднеха с тези на Маклауд, беше Колин да е върколак. При това върколак с един-два липсващи зъба…
	Логан взе недочетения доклад от аутопсията на Джорди с нарастващо чувство на тревога. Частта относно следите от ухапвания бе достатъчно ясна.
	Той затвори очи и изруга.
	Пет минути по-късно изхвърча през вратата, влачейки след себе си слисаната Уотсън.


	„Хиподрум и писти“ изглеждаше също толкова неприветливо и негостоприемно, колкото и последния път, когато бяха идвали тук. Сипещият се сняг така и не бе успял да придаде на букмейкърската къща поне малко радостен и празничен вид. Напротив — приплеснатите ъгловати магазини от бетон изглеждаха още по-печално откогато и да било. Полицаят на волана плъзна служебната кола към предния паркинг, спря и двамата зачакаха, взирайки се във виелицата, патрулната кола — Квебек Три Едно — да потвърди, че са завардили задния вход. На прозореца откъм седалката на пътника се разнесе почукване, което накара Логан да подскочи. В снега стоеше нервен на вид мъж с дебело подплатен кожен протектор за ръка. Логан спусна стъклото надолу, а нервният мъж каза:
	— Е… онази овчарка… голяма ли е?
	Лицето му навяваше на мисълта, че се надява отговорът да е отрицателен.
	Логан вдигна отливката на зъбите, за да я огледа по-добре дресьорът от отдела, който се занимаваше с кучета. Настроението на мъжа не се подобри ни най-малко.
	— Разбирам… Голяма. С много зъби. — Дресьорът въздъхна. — Страхотно.
	Логан си помисли за посивялата муцуна на кучето.
	— Ако може да е някаква утеха, доста е стара.
	— Ааа — каза дресьорът, като придоби още по-отчаян вид. — Голяма, с много зъби и опитна.
	Носеше дълъг метален прът, завършващ със здрав найлонов клуп, и сега леко го удари няколко пъти в главата си, разпращайки порой от водни капчици към отворения прозорец на колата.
	Радиото изпращя и се пробуди към живот — Квебек Три Едно беше заела позиция. Време беше да вървят.
	Логан излезе на хлъзгавия паркинг. Редови полицай Уотсън първа направи дългото пътешествие от колата до „Хиподрум и писти“ и се прилепи до вратата с палка в ръка, също като по филмите. Напъхал ръце дълбоко в джобовете си, с присвити рамене и зачервени от вледеняващия вятър уши, Логан тръгна по стъпките й, следван от двамата пързалящи се и ругаещи дресьори на кучета.
	Когато стигнаха входа, и двамата дресьори направиха като Уотсън, подготвяйки дългите си метални прътове.
	Логан погледна тримата и поклати глава.
	— Не участваме в „Старски и Хъч“, хора — каза той, като отвори спокойно вратата, при което оглушителният звук отвътре едва не го събори.
	Блъсна го миризмата на мокра кучешка козина и ръчно свити фасове. Докато прекрачваше прага се опитваше да нагоди зрението си към оскъдната светлина. Над дългия дървен тезгях, по един във всеки ъгъл, работеха телевизионни приемници. И двата показваха едно и също кучешко надбягване. Картината подскачаше, а звукът бе увеличен почти докрай.
	На напуканите пластмасови седалки седяха четирима мъже и крещяха срещу телевизорите.
	— Хайде, мързелив копелдако! Тичай!!!
	Чалнатия Дъг не се виждаше никъде, но овчарката се беше проснала на пода непосредствено до електрическата печка с три реотана. Езикът на кучето се люлееше, увиснал през единия ъгъл на устата му, а от козината му се издигаше пара.
	Внезапно покрай Логан в мрачната задимена стая нахлу порив на вятъра, внасяйки подире си вихър от снежинки, който накара плакатите по стените да запърхат. Един от мъжете, облечен като скитник в почивния си ден, извика, без да поглежда към него:
	— Затваряй проклетата врата!
	Уотсън и двамата дресьори влязоха след Логан, като затвориха вратата подире си. Погледнаха заспалата овчарка така, сякаш беше неексплодирала бомба. Облизвайки устни в нервно нетърпение, единият от дресьорите наведе клупа в края на железния прът по посока на изпускащата пара топка от сиво-кафява козина, след което лекичко пристъпи напред. Ако успееха да спипат кучето докато спи, тогава може би никой нямаше да бъде ухапан. Докато комарджиите крещяха към телевизорите, без да му обръщат внимание, мъжът пропълзя още по-близо, докато клупът не увисна на сантиметри от сивкавата муцуна на животното. На телевизорите една от хрътките, облечена в жълта жилетка, се хвърли през финиша само на косъм пред друга в синя. Двама от комарджиите скочиха на крака и нададоха радостни викове, а другите двама започнаха да ругаят.
	Ушите на спящото куче потрепнаха от внезапния шум, след което старата му вълча муцуна внезапно се надигна. В продължение на един удар на сърцето животното просто гледаше дресьора с дългия му прът и клатушкаща се примка.
	Дресьорът извика „Йееп!“ и се устреми в атака, ала не бе достатъчно бърз. Кучето скочи на крака и нададе залп от джавкащи звуци, докато в същото време прътът се заби в електрическата печка и направи на сол един от реотаните.
	Лицата на всички в помещението се обърнаха към кучето, а сетне погледите се насочиха към четиримата полицаи.
	— Квобемамкаму?
	Всички комарджии бяха скочили на крака, със свити юмруци, целите в татуировки. Оголили зъби, ръмжащи също като овчарката на Чалнатия Дъг.
	В далечния край на помещението се чу шум и вратата, водеща към вътрешната стая се отвори с трясък. На прага й стоеше Саймън Маклауд. Раздразнението, изписано на лицето му, бързо се превръщаше в гняв.
	— Не желаем неприятности — изкрещя Логан, за да го чуят през кучешкия лай. — Искаме да поговорим с Дъги Макдъф.
	Саймън протегна ръка и изключи лампите. Стаята потъна в мрак. Призрачната сивозеленикава светлина от примигващите телевизори едва успяваше да очертае силуетите на присъстващите.
	Първият, който изкрещя от болка, бе един от дресьорите. Трясък, бясно ръмжене, звук от рухване на пода. Покрай главата на Логан профуча юмрук и той се наведе, пускайки собствената си ръка в ответна дъга. За секунда усети как кокалчетата му размазват нечия плът и костите под нея, чу приглушен вик, нещо мокро плисна по бузата му и последва нов трясък. От все сърце се помоли да не е уцелил полицай Уотсън!
	Кучето все още се скъсваше да лае и да ръмжи. От телевизорите се понесе вой, когато на старта застанаха следващите хрътки и гласът на говорителя обяви поредното надбягване. Върху гърба на Логан се стовари метален прът, той полетя напред, препъна се в нечие паднало възнак тяло и се преметна през глава на пода. Един крак се заби в земята точно до лицето му и изчезна също толкова неочаквано.
	Изведнъж помещението се обля в дневна светлина. Логан обърна очи навреме, за да види как на фона на зимната буря вън се очертава нечия приведена фигура. Силуетът изпусна найлоновата торба, която носеше. На протъркания линолеум издрънчаха четири кутии бира и бутилка „Граус“.
	Мястото най-сетне бе осветено достатъчно добре от меката зимна светлина. Един от дресьорите беше на пода. Овчарката ръфаше със злобно ръмжене защитената му в кожа ръка. От носа на редови полицай Уотсън шуртеше кръв, а самата тя бе уловила в ключ главата на един от татуираните мъже. В същото време вторият дресьор получаваше удар след удар в стомаха, докато трети комарджия го държеше. Логан пък се бе проснал върху човек в гащеризон с кървава дупка на мястото, където следваше да се намират зъбите му.
	Фигурата на вратата се обърна и побягна.
	Чалнатия Дъг!
	Като ругаеше гневно, Логан се надигна от пода и се втурна по посока на затварящата се врата. Нечия ръка улови глезена му и той отново полетя към пода, удряйки се толкова силно, че шевовете на корема му изкрещяха от болка. Хватката около глезена му се сключи още по-здраво, а втора ръка улови другия му крак.
	Задавен от болка, Логан сграбчи падналата бутилка уиски, подхвана я като бухалка и замахна. Стъклото се блъсна с глухо дрънчене в главата на нападателя, а ръцете, които го стискаха, се отпуснаха безволно.
	Логан политна назад, отново се изправи несигурно на крака и направи една-две крачки като се олюляваше. Болката в стомаха го прогаряше. Сякаш някой го бе инжектирал с бензин, след което му бе драснал клечката. Съскайки от болка, той извади радиостанцията си и нареди на Квебек Три Едно да си довлекат веднага задниците в букмейкърската къща! Облегна се на перилата, които деляха редицата магазини от паркинга. Чалнатия Дъг може и да беше шампион по бързо бягане, но пък вече не беше младеж. Едва ли бе стигнал далеч.
	Вляво — нищо освен празен път и паркирани коли, изчезващи от погледа под сипещия се сняг. Вдясно — сиви блокове от бетон и тухли. Още паркирани коли. И някой, който тъкмо хлътваше в една от безжизнените мрачни постройки.
	Логан се отблъсна от перилата и хукна след изчезващата фигура. Зад него Квебек Три Едно с гърмящ двигател набиваше спирачки на заледения паркинг сред светлините и воя на полицейската сирена.
	Вятърът надигна вихрушка от ледени иглички и ги запрати в лицето му, докато продължаваше да тича напред. Настилката под краката му предлагаше измамна опора, заплашваща да го повали по лице всеки път когато нагазеше в киша. Изкатери на няколко скока стълбите към сградата, в която бе изчезнал Дъг и влетя през вратата на входа. Вътре бе тихо и студено. Дъхът му изпълни с пара мрачното пространство. Около бетонните рамки на вратите личаха тъмни петна, маркиращи местата, където някой многократно бе уринирал за зла участ на съседите си. Миризмата в мразовития коридор бе остра и тежка.
	Логан спря рязко, като дишаше тежко и примигваше, за да преодолее щипенето в очите. Дъг можеше да е намерил убежище във всеки един от апартаментите. Би могъл да се крие зад първия ъгъл, зад стълбището. Направи няколко крачки и огледа тясното пространство, ала беглецът не се виждаше никъде. Задната врата бе открехната.
	— По дяволите.
	Логан си пое дъх и изтича през нея обратно навън в снега.
	Сградите бяха проектирани така, че между всеки две редици от три- или четириетажни постройки имаше обща зелена площ. Не че бе особено зелена, даже и в най-добрите си дни. В снега, бавно изчезващи под падащите снежинки, имаше следи от стъпки, които водеха към сградата от другата страна.
	Логан ги последва без да спира да тича и бързо прекоси сградата, за да излезе от другата страна на поредната улица и поредната редица от блокове. Затръшната врата, нов спринт, вътрешността на вход, още една улица. Само дето този път оттатък вече нямаше безжизнени блокове: този път се виждаше само мрежеста ограда, висока около метър и осемдесет, разделяща изсъхващата зеленина от необработена, потъна в плевели земя. През оградата се виждаше индустриален комплекс, а зад него две многоетажни постройки — Тилидроун.
	Чалнатия Дъг тъкмо прехвърляше върха на високата ограда.
	— Не мърдай! — Логан закрачи, като се хлъзгаше през снега и едва успя да спре в края на изсъхналата морава, точно навреме за да установи, че Дъг отново е изчезнал от погледа му. — Какво, да не си проклетия Худини?
	Докато се катереше по оградата, най-после успя да си обясня как Чалнатия Дъг бе успял да изчезне така внезапно. Оградата бележеше разделителната черта между жилищния комплекс Сандилендс и влаковата линия, водеща на север от града. От другата страна, скрита от погледа благодарение на израсналите бурени и храсти, се намираше широка клисура, в дъното на която минаваше железопътната линия. Дъг явно се бе претърколил надолу по единия стръмен склон.
	Старецът вече не тичаше толкова бързо. Държеше се за гърдите с една ръка и в лек тръс прескачаше през влаковите релси на дъното.
	Логан се прехвърли през върха на оградата и се стовари тежко на земята. Почти незабавно загуби почва под краката си, а гравитацията се погрижи за останалото. Започна да се търкаля като камък надолу по склона през бодлив прещип и папрат, докато най-сетне се блъсна в твърдия чакъл в основата на клисурата. От устата му излезе болезнен вик. От раната на опакото на ръката му течеше кръв. От внезапното спиране върху чакъла главата му звънтеше неописуемо. Но най-непоносима бе експлодиралата болка в корема. Беше минала година от срещата му с Чудовището от Мастрик, но все още му се налагаше да си припомня за случилото се.
	Високите склонове от двете страни на коловоза защитаваха клисурата от вятъра. Тук снегът се сипеше вертикално от небето и се спускаше като одеяло в неподвижния въздух.
	Логан полегна странично със стон, стараейки се да не повърне и остави снега да пада върху него. Не можеше дори да помръдне. Ала имаше идеална видимост към Чалнатия Дъг и точно в този момент старецът рискува да хвърли поглед през рамо към полицая по петите му, който в този момент лежеше и кървеше върху влаковата линия. Той спря и се обърна към Логан, а дъхът му замъгляваше въздуха на огромни накъсани облаци, излизащи от дъното на белите му дробове.
	След това тръгна бавно по линията към сержанта. Бръкна в единия от джобовете си. В ръката му се появи нещо лъскаво. Нещо остро.
	През тялото на Логан премина ледена вълна.
	— О, боже.
	Опита да се претърколи и да се изправи на крака, преди Чалнатия Дъг да го е достигнал. Но дори смъртта, бавно приближаваща се към него по железопътната линия, не можа да го накара да преодолее болката в стомаха.
	— Не биваше да ме гониш. — Гласът на Дъг излизаше сред облачета пара. — Можеше просто да си гледаш проклетата работа. Сега ще трябва да ти дам един урок, господин Прасе. — Той вдигна лъскавото нещо. Джобен нож „Стенли“, с напълно извадено острие.
	— О, боже, не… Пак ли!
	— Лично аз много обичам бекон. — Лицето на Дъг бе яркочервено, насечено и осеяно от спукани кръвоносни съдове. Млечнобялото му мъртво око имаше същия цвят като снега, а кривата му усмивка беше никотиновокафява. — Важното при бекона е, че трябва хубаво да го нарежеш на тъничко.
	— Недей… — Логан отново направи отчаян опит да се претърколи.
	— А сега какво, ще ми плачеш ли, господин Прасе? Да не се разцивриш като дечурлигата? Мамка му, не те съдя. Ще боли страшно много!
	— Недей… моля те! Не е необходимо да го правиш…
	— Така ли? — Дъг се разсмя, а звукът от смеха му се превърна в плътна разтърсваща кашлица и струйка черно-червена лига. — Какво? — попита, след като най-после отново успя да си поеме дъх. — Какво имам да губя? А? Ракът вече ме е спипал, господин Прасе. Учтивият лекар в болницата каза, че ми остава една, най-много две години. И това ще бъдат гадни години. А вие, копелета, сте ме погнали, а?
	Логан изскърца със зъби и се отблъсна от земята, изправяйки се на колене, преди Дъг да сложи крак на гърба му и да го натисне. Земята отново се залепи за гърдите му.
	— Аааааа…
	— Защото, разбираш ли, вие, негодници, пак ще ме затворите. Няма да изляза жив. Не и ако ракът похапва от дробовете и кокалите ми. Тъй че какво могат да ми направят, ако те нарежа? Мъртъв съм, преди да ми издадат присъдата, тъй или инак. Едно мъртво тяло повече или по-малко, каква е разликата?
	Логан простена и се обърна по гръб, усещайки как студеният сняг се сипе по лицето му. _Остави го да говори. Остави го да говори и някой ще дойде. Някой от униформените. Редови полицай Уотсън. Който и да е. Боже, моля те, нека някой се появи!_
	— Заради това… заради това ли уби Джорди Стивънсън?
	Дъг се изсмя.
	— Ама какво е това? Мислиш си, че сега хубаво ще си поговорим, а аз ще си призная всичко? Остави дъртото да говори и накрая ще си каже и майчиното мляко? — Той поклати глава. — Много телевизия гледаш, господин Прасе. Ако някой ще пропее, това ще си ти. — Дъги завъртя острието на ножа и се ухили.
	Логан силно го ритна в коляното. Чу се изхрущяване и Дъг рухна, изпускайки ножа, за да се улови за съсипаната си капачка.
	— Ахтишибаняк!
	Съскайки през зъби, Логан се преобърна настрани и отново замахна с крак. Уцели стареца странично в главата и разкъса кожата му в петсантиметрова рана.
	Дъг изръмжа и покри с ръце кървящия си скалп. В същото време Логан вече му нанасяше втори удар в главата. Два от пръстите му се прекършиха.
	— Мамкатикопеле!
	Може да бе стар и съсипан от напредващия рак, ала Дъг Макдъф си бе заслужил репутацията на корав мъж из най-опасните затвори, които Шотландия бе успяла да му предложи. Нямаше да се даде лесно. Като се зъбеше побесняло, той полетя назад и успя да излезе от обхвата на Логан. След което отново се хвърли напред, обви с оцветените си от никотин пръсти гърлото на сержанта и започна да стиска. Прорязаното му от бръчки лице изглеждаше озверяло, докато бавно задушаваше Логан.
	Детективът хвана ръцете, притиснали шията му и направи опит да ги раздели, ала хватката на мъжа бе като от желязо. Светът вече бе започнал да придобива червен оттенък, а ушите му звънтяха от налягането в главата. Остави едната си ръка да се отпусне и я сви в юмрук, който заби отстрани в лицето на Дъг. Старецът изсумтя, но не го пускаше. Като гърчеше лице, Логан повтори и потрети. Кръвта от раните на Дъг течеше навсякъде около него, превръщайки снега в розова каша. Бореше се за живота си. Успя да стовари юмрук в лицето на Дъг, чупейки челюстта му и затваряйки млечнобялото, невиждащо око. Удряше колкото имаше сили и в същото време усещаше как светът започва да притъмнява. Отново и отново, и отново… докато накрая ръцете около гърлото му се изхлузиха, старецът се свлече и остана да лежи окървавен в падащия сняг.


>	29

	Количката с Дъглас Макдъф и съпровождащите я медицински работници нахлу в Бърза помощ и продължи право към интензивното отделение. Старецът приличаше на самата смърт. Сбръчканото му лице бе покрито с мрежа от тъмночервени натъртвания. Дишането му бе плитко и накъсано. По пътя към Абърдийнската кралска болница така и не се бе върнал към съзнание. Вместо това просто лежеше на носилката, а от разбитото му лице капеше кръв.
	Хората от линейката не бяха обелили и дума на Логан през цялото време. Нито веднъж не се бяха поинтересували дали той е пребил застаряващия пенсионер.
	Логан стоеше мълчаливо, трепереше и наблюдаваше как сестрата свързва Чалнатия Дъг с безбройни писукащи и пиукащи уреди, които започнаха да отчитат в синхрон със сърцето на мъжа.
	Тя вдигна очи и видя, че сержантът стои в основата на носилката.
	— Налага се да напуснете — каза сестрата, докато разкопчаваше ризата на стареца. — Пребили са го доста лошо.
	— Зная. — Логан пропусна да спомене факта, че той бе отговорен за деянието. Гласът му бе хриптящ и му причиняваше болка.
	— Роднини ли сте? — Лицето й бе загрижено и професионално. В този момент внимателно отлепяше ризата на Дъг от гърдите му.
	— Не. Полицай съм — детектив-сержант Макрей.
	Тя престана да работи, а изражението й стана студено.
	— Надявам се да хванете негодника, който го е сторил и да го вкарате в затвора до живот. Да пребие така един старец!
	След което пристигна и докторът — нисък, оплешивяващ мъж със стресиран вид, стиснал подложка с прикрепени листове. Не го интересуваше, че Логан е служител на реда. Всички трябваше да напуснат, за да може пациентът да бъде диагностициран и лекуван.
	— Името му е Дъглас Макдъф — каза Логан, полагайки усилие да не изгуби гласа си. — Основен заподозрян в разследване за убийство. Смятайте го за изключително опасен.
	Сестрата отстъпи от носилката и избърса ръце в синята си престилка. Латексът на хирургическите й ръкавици проскърца на фона на ритмичните писукания и пиукания.
	Логан потърка внимателно гърлото си.
	— Ще назнача униформен полицай, който да го наблюдава — каза той и преглътна болезнено.
	Сестрата му хвърли несигурна усмивка, ала докторът вече изучаваше и преглеждаше пребитото тяло на Дъги. Тя си пое дълбоко дъх, поизправи се и също се зае за работа.
	Логан се разпореди някой да остане край леглото на Чалнатия Дъг и ги остави на мира. Отвън в коридора едва не падна върху сестра, която буташе количка, пълна с шишенца и таблетки. Обърна се да се извини и откри, че я познава. Само дето този път върху лицето на майката на Лорна Хендерсън имаше огромна синина. Беше направила опит да я покрие с петнайсет сантиметра грим, ала натъртването все още прозираше.
	— Добре ли сте? — попита той.
	Тя повдигна нервно ръка към подутото си око и се усмихна изкуствено.
	— Идеално — отговори с леко остър тон. — Никога не съм се чувствала по-добре. Вие как сте?
	— Някой ударил ли ви е, госпожо Хендерсън?
	Тя приглади синята си сестринска униформа и отрече. Била се ударила във вратата. Станало случайно. Нищо повече.
	Логан й приложи едно от патентованите мълчания на детектив-инспектор Инш.
	Фалшивата усмивка съвсем бавно изчезна, превръщайки отново лицето й в бледа, отпусната като кравешка гуша маска.
	— Кевин се отби. Беше пил. — Тя се заигра с табелката за името, закачена на гърдите й, без да поглежда Логан в очите. — Реших, че иска да се върне при мен. Нали разбирате, мислех, че е зарязал глупавата плоскогърда повлекана. Но той каза, че вината била само моя, задето Лорна е мъртва. Че не трябвало да я карам да слиза от колата. Че аз съм я убила… — Тя вдигна глава, а в очите й, под флуоресцентната светлина, искреше сълза. — Опитах се да го накарам да разбере, че заедно можем да преживеем всичко това. Ако си помагаме един на друг. Че още го обичам. И че зная, че и той все още ме обича. — Сълзата се търкулна през ръба на окото и потече по бузата й. Тя я избърса с опакото на ръката си. — Но той се разстрои и започна да крещи дори още по-силно. После… Заслужавах си го! Вината беше само моя! Той никога няма да се върне…
	Тя изостави количката си и побягна със сълзи на лицето.
	Логан я проследи как изчезна през една двойна врата и въздъхна.
	Редови полицай Уотсън седеше в чакалнята с отметната назад глава и шепа навита на топка тоалетна хартия, притисната към лицето й. Цялата беше почервеняла.
	— Как е носът? — попита Логан, като се тръшна на съседния пластмасов стол, опитвайки се да овладее треперенето.
	— Боли — отговори тя и без да мърда глава, погледна към него с ъгълчето на окото си. — Но мисля, дже боне не е сджупен. Как е затворникът?
	Логан сви рамене и моментално съжали.
	— Как са останалите? — попита с дращещ и болезнен глас.
	Редови полицай Уотсън посочи надолу по коридора към спешното отделение.
	— На един от дресьорите му преглеждат ребрата. Всиджки останали са добре. — Тя се усмихна и се намръщи от болка. — Оох… На едно от онези приятелчета май са му избити предните зъби. — Тя отново погледна към него и проследи как Логан за стотен път откакто бе седнал до нея потърка гърлото си. — Ти добре ли си?
	Сержантът свали яката на ризата си, демонстрирайки врата си в цялата му задушаваща прелест.
	Уотсън отново се намръщи, но този път от съчувствие. Пръстите на Чалнатия Дъг се открояваха върху бледата му кожа в червено и пурпурно. Най-големите натъртвания се намираха от двете страни на трахеята, там, където палците на стареца се бяха опитали да изстискат живота от него.
	— Исусе, какво стана?
	— Ами паднах и не успях да се изправя. — Логан отново се зае да масажира гърлото си. — Господин Макдъф направи опит да ме елиминира окончателно. — Когато си спомни за острието на ножа, проблясващо на светлината, Логан отново потрепери.
	— Дъртият му негодник!
	Логан почти се усмихна — приятно беше за разнообразие някой да бъде на негова страна.


	Детектив-инспектор Инш не прояви такова разбиране. Когато се добраха отново до главното управление — Логан с още един джоб болкоуспокоителни, а редови полицай Уотсън с уверението, че носът й не е счупен, сержантът на рецепцията им предаде съобщение — Логан да се яви незабавно за доклад в кабинета на инспектора.
	Инш стоеше с гръб към вратата, сключил ръце отзад на кръста си. Плешивата му глава блестеше под светлината на лампите над него. Когато Логан влезе, инспекторът се взираше през прозореца към непрестанно сипещия се сняг.
	— Какво, по дяволите, си мислеше, че правиш? — попита той.
	Логан за сетен път потърка гърлото си и отговори, че се е опитвал да арестува убиеца на Джордж Стивънсън.
	Инш въздъхна.
	— Сержант, току-що преби един старец до безсъзнание. От болницата казаха, че състоянието му е сериозно. Ами ако умре? Имаш ли представа как ще се отрази това на утрешните заглавия? „Полицай пребива пенсионер до смърт!“ Какво, по дяволите, си въобразяваш?
	Логан се покашля и си отбеляза наум да не го прави повече.
	— Аз… се защитавах.
	Инш се завъртя към него. Лицето му бе почервеняло като цвекло.
	— Употребата на сила в границите на разумното не включва пребиването на стар… — Той спря, забелязал пръстените от натъртвания по шията на Логан. — Какво стана? Уотсън да не си е изгубила ума от любов, че така те е нахапала?
	— Господин Макдъф направи опит да ме удуши, сър.
	— Заради това ли го цапардоса?
	Логан кимна, мръщейки се от болка.
	— Само така можех да го накарам да престане. — Той изрови един прозрачен плик от джоба си и го хвърли на бюрото на Инш с трепереща ръка. В него имаше джобен нож „Стенли“. — Канеше се да ме надялка с това.
	Инш вдигна ножа и го завъртя няколко пъти, за да го разгледа по-добре през найлона.
	— Радвам се да науча, че старите методи още не са отмрели — каза най-сетне, преди да погледне Логан в очите. — Вероятно ще бъдеш отстранен от служба, докато тече разследването на случая. Ако Чалнатия Дъг реши да отправи обвинение… — Той сви рамене. — Знаеш какво е положението в момента. Не ни трябват допълнителни проблеми с мнението на обществеността.
	— Той се канеше да ме убие.
	— Пребил си до безсъзнание пенсионер, Логан. Няма значение защо. Само това ще им направи впечатление. Полицейска бруталност от най-лошия вид.
	Логан не можеше да повярва на ушите си.
	— Да не би да се каните да ме окачате на въжето за назидание?
	— Сержант, аз не правя нищо. От Професионални стандарти не ми позволяват да действам. Ситуацията е извън моя контрол.


	Оперативната стая бе празна, като се изключеха Логан и документите му. Той стоеше в полумрака заедно с чаша студено кафе и полупразен пакет „Малтийзърс“, като се опитваше да не трепери.
	_Ножът._
	Логан прокара ръка през лицето си. Не беше мислил за онзи нож от дълго време. Беше паднал на покрива, лежеше почти в безсъзнание, докато Ангъс Робъртсън мушкаше и мушкаше, и мушкаше… Чалнатия Дъг бе успял да възкреси спомена отново.
	Логан попълни всички формуляри, обяснявайки причината, поради която беше изпратил пенсионера в болницата. След това прекара един щастлив час и половина, докато инспектор Нейпиър се взираше намръщено в него, задаваше подвеждащи въпроси и не му оставяше и капка съмнение за онова, което щеше да последва. Сега не му оставаше нищо друго, освен да седи и да чака да го отстранят. Беше изминала седмица, откакто се бе върнал на работа, а кариерата му вече се устремяваше надолу към канализацията. А вината дори не беше негова!
	Той въздъхна и погледна мъртвото лице на Джорди Стивънсън. Най-лошото беше, че сега щеше да им бъде още по-трудно да осъдят Чалнатия Дъг. Съдебните заседатели щяха да погледнат на него като на беден стар човечец, пребит от полицията и накиснат за убийството на единбургския гангстер. Нима е възможно старият човечец да убие когото и да било? Та той едва се държи! Прокурорът щеше да се откаже от случая, без дори да се поинтересува от подробностите.
	Логан позволи на главата си да се отпусне, докато не се удари в купчината документи.
	— Мамка му. — Започна да блъска чело в масата в ритъма на думите: — Мамка му, мамка му, мамка му…
	Прекъсна го тръбният зов на мобилния му телефон. Той въздъхна, извади проклетията и я приближи към ухото си.
	— Логан — произнесе, без особен ентусиазъм.
	— Детектив-сержант Макрей? Обажда се Алис Кели. Запознахме се снощи, в тайната квартира, докато господин Филипс беше при нас.
	Логан си представи старомодно облечената жена полицай и окичените й с прекалено много пръстени ръце.
	— Здравейте — каза той и седна изправено. — Какво искате да кажете с това „докато беше при нас“? Къде е сега той?
	— А, да. Разбирате ли, точно там е работата. — Засрамена пауза. — Младши детектив Харис излязъл до магазина за половинка мляко и някакви бисквити, а аз съм била под душа през това време…
	— Не ми казвайте, че сте го изгубили!
	— Не, не сме го изгубили… Сигурна съм, че просто е решил да се поразходи. Ще се прибере веднага щом започне да се стъмва…
	Логан погледна часовника си. Беше три и половина. Вече беше тъмно.
	— Търсихте ли го?
	— Младши детектив Харис в момента е навън. Аз останах, в случай че се появи.
	Логан отново стовари чело върху бюрото си.
	— Ало? Ало? Всичко наред ли е?
	— Няма да се появи. — Думите бяха излезли от устата му през стиснатите зъби. — Обадихте ли се на Контрол, че е изчезнал?
	Още една засрамена пауза.
	— О, за бога! — каза Логан. — Аз ще ги уведомя.
	— Какво да правя аз?
	Логан беше джентълмен, така че не й обясни.
	Десет минути по-късно всяка патрулна кола в Абърдийн бе известена да си отваря очите за Животното, скитащ някъде из улиците. Не че на Логан му бяха необходими ясновидски способности, за да се досети къде можеше да е отишъл. Със сигурност щеше да се насочи към фермата и нейните пристройки, пълни с мъртви неща.
	Разходката от Съмърхил до Кълтс си беше истинско изпитание, особено в натрупалия сняг. Животното обаче беше свикнал на дълги преходи, бутайки собствената си преносима морга по шосетата и страничните пътища на града, в която събираше мъртвите животни за своята колекция.
	Само че Бърнард Дънкан Филипс не стигна толкова далеч. Откриха го три часа и половина по-късно в локва бавно замръзваща кръв сред гората Хейзълхед.


	Гората приличаше на приказка в черно и бяло — старите изкривени дървета бяха сковани от лед, сгушени под снежната пелена. През центъра на парка лъкатушеше еднопосочен път. Логан едва пълзеше по него и въпреки това трудно овладяваше служебната кола. Беше ужасе`н от перспективата да се забие в някое дърво. На около два километра навътре в гората имаше грубо оформен паркинг без настилка, просто отъпкана през годините пръст, понастоящем скрита под снежната покривка. В средата растеше едно-единствено голямо буково дърво, което зимата бе накичила в премяната си. Навсякъде около него имаше полицаи, които се шураха безцелно насам-натам. Докато топките им замръзваха, дъхът им излизаше на гъсти кълба пара.
	Логан отби до мърлявия минибус на Бюрото по самоличността, изгаси двигателя и се измъкна на отъпкания хлъзгав сняг. Студеният въздух беше като плесник през лицето. Трепереше по целия път до палатката на криминолозите, като отправяше мълчалива молитва вътре да се окаже по-топло. Не беше. Кръвта се бе разплискала от центъра на палатката, където огромната тъмночервена локва вече започваше да се сгъстява от образуваните кристали, от което повърхността й искреше. Навсякъде се виждаха следи от стъпки, редом с дълбок отпечатък от човешко тяло, минаващ напряко през езерото от кръв. Животното бе лежал странично, окървавявайки снега, докато животът бавно се бе изцеждал от него.
	Логан сграбчи фотографа.
	Беше Били — оплешивяващият почитател на абърдийнския футболен отбор, който бе снимал на бунището. Все още носеше бяло-червената си шапка с помпон.
	— Къде е тялото?
	— В Бърза помощ.
	— Какво?
	— Не е мъртъв. — Фотографът погледна към аления сняг, а сетне отново вдигна очи към Логан. — Все още.
	И тъкмо по тази причина Логан се озова отново в Абърдийнската кралска болница за втори път този ден. Бяха приели Бърнард Дънкан Филипс с фрактура на черепа, счупени ребра, счупени ръце и един счупен крак, прекършени пръсти и вътрешни наранявания, които можеха да се обяснят с предположението, че някой многократно бе скачал върху стомаха му. Бяха го вкарали направо в операционната, ала тълпата си бе свършила добре работата този път. Никой не очакваше Животното да оцелее.
	Логан зачака в болницата, защото така или иначе нямаше къде да отиде. Нямаше намерение да се връща в главното управление, за да получи официалната заповед за отстраняването си от служба. Докато се мотаеше тук с изключен телефон, можеше още известно време да се преструва, че това няма да се случи.
	Четири часа по-късно се появи сериозна на вид сестра, която го придружи до интензивното отделение през лабиринт от коридори. Лекарят, който се бе погрижил за Чалнатия Дъг, стоеше при леглото на Животното и изучаваше някаква епикриза.
	— Как е той?
	Докторът вдигна очи от подложката с документи.
	— Пак ли се върнахте?
	Логан погледна пребитата, опакована в бинтове фигура.
	— Толкова зле ли е, колкото изглежда?
	— Ами… — Последва въздишка. — Претърпял е мозъчна травма. Още известно време няма начин да разберем колко е сериозна. Засега е стабилен.
	Двамата останаха загледани в плитките вдишвания на Животното.
	— Има ли някакви шансове?
	Докторът сви рамене:
	— Мисля, че овладяхме вътрешния кръвоизлив навреме. Едно нещо обаче ще ви кажа със сигурност — вече не може да има деца. И двата тестиса бяха разкъсани. Но ще оживее.
	Логан присви болезнено очи.
	— Ами мъжът, с когото дойдох по-рано? Господин Макдъф?
	— Не изглежда добре. — Той поклати глава. — Изобщо не изглежда добре.
	— Ще се оправи ли?
	— Опасявам се, че не мога да обсъждам случая. Въпрос на конфиденциалност между пациент и лекар. Ще се наложи да попитате господин Макдъф.
	— Добре тогава.
	Докторът отново поклати глава:
	— Не тази вечер. Той е възрастен човек; днес е преживял доста. Почти полунощ е. Оставете го да поспи. — Той вдигна натъжените си очи към Логан. — Повярвайте ми, няма къде да ви избяга.


	Навън снегът бе спрял и небето се прочистваше — приличаше на мастилена купа със звезди, забулени от светлините на града. Логан излезе от Бърза помощ и се гмурна във вледенения град.
	Една линейка внимателно отби пред централния вход с включени сигнални светлини.
	Логан се качи в служебната кола и дъхът му моментално замъгли предния прозорец. Той изрови мобилния си телефон и отново го включи. Нищо не му пречеше да се изправи срещу неизбежното, след като вече бе прекалено късно някой да го потърси.
	Имаше пет съобщения. Четири от тях бяха от Колин Милър, който отчаяно се интересуваше какво се е случило с Животното. Едното обаче бе от редови полицай Джаки Уотсън, която питаше дали няма нещо по-интересно за правене, тоест, ако искал, но нямало проблем ако не искал, ами например да отидат на кино, а може би не точно на кино, а просто да изпият по питие, понеже денят не бил от най-леките… И ако искал, нали се сещал, да правят нещо, тогава защо не й се обадел? Съобщението бе оставено в осем. Точно по времето, когато Логан бе седял в болницата, за да чака операцията на Животното.
	Той набра решително номера й. Беше късно, след полунощ, но може би не чак толкова…
	От другата страна се звънеше ли, звънеше. Най-накрая един тънък металически глас му каза, че номерът, който е избрал, не е достъпен; ако обича, да опита отново по-късно.
	За втори път през този ден Логан започна да повтаря нецензурни думи в ритъм, докато в същото време си блъскаше главата. Воланът издаваше тихи звуци, докато той удряше челото си в пластмасовата му повърхност.
	Денят не беше от добрите.
	Когато предното стъкло най-после се избистри, Логан форсира двигателя и обърна колата пред паркинга на болницата в отвратително настроение. Преди първото кръстовище изскърца със зъби и наби спирачки, получавайки мрачно удовлетворение от факта, че автомобилът продължи да се носи напред, а задницата му внезапно реши да се надбягва с предницата. Натисна педала на газта докрай и овладя занасянето, принуждавайки колата пак да влезе в правия път. На ъгъла зави и се понесе по главното шосе. Пред него се виждаха стоповете на спрял камион и Логан изпита внезапното желание отново да настъпи газта докрай и да се вреже право в него.
	Но не го направи. Вместо това тихо изруга и забави ход почти до пълзене.
	Стържещият звук от телефона в джоба му го накара да подскочи. Сигурно беше Джаки! Редови полицай Уотсън връщаше обаждането му! Той ухилено извади телефона и го притисна към ухото си.
	— Ало? — каза, като се постара да прозвучи колкото може по-безгрижно.
	— Лаз? Ти ли си? — Беше Колин Милър. — Лаз, опитвам да се свържа с теб от часове, човече!
	Логан остана известно време с телефон на ухото, загледан към светлините на светофара, докато червеното не се смени с кехлибарено.
	— Зная, получих съобщенията ти.
	— Пребили са Животното като куче! Разбра ли? Какво се е случило? Започвай да пееш!
	Логан каза, че няма да стане.
	— Какво!? Хайде, Лаз, мислех си, че ти и аз сме приятели?
	Логан се намръщи към студената празна нощ.
	— След онова, което направи, не си ми никакъв шибан приятел!
	Настъпи слисано мълчание.
	— Ама какво съм направил? За какво говориш? Не съм ритал по задника твоята примадона на пантомимата от векове! Написах ви проклетия пропаганден материал! Какво повече искаш, по дяволите?
	Светофарът най-после светна зелено и камионът се отдалечи, изоставяйки Логан и служебната му кола зад себе си.
	— Издрънка на всички, че сме открили тялото на Питър Лъмли, ето какво си направил!
	— Е, и? Та вие наистина го намерихте, какво толкова е станало?
	— Той щеше да се върне. Убиецът. Щеше да се върне, а ние щяхме да го заловим!
	— Какво?
	— Беше скрил тялото и щеше да се върне за него. Но тъй като ти разтръби историята от проклетата първа страница, сега той знае и няма да отиде пак там. Все още се спотайва някъде, а ти прецака най-добрия шанс, който имахме, за да хванем копелето! Следващото дете, което изчезне, ще тежи на твоята съвест, ясно? Можехме да го заловим!
	Последва ново мълчание. Когато Милър най-после заговори, гласът му бе тих и едва се чуваше през шума от отоплението на колата:
	— Господи, Лаз, нямах представа! Ако знаех, не бих публикувал и една думичка! Съжалявам!
	И работата беше там, че звучеше искрено. Логан си пое дълбоко дъх и включи колата на скорост.
	— Трябва да ми кажеш кой е източникът ти…
	— Знаеш, че не мога да го направя, Лаз. Не мога.
	Въздишка. Логан се отдалечи от светофара и навлезе в града.
	— Слушай, Лаз, тук почти приключих, искаш ли да се видим за по питие? На доковете сигурно все още има някое отворено местенце… Аз черпя.
	Логан каза, че няма начин и прекъсна.
	Движението из целия град почти бе замряло. Остави колата пред апартамента си и изкачи бавно стълбите. Вътре бе студено, затова увеличи парното, седна в мрака, загледан към примигващите през прозореца светлини, и се отдаде на самосъжалението. Опитваше се да не мисли за ножа.
	Малката червена светлинка на телефонния секретар сигнализираше, че има оставени съобщения, но всички бяха от Милър. Нищо от редови полицай Уотсън, в смисъл че го очаква по халат и с бутилка шампанско. А защо не и с препечени филийки?
	Стомахът на Логан изръмжа гладно. Наближаваше един през нощта, а от сутринта не бе хапвал нищо друго освен малко „Малтийзърс“ и известно количество болкоуспокоителни.
	В кухнята имаше пакет бисквити и бутилка червено вино. Наля си една голяма чаша шираз и напъха в устата си една шоколадова бисквита, след което се върна във всекидневната, за да продължи да се цупи и размотава.
	— Да не се приемат с алкохол — заяви, като вдигна чаша за наздравица с отражението си в прозореца на всекидневната.
	Вече преполовяваше втората чаша, когато на вратата се позвъни. Той изруга, надигна се от креслото и отиде до прозореца, за да надникне. Познатата скъпа кола се бе сместила на едно свободно място за паркиране от другата страна на улицата.
	Колин Милър.
	Репортерът стоеше на прага с разкаяно изражение и две големи пазарски торби.
	— Какво искаш? — попита Логан.
	— Виж, разбирам, че си бесен, ясно? Но не го направих нарочно. Ако знаех, щях да си държа устата затворена. Наистина, наистина съжалявам… — Той вдигна пазарските торби с извинителна усмивка: — Предложение за мир?
	Настаниха се в кухнята, където към бутилката шираз на Логан се присъедини леденостуденото шардоне на Милър и един куп пластмасови чинии — от всяка една се разнасяше упоителният аромат на силно подправена тайландска храна за вкъщи.
	— Познавам собственика — каза Милър, като загреба голяма лъжица тигрови скариди с къри и ги изсипа в чинията си. — Направих му една услуга, докато живееше в Глазгоу. Освен това работи до късно.
	Логан бе принуден да признае, че храната си я биваше. Беше за предпочитане пред шоколадови бисквити и червено вино.
	— Да разбирам ли, че си изминал целия този път в снега, за да ми донесеш храна за вкъщи?
	— Хубаво, че го споменаваш. — Милър натрупа пържена юфка в чинията си. — Разбираш ли, имам нещо като морална дилема.
	Логан замръзна, поднесъл наполовина към устата си вилицата с парче плуващо в мазнина пиле.
	— Знаех си!
	— По-полека, тигре. — Милър се усмихна. — Моралната ми дилема е следната: разполагам с една убийствена история, само дето е на една крачка от съсипването на нечия кариера.
	Логан го погледна учудено.
	— Като се има предвид какво причини на детектив-инспектор Инш, дори съм учуден, че въобще си поспрял, за да размислиш.
	— Вярно, прав си. Проблемът е, че донякъде харесвам този тип.
	Логан натъпка уста със силно подправено пиле и промърмори:
	— Е, каква е историята? — започна да дъвче той.
	— Местен полицейски герой пребива до смърт пенсионер.


>	30

	Когато отиде на работа във вторник, Логан се опита да не поглежда никого в очите. Никой не му каза и дума, но усещаше как очите следваха гърба му, как слуховете плъзваха навсякъде, откъдето минеше на път към залата за съвещания на детектив-инспектор Инш. Беше спал неспокойно, сънувайки извисяващи се блокове, горящи небеса и проблясващи ножове… лицето на Ангъс Робъртсън, изкривено и захилено, докато копаеше дупка в стомаха му.
	Инспекторът бе заел обичайната си поза — подпрял едната закръглена буза на задника си на ръба на бюрото, докато флуоресцентното осветление сияеше над плешивата му глава. Когато Логан влезе, инспекторът не вдигна очи, зает със захаросаните си бонбончета с двойна обвивка. Хапваше ги внимателно, полагайки старание да не ръси червено-оранжева пудра по предницата на черния си костюм.
	Логан зае мястото си на предната редица, докато лицето му почервеняваше все повече.
	Детектив-инспектор Инш не спомена статията от същата сутрин в „Прес енд Джърнъл“. Онази, разположена на цялата първа страница, с продължение на страница дванайсета. Вместо това съобщи на всички, че някой е нападнал Животното. И фактът, че екипите по издирването не бяха постигнали нищо съществено освен сериозни настинки. След това раздаде задачите за деня и закри събирането.
	Логан скочи пръв на крака, готов да побегне за живота си, ала Инш нямаше намерение да го изпуска толкова лесно.
	— Сержант — произнесе с глас, от който се лееше захарен петмез. — Само за момент, ако позволите.
	Така че на Логан се наложи да стои там като идиот, докато всички се редяха на опашката пред вратата и никой не искаше да го погледне. Всъщност последното може би беше за добро — достатъчно зле се чувстваше и без да го зяпат.
	Когато и последният човек излезе през вратата и я затвори, Инш извади изданието на сутрешния вестник и го плесна на масата.
	— Значи Лазар е възкръснал, така ли? — попита инспекторът. — Е, по принцип не съм религиозен човек, сержант, но твоята кариера току-що направи същото. — Той ръгна с пръст заглавието: „ПЕНСИОНЕР УБИЕЦ АРЕСТУВАН. МЕСТЕН ПОЛИЦЕЙСКИ ГЕРОЙ СЕ БОРИ ЗА ЖИВОТА СИ!“. Под него имаше снимка на Чалнатия Дъг от времето, когато го бяха прибрали на топло, задето бе осакатил с електрическа отвертка строителния предприемач. Млечнобялото око, озъбената физиономия и цветистите татуировки не му придаваха вид на ничий дядо.
	Милър бе използвал цялото си влияние, за да публикува статията на първа страница. Не че не беше по-достойна от например: „НАБИРАНЕТО НА СРЕДСТВА В ТИЛИДРОУН ЗАПОЧНА С ЛЕТЯЩ СТАРТ!“.
	— Инспектор Нейпиър плюе пирони. — По лицето на Инш се разля усмивка. — Така че, след като вече няма да те уволняват, детектив-инспектор Стийл каза, че можеш да си замъкнеш задника до болницата и да вземеш показанията на Чалнатия Дъг.
	— Аз? Тя не иска ли да го направи? — Детектив-сержантите обикновено не вземаха показания от заподозрените в убийство без някой от инспекторите да им държи ръката.
	— Не, не иска. Спомена нещо в смисъл „храни куче, да те лае“. А сега тичай.


	Логан се разписа срещу поредния ръждив служебен воксхол, зад волана на който седна полицай Уотсън. Докато направляваше колата към изхода на паркинга, тя не каза нищо. Изчака да се отдалечат достатъчно от главното управление, преди да избухне в смях.
	— Не е смешно.
	Смехът намаля до леко подхилкване.
	— Съжалявам, сър.
	Мълчание.
	Уотсън беше решила да мине през Роузмънт. Подобрението във времето се беше задържало. Над искрящия сив гранит се бяха ширнали прекрасни сини небеса.
	— Сър — каза тя, спря, покашля се и отново започна: — Сър, относно съобщението, което оставих снощи на номера ви.
	Пулсът на Логан започна да се ускорява.
	— Ами… — продължи Уотсън, като се включи в опашката от коли зад един автобус. — … едва по-късно си дадох сметка… Нали разбирате, понякога хората тълкуват погрешно тези неща. Искам да кажа, когато не се обадихте, си помислих, че може би съм ви обидила или кой знае какво сте си помислили. — Беше произнесла последното на един дъх.
	Усмивката замръзна на лицето на Логан. Тя си вземаше думите обратно. Преструваше се, че цялата работа е била едно голямо недоразумение.
	— Бях в болницата. Мобилните телефони там не са разрешени. Получих съобщението ти едва около полунощ. Опитах да ти звънна, но телефонът ти беше изключен…
	— А! — каза тя.
	— Да — каза той.
	След което и двамата известно време останаха потънали в мълчание.
	Слънцето напичаше през предното стъкло, превръщайки вътрешността на колата в микровълнова печка на четири колела. На следващото кръстовище автобусът зави наляво, а Уотсън надясно. Къщите тук до една бяха украсени за Коледа: дръвчета на прозорците, светлини около вратите, венци и празнични джуджета. На едно място дори имаше пластмасов елен с електрическа крушка вместо нос, която примигваше в червено. Изключително изискано.
	Логан наблюдаваше как покритите със сняг къщи минават покрай тях една по една и мислеше за собствения си неукрасен апартамент. Не се виждаше дори и една поздравителна картичка. Може би трябваше да си купи дръвче? Миналата година не му трябваше. Беше прекарал Коледа в огромната къща на Изобел, където имаше две истински дръвчета, накичени с последните модни украшения. Никакво семейство, само те двамата. С печена гъска, купена от „Маркс и Спенсър“, за вечеря. Изобел не си падаше по беленето и кълцането. Правиха любов през цялата сутрин.
	А тази година вероятно щеше да му се наложи да отиде у родителите си за Коледа и да прекара заедно с останалата част от семейството. Спорове, горчивина, пиене, насилени усмивки, скапано „Монополи“…
	Нечия фигура далеч пред тях наруши хода на мисълта му. Принадлежеше на мъж с наведена глава, газещ през снега. Джим Лъмли: вторият баща на Питър.
	— Отбий за една минутка, става ли? — каза Логан и Уотсън спря до бордюра.
	Той вдъхна декемврийския въздух и тръгна по хрущящия сняг към фигурата с наведена глава.
	— Господин Лъмли? — Логан се пресегна и потупа мъжа по рамото.
	Лъмли обърна очи, червени като носа му. Бузите му бяха покрити с набола брада, косата му бе мръсна и невчесана. За момент просто остана загледан в Логан, след което нещо в него прищрака.
	— Мъртъв е — каза той. — Мъртъв е и вината за това е моя.
	— Господин Лъмли, вината не е ваша. Добре ли сте? — Въпросът беше глупав, но не успя да се въздържи да не го зададе. Разбира се, че човекът не беше добре: детето му бе отвлечено, убито и изнасилено от педофил. Една част от него сякаш бе мъртва. — Искате ли да ви откараме до вкъщи?
	По небръснатото лице на мъжа пропълзя нещо, което в миналото може и да бе минавало за усмивка.
	— Иска ми се да повървя. — Той вдигна ръка и я завъртя около себе си, сочейки заснежените тротоари и кишавите пътища. — Да потърся Питър. — От очите му бликаха сълзи и се стичаха по червените бузи. — Вие го пуснахте!
	— Пуснахме кого… — На Логан му отне известно време, преди да осъзнае, че мъжът говореше за Животното. — Господин Лъмли, той…
	— Трябва да вървя. — Лъмли се обърна и затича, като се пързаляше и хлъзгаше по заледения сняг.
	Логан въздъхна, остана загледан в него още известно време, след което се качи обратно в колата.
	— Твой познат? — попита Уотсън, като отново се включи в движението.
	— Момчето, което открихме в тоалетните — това е баща му.
	— Господи, горкият тип!
	Логан не отговори.
	Изоставиха колата на паркинг, обозначен с табелка „САМО ЗА МЕДИЦИНСКИЯ ПЕРСОНАЛ“ и влязоха в главната приемна. Фоайето бе широко, планирано като едно отворено пространство. На пода бе изобразен гербът на болницата. В единия ъгъл се намираше огромният, извит дървен плот на рецепцията. Логан учтиво попита къде може да открие господин Дъглас Макдъф и две минути по-късно вече крачеха по дълъг, покрит с линолеум коридор.
	Чалнатия Дъг се намираше в самостоятелна стая, пазена от млад редови полицай, потънал в някакво четиво. Мъжът подскочи виновно и натика книгата на Иън Ранкин под стола.
	— Всичко е наред, полицай — каза Логан. — Няма да кажа на никого. Донесете ни три кафета и можете да се върнете обратно в приказките за безстрашни полицаи.
	Редовият полицай облекчено хукна да изпълни задачата.
	В стаята на Чалнатия Дъг бе горещо. Ранното декемврийско слънце нахлуваше през прозорците и огряваше мързеливите прашинки във въздуха. Високо на стената срещу леглото един телевизор примигваше мълчаливо сам на себе си. Обитателят на стаята се намираше в леглото и изглеждаше ужасно. По дясната страна на лицето му се виждаха жестоки натъртвания и синини, а млечнобялото му око бе почти затворено. Дори и подут обаче, Чалнатия Дъг изглеждаше измършавял. Трудно беше за вярване, че това е същият човек, който вчера едва не го бе убил с голи ръце.
	— Добро утро, Дъги — каза Логан, като придърпа един от столовете за посетители в долната част на леглото и се отпусна в него.
	Пациентът с нищо не даде да разбере, че е забелязал присъствието му. Просто си лежеше там и се взираше в безмълвния шарен екран на телевизора. Логан хвърли поглед през рамо, след което кимна на редови полицай Уотсън. Тя вдигна дистанционното от масичката до леглото и изключи телевизора.
	От стария мъж в леглото се откъсна бавна, разтърсваща въздишка.
	— Гледах го.
	Думите бяха неясно изфъфлени и Логан най-после забеляза зъбните протези, плуващи в чаша до леглото.
	— Ох, за бога, Дъг, сложи си зъбите! Приличаш на костенурка!
	— Да ти го начукам — отговори Дъг, но без особено чувство.
	Логан се усмихна.
	— Е, след като приключихме с любезностите, защо не се залавяме за работа? Ти си убил Джордж Стивънсън, известен още като „Джорди“, нали?
	— Нищо подобно.
	— Хайде, Дъг. Криминалната лаборатория ми намери предостатъчно улики! Зъбите на кучето ти съответстват със следите от ухапвания по краката му. Коленните му капачки са били отсечени с мачете! Това е като да напишеш с големи букви името Дъг Макдъф. Как стана? Момчетата на Маклауд го държаха, докато ти го кълцаше?
	Дъг изсумтя.
	— Хайде, Дъги, не ми разправяй сега, че можеш да удържиш сам толкова едър професионален бияч и в същото време да го лишаваш от коленете му? На колко беше ти — на деветдесет? — Логан се настани по-удобно в стола, вдигайки единия си крак на леглото. — Нека аз ти кажа как се е случила работата според мен, съгласен? Включвай се, ако объркам нещо.
	Застанала тихо в ъгъла, редови полицай Уотсън си водеше записки, сливайки се почти напълно с околния фон.
	— Джорди Стивънсън се появява от Единбург, пръскайки се от самодоволство, за да потърси някакъв изгоден бизнес. Докато се размотава наоколо, решава да се поглези с малко вълнения. Така че обикаля местните букмейкъри, губейки като за последно. Само дето не може да си покрие дълговете. А в „Хиподрум и писти“ не приемат този вид отношение с лека ръка. — Логан замълча. — Колко ти дадоха, за да го направиш, Дъги? Едноседмична пенсия? Двуседмична? За цял месец? Надявам се да си е струвало, Дъги, защото Джорди Стивънсън е работел за Малк Ножа. А когато той открие, че си ликвидирал един от хората му, ще те одере жив.
	По беззъбата уста на Дъг заигра усмивка.
	— Само дрънкаш.
	— Мислиш ли? Не знам, Дъги, виждал съм какво остава от хората след като момчетата на Малки си свършат работата. Ръце, крака, пишки… Нямаш никакъв шанс. — Логан му смигна приятелски. — Но ще ти кажа нещо — разправи ни как Саймън и Колин Маклауд си събират дълговете и ще се погрижа да те заключат на някое сигурно място, където Малки няма да те докопа.
	При тези думи Дъг вече наистина започна да се смее.
	Логан се намръщи.
	— Какво?
	— Нямаш си… — Думите му бяха прекъснати от суха кашлица, която разтърси цялото тяло на стареца. — … и най… — Ново закашляне, този път още по-дълбоко, проправящо си път през гърдите му. — И най… — Отново кашлица. — И най-малка представа… — Този път се разтресе цялото легло, докато Дъг се клатеше напред-назад, едва успявайки да прикрие с трепереща слаба ръка устата си. Най-накрая се отпусна безжизнено обратно на възглавницата и избърса ръка в предницата на пижамата си. По плата остана черно-червено петно. — Нали, господин Прасе?
	— Искаш ли да повикам доктора?
	Старецът се разсмя горчиво, а смехът му изчезна в поредния пристъп на кашлица.
	— Няма смисъл. — Дишаше хрипливо и неравномерно. — Днес сутринта се видях с един от смешковците. Казах ти, господин Прасе — имам си рак. Само дето вече не ми остават година или две. Докторът казва, че имам около месец. — Той се удари по гърдите с окървавена ръка. — Имам огромен тумор.
	В тишината, която последва, в слънчевите лъчи мълчаливо, като златни искрици, се носеха прашинки.
	— А сега чупка и ме оставете да умра спокойно.


	На Бърнард Дънкан Филипс не бяха дали самостоятелна стая. Налагаше му се да споделя една двойна в интензивното. Тясното му болнично легло бе заобиколено от оборудване, монитори, дихателни апарати; за каквото и да се сетеше човек, със сигурност бе включено някъде по премазаното му тяло. Логан и Уотсън стояха на вратата и сръбваха полека от хладкото кафе, което редовият полицай най-после им бе донесъл.
	Чалнатия Дъг изглеждаше зле, но не можеше да се мери с Животното. По тялото му се редуваха синини и бинтове. В отсъствието на Логан бяха гипсирали единия крак и двете му ръце. Сякаш участваше в някой от епизодите на „Продължавай…“. Кислородната маска бе изчезнала, заменена от тръба с накрайник за носа и устата. Прозрачната пластмасова тръбичка беше преметната през ушите и залепена за бузите му, за да не се изхлузва.
	— Мога ли да ви помогна?
	Беше ниска жена, облечена в работно облекло на медицинска сестра: сини торбести панталони и връхна блуза с къси ръкави. Отляво на гърдите й бе окачен обърнат наопаки часовник.
	— Как е той?
	Сестрата огледа опитно Логан.
	— Роднини ли сте?
	— Не. От полицията съм.
	— Не думайте!
	— Как е той?
	Тя вдигна епикризата в края на леглото на Животното и плъзна поглед по нея.
	— Е, справя се доста по-добре, отколкото смятахме. Операцията е минала успешно. Дори е дошъл на себе си за около час тази сутрин. — Сестрата се усмихна. — Малко ме изненада. Бях се обзаложила, че е в кома. Както и да е: едни губят, други печелят.
	Това бе последният път, когато Логан видя Животното жив.


	Детектив-инспектор Стийл не се изненада, че не е успял да измъкне показания от Чалнатия Дъг. Излежаваше се в стола си, вдигнала крака на бюрото, пушеше и правеше кръгчета от дим.
	— Ако ми позволите един въпрос, госпожо — каза Логан, като се размърда на стола пред бюрото й, — защо вие сама не отидохте да го разпитате?
	Тя му се усмихна апатично през димната завеса.
	— С Дъги имаме дълга история. Още от времето, когато за пръв път сложих униформа, а той още беше в разцвета си… — Усмивката й стана кисела. — Да кажем само, че имахме проблеми в междуличностните отношения.
	— Какво ще правим с него?
	Тя въздъхна и запрати през бюрото си цигарен дим като стена от мъгла.
	— Отиваме при прокурора и му връчваме уликите. Той се запознава с тях и заявява, че са достатъчни, за да влезем в съда с тях, а ние отговаряме: Страхотно. След това адвокатът на Дъги казва: Клиентът ми ще почине след по-малко от месец. А прокурорът отвръща: Е, в такъв случай го зарязваме. Защо само да трошим излишни пари? — Тя зарови нащърбен нокът между зъбите си, изрови нещо оттам и за момент го огледа, преди да го метне настрани. — Ще бъде мъртъв, преди изобщо да сме стигнали до съда. Мир на праха му. — Стийл замълча, сякаш внезапно й бе хрумнало нещо. — Говори с лекаря му, нали? Със сигурност умира? Не ти върти номера?
	— Проверих. Наистина умира.
	Тя кимна. Горящото връхче на цигарата й играеше нагоре-надолу в полумрака.
	— Бедният стар Дъг.
	Логан така и не успя да открие в себе си достатъчно състрадание към болния, затова реши да не си отваря устата.
	Когато се върна в кабинета си, той свали снимките на Джорди Стивънсън от стената. От Лотиан, от Бордърс и онази от моргата. След като Чалнатия Дъг така или иначе умираше, нямаше да открият виновника за убийството на Джорди. Освен това човекът нямаше нито жена, нито деца, нито братя или сестри. Никой, който да поиска тялото му, никой, комуто биячът на Малк Ножа да липсва. Освен на самия Малк, може би. Но пък какво ли можеше да стори той на Дъги? След месец старецът щеше да е мъртъв. Мъчителна смърт, ако можеше да се вярва на доктора. Малки единствено би могъл да го отърве от болките и Дъг го знаеше. Може би поради тази причина се бе изсмял, когато Логан му спомена за кървавата отплата. Както и да го погледнеше, вече нямаше значение.
	Напъха всичко, свързано със смъртта на Джорди Стивънсън в една папка, включително доклада от вчерашните приключения. Оставаше още малко бумащина, за да приключат всичко, но можеше да се каже, че случаят бе мъртъв като самия Джорди.
	Сега в миниатюрната оперативна стая на Логан оставаше единствено неидентифицираното момиченце. Мъртвото й лице го гледаше с празните си очи.
	Бяха приключили един, но оставаше още един случай.
	Логан се настани на писалището и още веднъж прегледа показанията на всички, живеещи в близост с общите контейнери за смет. Един от тях бе убил детето, беше я разсъблякъл и бе опитал да я нареже, след това бе омотал тялото с кафява опаковъчна лепенка и го бе натъпкал в кофите. И ако този някой не беше Норман Чалмърс, тогава кой?


>	31

	Слънцето рисуваше в небето над Роузмънт сатанински оранжеви и алени пламъци. От нивото на улицата се виждаше само една многоцветна ивица над дългите редици сиви триетажни жилищни блокове. Тук-там уличните лампи започваха да примигват и бръмчат в свежия декемврийски въздух, придавайки на сградите жълтеникав, апатичен вид. Още нямаше и пет часът.
	Въпреки нищожните шансове, редови полицай Уотсън успя да намери място за паркиране точно срещу постройката, където живееше Норман Чалмърс. Общинският контейнер за смет стоеше точно пред входа й. Беше голям, черен варел, висок до гърдите, хлътнал от двете страни и заключен с помощта на верига към стълба на уличната лампа. Мястото, от което боклукчиите я бяха взели и изсипали на общинското бунище заедно с останалия боклук.
	От криминалната лаборатория бяха прегледали контейнера сантиметър по сантиметър, но така и не бяха открили нищо, освен факта че някой в сградата си пада по садо-мазо порнография.
	— Колко сгради ще обходим? — попита Уотсън, като балансираше купчината показания на ръба на волана.
	— Ще започнем от средата и докъдето стигнем. По три сгради от всяка страна: това прави седем. По шест апартамента във всяка сграда…
	— Четиридесет и два апартамента? Господи, ще ни отнеме цяла вечност!
	— След което ни остава и другата страна на улицата.
	Уотсън огледа сградата откъм нейната страна и обърна очи към Логан:
	— Не можем ли да накараме униформените да го свършат?
	Логан се усмихна.
	— Ти също си от униформените, забрави ли?
	— Да, но съм заета с друго. Возя те насам-натам. Това ще ни отнеме цяла вечност!
	— Колкото по-дълго си седим, толкова повече време ще ни трябва.
	Започнаха с блока, в който живееше Чалмърс.
	Партерен етаж, ляво — старица с хитри очи, коса с цвят на урина и дъх, който намирисваше на шери. Отказа да отвори вратата, докато Логан не пъхна полицейската си идентификация през отвора на пощата, а тя не телефонира в управлението, за да се увери, че не е един от онези педофили, за които била чула. Логан реши да не й обяснява, че е закъсняла с около деветдесет години с притесненията.
	Партерен етаж, дясно — четирима студенти, двама от които все още спяха. Никой нито бил чул, нито видял каквото и да е. Били прекалено заети с уроците.
	— Друг път — коментира Уотсън.
	— Фашистка — отговори студентът.
	Първи етаж, ляво — боязлива самотна жена с големи очила и още по-големи зъби. Не, не била виждала или чувала нищо, и не била ли цялата работа просто ужасна?
	Първи етаж, дясно — никой не отвори.
	Последен етаж, ляво — самотна майка и тригодишно дете. Още един случай на „ни чул, ни видял“. Логан започваше да изпитва усещането, че дори да извършеше цареубийство в собствената й баня, докато тя се къпе, жената пак щеше да се закълне, че не е видяла нищо.
	Последен етаж, дясно — Норман Чалмърс. В показанията му нямаше промяна. Нямали право да го тормозят така. Смятал да телефонира на адвоката си.
	И отново на улицата.
	— Е — каза Логан, като напъха ръце в джобовете си, за да се предпази от ледения студ. — Минахме шест, остават седемдесет и осем.
	Уотсън простена.
	— Няма значение — усмихна й се Логан. — Ако се държиш прилично, ще те черпя бира, когато приключим.
	Това изглежда успя да я поразведри и Логан тъкмо се канеше да прибави към предложението и покана за вечеря, когато улови отражението си в предното стъкло на колата. Беше прекалено мрачно, за да види всичко от сградата зад гърба си, ала в тъмното прозорците й светеха като котешки очи. Всички до един.
	Той се обърна и огледа постройката. Всеки един от прозорците на фасадата грееше като сигнален фар. Дори и този на предполагаемо пустия апартамент на първия етаж вдясно. Докато го наблюдаваше, на прозореца се появи едно лице и на свой ред се взря към улицата. За секунда очите им се срещнаха, след което лицето изчезна с ужасено изражение. Едно много познато лице.
	— Гледай ти, гледай ти… — Логан потупа полицай Уотсън по рамото. — Май се сдобихме с кандидат за победител.
	Върнаха се обратно. Уотсън стовари няколко безмилостни удара върху вратата на апартамента:
	— Хайде, знаем, че си вътре. Видяхме те!
	Логан се облегна на парапета, докато тя бъхтеше боядисаната в черно врата. Беше взел със себе си купчината показания и сега ги преглеждаше, търсейки онова, което съответстваше на адреса. Първи етаж, дясно, номер седемнайсет… Някой си господин Камерън Андерсън, който идваше от Единбург и проектираше дистанционно управляеми апарати за петролната индустрия.
	Редови полицай Уотсън отново заби палец в бутона на звънеца, без да престава да блъска вратата с другата ръка.
	— Ако не отвориш, ще разбия проклетата врата!
	При цялата тази шумотевица нито едно лице не надникна от околните апартаменти, за да види какво става. Толкова по въпроса за гражданския дълг.
	Изминаха две минути, през които вратата си остана затворена. Логан започваше да изпитва неприятни предчувствия.
	— Разбий я.
	— Какво? — Уотсън се обърна и прошепна високо: — Нямаме разрешително за обиск! Не можем просто да разбием вратата! Само блъфирах…
	— Разбий я. Веднага.
	Редови полицай Уотсън отстъпи малко назад и заби крак във вратата, точно под бравата. Вратата се отвори с мощен трясък, отскочи от стената на коридора и се блъсна обратно, разтърсвайки снимките в рамки. Втурнаха се вътре. Уотсън към всекидневната, а Логан към спалнята. Никой.
	Подобно на апартамента на Чалмърс на горния етаж и тук кухнята нямаше врата, но така или иначе беше празна. Оставаше единствено банята, чиято врата се оказа заключена.
	Логан разтърси бравата и стовари няколко пъти длан върху дървото на вратата.
	— Господин Андерсън.
	От вътрешността се разнесе звук от хлипове и течаща вода.
	— По дяволите!
	Опита да отвори вратата за последно преди да помоли Уотсън да повтори процедурата.
	Тя едва не я изби от пантите.
	В тесния коридор нахлуха облаци пара. Вътрешността на малката баня бе облицована в дърво, подобно на сауна, което отчасти прикриваше санитарен фаянс в неприятен цвят авокадо. Помещението бе достатъчно голямо, че от другата страна на тоалетната да се смести вана с душ. Завесата пред ваната бе дръпната и я закриваше.
	Логан отнесе със замах завесата точно навреме, за да види как напълно облеченият мъж, коленичил в покачващата се вода, се опитваше да си отреже китките с помощта на бръснач за еднократна употреба.


	Отведоха господин Андерсън право в Бърза помощ, без да чакат линейката. Болницата беше на по-малко от пет минути път. Увиха китките му в няколко пласта пухкави хавлиени кърпи, след което ги напъхаха в няколко захвърлени найлонови торбички, за да не омажат цялата кола в кръв по време на пътуването.
	Камерън Андерсън не се бе справил особено добре със самоубийството си. Прорезите не бяха достатъчно дълбоки, че да отворят вените. Нуждаеше се само от няколко шева и една нощ наблюдение. Когато чу последното от сестрата, Логан се усмихна и я увери, че господин Андерсън ще получи цялото наблюдение, от което се нуждае в килията си в главното управление. Тя го изгледа така, сякаш беше нещо, което би остъргала от подметката на обувката си.
	— Какво ви става, по дяволите? — попита твърдо тя. — Бедният човек току-що се е опитал да посегне на живота си!
	— Заподозрян е в убийство… — бе всичко, което успя да каже Логан, преди тя да го изгледа намръщено, сякаш се мъчеше да си спомни къде го е виждала.
	— Познавам ви! Бяхте тук вчера! Вие сте онзи, който преби стареца!
	— Нямам време за това. Къде е?
	Тя скръсти ръце и промени изражението на лицето си от намръщено в още по-намръщено.
	— Ако не напуснете моментално, ще извикам охраната.
	— Браво на вас. Да видим тогава как ще се оправите с обвинение в опит за възпрепятстване на закона. Ясно?
	Логан я блъсна встрани и се насочи към редицата от скрити зад завеси отделения. Разпозна онова, което му трябваше, по звука от подсмърчане с единбургски акцент.
	Мъжът беше седнал на ръба на леглото за прегледи, клатеше се напред-назад, плачеше тихо и мърмореше през сълзи откъслечни думи. Логан се настани на черния пластмасов стол срещу леглото. Уотсън го последва, за да заеме позиция в ъгъла с бележник в ръце, готова да води записки.
	— Здравейте отново, господин Андерсън — каза Логан с най-приятелския си тон. — Или мога да ви наричам Камерън?
	Мъжът не вдигна очи. През бинта на лявата му китка бе избило малко червено петънце. Не можеше да откъсне поглед от него.
	— Камерън, чудех се за нещо — продължи Логан. — Виждаш ли, имаше един тип, който дойде от Единбург и свърши във водите на пристанището. Пуснахме снимката му из вестниците и я разлепихме навсякъде, но никой така и не го разпозна. По всичко изглежда, че на хората не им хареса начина, по който бяха изрязани с мачете капачките на коленете му.
	При думата „изрязани“ господин Андерсън потрепна. „Мачете“ пък изтръгна от него горък вопъл.
	— Та онова, което ме обърква, Камерън, е, че така и не ни звъннахте. Имам предвид, че няма начин да не сте видели снимката. Беше разпространена по всички новини. — Логан извади квадратен лист хартия и го разгъна, докато се превърна в снимката на Джорди Стивънсън, все още жив. Пазеше я още от времето, когато бяха обикаляли съмнителните букмейкъри на Абърдийн. Вдигна я пред ридаещия мъж. — Познавате го, нали?
	Очите на Андерсън се стрелнаха към фотографията и отново се загледаха в петното на бинта. В този кратък миг Логан разбра, че е бил прав. Камерън Андерсън и Джорди Стивънсън. Нямаха еднакви имена, но си приличаха по тежките черти и еднакво бухналата коса. Липсваше единствено порномустакът.
	Андерсън каза нещо, ала прекалено тихо, за да бъде разбираемо.
	Логан сложи снимката на пода, ориентирайки я така, че мъртвите очи на Джорди да погледнат нагоре към тези на мъжа на леглото.
	— Защо ти беше да правиш опит за самоубийство, Камерън?
	— Мислех, че е той. — Измърмори Андерсън по-скоро на себе си, но този път го чуха ясно.
	— Кой той?
	Андерсън потрепери.
	— Той. Старецът.
	— Как изглежда, опиши го.
	— Стар. Посивял. — Той посегна с изкривени, търсещи пръсти към гърлото си. — С татуировки. Едното му око е съвсем бяло, като пържен белтък.
	Логан се облегна в стола си.
	— Защо той, Камерън? Какво може да иска той от теб?
	— Джорди беше мой брат. Старецът… той… — Камерън вдигна ръка към устата си и започна методично да гризе ноктите на всеки от пръстите направо до живеца. — Дойде в апартамента. Каза на Джорди, че има съобщение за него. От господин Макленън.
	— От господин Макленън, ли? От Малк Ножа? — Логан отново се изстреля напред в стола си. — Какво беше съобщението?
	— Пуснах го вътре, а той удари Джорди с нещо. После започна да го рита, докато беше на земята. — Червените очи на Андерсън се стрелнаха умолително към Логан. По белите му бузи се стичаха сълзи. — Опитах да го спра, но той ме удари. — Това обясняваше синината, с която го бяха открили в деня, когато ги бе пуснал да влязат в сградата.
	— Какво беше съобщението, Камерън? — Загадъчното послание, за което Саймън Маклауд твърдеше, че всички в Абърдийн знаели. Всички, освен в полицията.
	— Той ме наплю… — От устата му се изтръгна ридание, а една сребриста ивица се стече от носа му. — Извлече Джорди от апартамента. Каза, че ще се върне за мен! Мислех, че е той!
	Логан огледа мъжа, седнал срещу него. Олюляваше се напред-назад, а носът и очите му течаха свободно. Лъжеше. Беше погледнал през прозореца, бе забелязал, че на улицата стоят Логан и редови полицай Уотсън. Знаеше, че не беше Чалнатия Дъг, който се връщаше да го довърши.
	— Какво беше съобщението?
	Камерън размаха ръка, описвайки кръгове наслуки. Червеното петно на бинта ставаше все по-голямо.
	— Не зная. Каза само, че ще се върне!
	— Ами малкото момиченце? — попита Логан.
	Андерсън реагира така, сякаш Логан го бе зашлевил. Отне му поне десет секунди, докато се окопити и попита:
	— Какво момиченце?
	— Момиченцето, Камерън, мъртвото момиченце в чувала за смет, принадлежащ на твоя съсед от горния етаж. Помниш ли я? Един приятен човек от полицията е идвал, за да вземе показанията ти.
	Андерсън прехапа устни и не пожела да срещне очите на Логан.
	Не успяха да изкопчат нищо повече от него. Вместо това останаха смълчани, докато не се появиха двама униформени, за да отведат мъжа.

	* * *

	Когато Логан и Уотсън се появиха на вратата, редовият полицай на пост почти бе преполовил романа си. Бил прекарал относително скучен ден, като се изключели двете сестри, с които пофлиртувал. Логан отново го изпрати да донесе кафета.
	Стаята на Дъг тънеше в полумрак. Премигващият телевизионен екран хвърляше зелено-сиви отблясъци, каращи сенките да се гърчат и подскачат. Все едно отново бяха попаднали в „Хиподрум и писти“, само дето този път никой не се опитваше да ги срита и стъпче до смърт. Единствените звуци идваха от климатика, бръмчащото медицинско оборудване и хрипливото дишане на бледия старец на болничното легло, загледан в беззвучния екран. Логан и този път се настани в края на леглото.
	— Добра вечер, Дъги — каза с усмивка в гласа. — Донесохме ти грозде. — Той хвърли хартиената кесия на одеялото до краката на стареца.
	Дъг изсумтя и отново се зазяпа в телевизора.
	— Току-що проведохме много интересен разговор с един човек, Дъги. За теб. — Логан се наведе напред и се подкрепи с грозде от кесията. В светлината на телевизора гроздовите зърна изглеждаха като малки гангренясали хемороиди. — Обвини те в нападение и отвличане по случая с покойния Джорди Стивънсън. Видял те е! Какво ще кажеш за това, Дъги? Първо открихме улики, а сега си имаме и свидетел.
	Никаква реакция.
	Логан се подкрепи с още малко грозде.
	— Свидетелят твърди също така, че си убил и онова малко момиченце. — Последното беше лъжа, но човек никога не знае кога ще му излезе късметът. — Детето, което открихме в чувала за смет.
	Това успя да откъсне вниманието на Дъг от телевизора. Той седна изправено, подкрепен от половин дузината възглавници и се вторачи зловещо в Логан с единственото си здраво око. След което отново погледна телевизора.
	— Нещастен шибаняк.
	Мълчанието се проточи в мрака. Осветен от екрана, Чалнатия Дъг изглеждаше като скелет — с хлътнали бузи, потънали дълбоко очни ябълки. Зъбите му все още плуваха в чашата.
	— Защо я уби, Дъги?
	— Знаеш — каза старецът. Гласът му бе нисък и мъртвешки, като шепот през счупено стъкло. — На млади години бях страхотен жребец. Като имаш предвид, че не говоря за първа младост. Жените се претрепваха, за да си го получат от Дъги. При това какви жени, ти казвам. Жени, а не някакви болни шибаняци.
	Логан зачака Дъги да се изкашля — мокър, разтърсващ звук, който приключи с кълбовидна храчка, изплюта в подлогата.
	— Научих, че Джорди е отседнал със своя полубрат педал в Роузмънт. Реших да намина, да им направя едно малко посещение. Джорди се опитваше да се изкара много печен, нали разбираш? Големият мъж! А аз съм, видите ли, някакъв жалък старик. „Върви си у дома, старче, да не ти счупи някой проходилката…“ — Беззъбата му усмивка се превърна в смях, който на свой ред прерасна в поредния пристъп на кашлица. Дишайки тежко, Дъги се отпусна обратно на купчината болнични възглавници. — Така че, наложи се да го сритам здравата. Направо във всекидневната. После обаче оня копелдак, гей братчето му, се появи откъм спалнята, облечен в розовата си нощничка. Аз въобще не му обърнах внимание, нали се сещаш, мислех си, че е тръгнал да си вземе ваната или нещо подобно. Само дето чувам детски плач. — Той поклати глава при спомена за случилото се. — Шибанякът стои там и ми крещи: „Не можеш да идваш тук! Не можеш да постъпваш така!“. Все едно давам пет пари. А аз продължавам да чувам онзи плач и решавам да ида да видя какво става. Само дето гейчето не ще да се мръдне и продължава да ми обяснява как съм нямал никакво право… — Той залепи юмрук в дланта си. — Бам. Отивам в стаята и виждам онова малко момиченце. Не носи нищо друго освен шапка с Мики Маус. Нали ги знаеш, онези с ушите? — Той погледна Логан за потвърждение, ала сержантът бе прекалено шокиран, за да отговори. — Гледам аз голото невръстно момиче… Онзи копелдак беше почти разсъблечен. — Той направи гримаса. — Върнах се във всекидневната и му сритах задника. Болен боклук!
	Логан най-после се бе съвзел достатъчно, за да попита:
	— Какво стана с момичето?
	Отчаяният Дъг Макдъф сведе очи към ръцете си. Лежаха в скута му като съсухрени нокти на хищна птица. Артритът постепенно бе започнал да превръща ставите им в подути болезнени топки.
	— Да, момичето… — Той се покашля. — Тя… появи се тъкмо когато се пусках за втори рунд на мръсника. Беше чужденка. Приличаше на германка или на норвежка, така мисля. Гледа ме с онези големи кафяви очи, плаче и говори ужасни мръсотии: „Аз смуче твоя пишка“, „Чукай ме отзад…“. Отново и отново. — Старецът си пое дъх на пресекулки и отново се забори с кашлицата. Когато най-после се успокои, лицето му изглеждаше тебеширенобяло. — Тя… Държеше ме за крака, плачеше и мажеше сополи навсякъде. Беше чисто гола и продължаваше да ми повтаря, че иска да я чукам отзад. Аз… аз я отблъснах по-далеч от мен… — Гласът му се изгуби. — Падна върху камината. Удари си главата в тухлите.
	Още веднъж изпаднаха в мълчание. Дъг, изгубен в размисъл, Логан и Уотсън опитващи да осъзнаят онова, което току-що бяха чули. Дъг проговори пръв:
	— Метнах Джорди на рамо, отведох го на едно приятно и тихо местенце и хубавичко го подредих. Трябваше да го чуете как пищеше, докато му кълцах шибаните колене. Мръсен копелдак.
	Логан прочисти гърлото си:
	— Как така остави брат му жив?
	Дъг го погледна, а в дълбоко врязаните му бръчки се четеше тъга.
	— Имах друга работа. Трябваше да предам съобщението. Смятах да се върна на следващия ден. За да му покажа какво се случва на болните копелдаци като него. Нали се сещаш, с помощта на ножа ми „Стенли“. Само дето като отидох, навсякъде се виждаха щъкащи прасета. И на следващия ден, и на по-следващия…
	Логан кимна. Първите полицаи навярно се бяха оказали от собствения му екип, по времето когато арестуваха Норман Чалмърс. Останалите бяха екипите, обикалящи от врата на врата в търсене на свидетели. Докато през цялото това време Чалнатия Дъг се бе спотайвал в сенките и ги бе наблюдавал.
	— Висях като някакъв шибан идиот в снега и дъжда и хванах пневмония в добавка към рака.
	Дъг отново се изгуби в мълчание. В здравото му око се виждаше нещо като пожелание за сбогом. Млечнобялото просто отразяваше отблясъците на телевизора.
	Логан се изправи.
	— Преди да си тръгнем, има още нещо, което не ми дава мира — какво беше съобщението?
	— Съобщението ли? — През беззъбото лице на Чалнатия Дъг плъзна широка усмивка. — Никога не кради от работодателя си.


>	32

	В стаята за разпити бе тясно и задушно. Радиаторът в далечния ъгъл бълваше горещина, а матовият прозорец спираше достъпа на свеж въздух. Носеше се мирис на крака и нервни мишници. През това време Камерън Андерсън стоеше от другата страна на масата и лъжеше.
	Логан и Инш седяха срещу него и слушаха с безизразни лица как той за пореден път хвърляше вината за всичко върху Чалнатия Дъги Макдъф. Нямал нищо общо с мъртвото момиченце.
	— Значи — каза Инш, скръстил тежки ръце върху бъчвоподобните си гърди, — твърдиш, че старецът довел детето със себе си?
	Камерън опита една предразполагаща усмивка.
	— Точно така.
	— Чалнатия Дъги Макдъф, човекът, убил собственоръчно десетки хора, човекът, убиващ хора за удоволствие, е довел със себе си четиригодишно момиченце? Като същевременно се е канел да завлече някъде брат ти и да му отсече коленните капачки? Как да го разбирам това? Може би като „да заведем внучето в службата на дядо“?
	Камерън облиза напуканите си устни и каза:
	— Предавам ви само онова, което се случи. — Вече за двадесети път. Справяше се изненадващо добре. Все едно това изобщо не беше първият му полицейски разпит. Сякаш и преди му се беше случвало. Само дето нямаше никакви арести и никакво досие в миналото му.
	— Странна работа — рече Инш, като извади пакетче желирани човечета. Предложи едно на Логан, подкрепи се сам и отново върна пакета в джоба си. — Разбираш ли, Дъг твърди, че когато той пристигнал, ти си бил в спалнята с момиченцето. Твърди, че под нощницата не си носел нищо друго. И че си я чукал.
	— Дъглас Макдъф лъже.
	— Ако лъже, как тогава момиченцето се е оказало мъртво?
	— Блъсна я и тя се удари в камината.
	Това бе единствената част от разказа на Камерън, която съвпадаше с версията на Чалнатия Дъг.
	— Как обаче се е озовала в чувала за боклук на съседа ви?
	— Старецът я опакова с тиксо и скри тялото й в чувала.
	— Той твърди, че ти си го направил.
	— Лъже.
	— Така ли било… — Инш се облегна назад и засмука зъби, позволявайки на мълчанието да назрее. Вече на няколко пъти се бе опитал да приложи тактиката, но Камерън не беше толкова глупав, колкото изглеждаше. Умееше да си държи устата затворена.
	Инш се наведе през масата, гледайки Камерън Андерсън от горе надолу:
	— Наистина ли очакваш от нас да повярваме, че Чалнатия Дъг се е отървал от тялото на момичето по този начин? Човек, който няма абсолютно никакъв проблем да отсече коленете на брат ти, се е поколебал да нареже тялото на дете?
	Камерън потръпна, но не каза нищо.
	— Разбираш ли, знаем, че си се опитал да нарежеш тялото, но не си успял, нали така? Повдигало ти се е и си повърнал. Само дето част от повръщаното е влязла в раната. — Инш се усмихна като акула. — Известно ли ти е, че можем да извлечем ДНК от повръщано, Камерън? Вече имаме резултатите. Трябва само да ти направим изследвания и с теб е свършено.
	Внезапно хладнокръвието на Камерън се пропука.
	— Аз… аз… — Очите му зашариха из помещението в търсене на изход, в търсене на вдъхновение. След което спокойствието му се възвърна. — Аз… Преди не бях напълно честен с вас — произнесе, възвърнал самообладанието си.
	— Колко изненадващо!
	Камерън предпочете да не забележи сарказма.
	— Опитвах се да защитя репутацията на брат си.
	Инш се усмихна.
	— Неговата репутация? Каква репутация — на насилник и дребен негодник?
	Камерън продължаваше въпреки всичко:
	— Джорди се появи на вратата ми преди две седмици. Каза, че бил в града по работа и трябвало да отседне някъде. Със себе си водеше момиченце, беше дете на негова приятелка. Грижел се за детето, докато била на почивка в Ибиса. Не знаех какво точно става, но в нощта, в която убиха Джорди, се прибрах у дома и ги заварих заедно в леглото. Скарахме се, поисках от него да напусне дома ми. Предупредих го, че ще извикам полиция. — Камерън хвърли поглед на ръцете си, сякаш четеше разказа си по тях. — Само че точно тогава на вратата се появи онзи старец. Каза, че имал някакво съобщение за Джорди. Пуснах го и отидох да проверя дали момиченцето е добре, дали Джорди не я е наранил… Точно тогава откъм всекидневната се разнесе трясък, а когато изтичах да видя какво става, заварих Джорди свит на топка на пода. Старецът не спираше да го рита и да го налага с юмруци, Джорди крещеше и плачеше. Опитах се да ги разтърва, обаче старецът беше побеснял като животно! Тогава… тогава момиченцето влезе откъм спалнята и се вкопчи в стареца. Той… — Гласът на Камерън се задави. — Той я отблъсна и тя падна по посока на камината. Отидох да помогна, да я вдигна, но вече беше мъртва. Тогава старецът се захвана с мен. — Той потрепери. — Той… имаше нож. Поиска от мен да я нарежа. Каза, че ако не го направя аз, щял да нареже мен… Не можах… Опитах, но не можах. — Камерън наведе глава, преди да им разкаже как Дъги го пребил отново. Как го накарал да опакова тялото на детето с тиксо и да го напъха в чувал. Само дето нямали торби за боклук в апартамента. Следващия ден обаче бил за изхвърляне на боклука и на площадката на горния етаж открил почти празен чувал, точно пред дома на Норман Чалмърс. Андерсън взел чувала, сложил тялото вътре и го отнесъл до общинския контейнер за смет пред сградата. Било много късно през нощта, тъмно и наоколо не се виждал никой. Изхвърлил момичето в контейнера и го покрил с други торби за боклук. Тогава старецът му казал, че вече бил съучастник и че ако издадял на някого за случилото се, полицията щяла да го затвори.
	— Увлекателно — обади се сухо Инш.
	— След това заплаши да ме убие, ако спомена пред някой. И тогава го видях за последно, както и брат ми и момиченцето.
	Когато Камерън приключи, тримата останаха смълчани. Тишината се нарушаваше единствено от лекото приплъзване на лентата в записващото устройство.
	— Ако наистина си брат на Джорди — попита Логан, — как така имате различни фамилии?
	Камерън се помести от неудобство.
	— Различни майки. Беше от първия брак на баща ми. След като се развели, Джорди останал при майка си и отраснал с моминското й име — Стивънсън. Татко се оженил отново, след което, шест години по-късно, съм се родил аз.
	Отново мълчание. Наруши го Логан:
	— Ами ако ти кажа, че намерихме семенна течност в устата на детето?
	Камерън побеля като попарен.
	— На какво искаш да се обзаложим, че съответства на ДНК пробата, която взехме от теб? Как ще припишеш този факт на Чалнатия Дъг?
	Камерън изглеждаше също толкова слисан, колкото и детектив-инспектор Инш. Стоеше на мястото си от другата страна на масата, а устата му се отваряше и затваряше като на умираща риба. Тишина.
	— Сержант — каза най-после Инш, — може ли да поговорим за момент насаме?
	Прекъснаха разпита и Логан последва Инш в коридора отвън, оставяйки Камерън под зоркия надзор на мълчаливия униформен полицай.
	Чертите на инспектора се изкривиха намръщено, изтегляйки ъгълчетата на устата му в грозно озъбване.
	— Защо никой не ми е казал, че сме открили семенна течност в устата на момичето? — попита той с опасно неутрален тон.
	— Защото не сме намирали. — Логан се усмихна. — Но той не го знае.
	— Ти си един мръсен, лъжлив негодник, детектив-сержант Макрей — каза Инш, докато намръщеното му изражение се превръщаше в усмивка, изпълнена с бащинска гордост. — Видя ли лицето му, когато го каза? Изглеждаше така, сякаш се е изпуснал.
	Логан вече се канеше да разшири темата, когато по коридора в тръс се зададе разтревожена жена полицай и им съобщи за Животното. Един от лекарите в болницата бе телефонирал на 999. Някой бе отървал Бърнард Дънкан Филипс от страданията му.
	Инш изруга и прекара едра ръка през лицето си.
	— Намираше се под наша защита! Но все пак успяха да го пребият, вкарат в болница и убият. — Той облегна гръб на стената. — Дай ни пет минути — каза на жената полицай, преди да се насочи към стаята за разпити.
	Главата на Андерсън клюмна, когато те влязоха, погледът му бягаше тревожно. Инш се втренчи в него, сякаш беше противно леке.
	— Интервюто завърши официално в девет часа сутринта — каза той. — Полицаят ще те ескортира до ареста. — Инш се облегна тежко на масата, едрите му юмруци бяха свити, а лицето му бе толкова близо до Камерън Андерсън, че можеше да усети миризмата на страх в потта на младия мъж. — По-добре е да свикнеш да спиш в килия — каза той на разтреперания Андерсън, — защото ще ти се наложи да правиш това през следващите двадесет години.

	* * *

	Взеха калния рейндж ровър на детектив-инспектор Инш. На местата по прозорците, където шпаньолът му бе залепял носа си, стъклата бяха покрити с пластове мръсотия. Инш подкара по поръбените със сняг улици на Роузмънт.
	Загледан навъсено през прозореца, Логан наблюдаваше гранитните тераси, минаващи покрай тях и мислеше за Животното, както и за неудобния разговор, който бяха провели с полицай Джаки Уотсън по същия този път.
	Докато Инш завиваше и се насочваше към болницата, нещо в ъгълчето на мислите му изведнъж се обади. Той се вторачи към къщата откъм неговата страна на пътя. Пластмасовият елен — целият в светлини, с червен неонов нос — отново се върна в паметта му. Точно тук бяха видели бащата на Питър Лъмли. Все така на улицата, в търсене на изчезналия си син. Макар да знаеше, че детето е мъртво…
	— Лицето ти е увиснало като свински задник — обади се Инш, докато даваше мигач, преди да завие по „Уестбърн роуд“. — Какво има?
	Логан сви рамене, ала все още виждаше съсипаната фигура, газеща през снега с наведена глава и измокрени крачоли.
	— Не съм сигурен… нищо специално.
	В болницата ги посрещна непоносима горещина. Някой очевидно бе увеличил парното докрай, за да се пребори със зимния студ, придавайки на антисептичния застоял въздух субтропичен оттенък. В стаята на Бърнард Дънкан Филипс, по прякор Животното, положението не се различаваше особено, като се изключеше фактът, че бе още по-претъпкана отпреди — хората от Бюрото по самоличността, фотограф, детектив-инспектор Инш и Логан, до един облечени в идентични бели гащеризони, сякаш бяха част от някаква концептуална танцова трупа.
	Другото легло в стаята също беше празно; една четиридесетгодишна медицинска сестра със сълзи на очи сподели с Логан, че мъжът починал същия следобед от проблеми с черния дроб.
	Сред отблясъците и жуженето на светкавицата на фотоапарата, Логан най-после успя да зърне пребитото тяло на Животното. Беше проснат на леглото. Едната му гипсирана ръка висеше над линолеума. От бледите пръсти бавно капеше кръв. Бинтовете на главата му бяха яркочервени около очите и устата, а онези около гърдите — така напоени с кръв, че изглеждаха почти черни.
	— Къде, по дяволите, е бил полицаят, който го охраняваше? — попита инспектор Инш. Беше в ужасно лошо настроение.
	Един униформен служител вдигна ръка с глуповато изражение и обясни, че в спешното имало някакви проблеми. Двама пияници и охранител се сбили. Сестрите го повикали да помогне да ги разтърват.
	Инш намръщи лице и започна да брои до десет.
	— Предполагам, че смъртта вече е обявена? — попита той когато свърши с броенето.
	Една жена редови полицай каза, че още не е. Това предизвика залп от ругатни от страна на Инш.
	— Това е болница! Мястото гъмжи от проклети лекари! Идете да намерите някой от мързеливите негодници, за да обяви смъртта официално!
	Докато чакаха, инспекторът и Логан огледаха трупа доколкото можаха, без да го докосват.
	— Намушкан е — каза Инш, като оглеждаше отблизо малките правоъгълни дупки в бинтовете. — Прилича ли ти на работа с нож?
	— Нещо с връх като на секач. Може да е било отвертка? Или шило? Или ножица?
	Инш клекна, оглеждайки пода под леглото за захвърлен нож. Единственото, което откри, бе още кръв.
	Докато инспекторът претърсваше за оръдието на убийството, Логан се зае по-сериозно с тялото. Следите от намушкване бяха еднакви, не по-дълги от петнайсет милиметра, широки два, всички в лявата част на тялото. Убиецът бе действал като умопобъркан. Множеството рани бяха нанесени по особено жесток начин. Затвори очи и си представи сцената: Животното в безсъзнание, убиецът — застанал от лявата страна на леглото, срещу вратата, замахващ отново и отново.
	Логан отвори очи и отстъпи, усещайки леко замайване. Имаше кръв навсякъде. Не само по тялото и леглото, но дори по стената. Изви врат нагоре и забеляза, че по покрития с плочки таван също имаше малки червени капчици. Който и да бе свършил работата, след като беше приключил, навярно бе изглеждал като нещо, излязло от филм на ужасите, а не като някой, който човек би забравил с лека ръка.
	Не ставаше дума за случайност, нито за деяние, извършено от разгневена тълпа. Това бе отмъщение.
	— Какво означава това? Защо ме доведохте тук?
	Гласът бе напрегнат и раздразнителен, също като собственика си: добре сложена лекарка в бяла престилка. Около шията й имаше стетоскоп.
	Логан вдигна ръце в знак на мир и отстъпи от трупа.
	— Нуждаем се от помощта ви, за да обявим смъртта и да преместим тялото.
	Тя го изгледа намръщено.
	— Разбира се, че смъртта е настъпила. Виждате ли тук? — Тя посочи табелката с името си. — Тук пише „доктор“. Това означава, че мога да различа умрял от жив човек, когато видя такъв!
	Инш се изправи от другата страна на леглото и й показа служебната си карта.
	— Виждате ли тук? — попита той, като я размаха пред носа й. — Тук пише „детектив-инспектор“. Това означава, че очаквам от вас да се държите като възрастен човек и да не си го изкарвате на подчинените ми заради личните си проблеми. Разбирате ли?
	Тя го изгледа смъртоносно, но не отговори. Изражението й омекна съвсем леко.
	— Съжалявам — каза най-накрая. — Беше дълъг, гаден ден.
	Инш кимна.
	— Ако е някаква утеха, зная как се чувствате. — Той отстъпи и посочи превърнатото в игленик тяло на Животното: — Нещо против да направите поне бегло предположение за времето на смъртта?
	— Лесно — някъде между девет без петнайсет и десет и петнайсет.
	Инш беше впечатлен.
	— Доста рядко получаваме предположения за момента на настъпването на смъртта в рамките на час и половина.
	Лекарката дори му се усмихна.
	— По това време свършва предишната смяна. Леглата се проверяват редовно. Не е бил мъртъв преди девет без петнайсет. В десет и десет обаче вече е бил.
	Детектив-инспектор Инш й благодари. Тя тъкмо се канеше да каже още нещо, когато пейджърът на бедрото й издаде поредица от писукания. Тя прочете съобщенията, изруга, извини се и побягна вън от стаята.
	Логан се взря в кървавите останки на Бърнард Дънкан Филипс и се опита да определи какво точно не му даваше мира. След което го осени:
	— Лъмли — каза той.
	— Какво? — Инш го изгледа така, сякаш му бе пораснала допълнителна глава.
	— Вторият баща на Питър Лъмли. Помните ли го? През цялото време обикаляше този район на града. Последният път когато го видях, се отдалечаваше от болницата. Винеше Животното за смъртта на сина си.
	— И?
	Логан се вторачи към обляното в кръв тяло върху леглото.
	— По всичко изглежда, че му е отмъстил.


>	33

	Полунощ настъпваше, а в Хейзълхед бе мрачно и студено. В сравнение с центъра на града тук натрупалият сняг бе непокътнат, а дърветата се издигаха като мастилени петна. Край уличните лампи се бяха образували езера от жълта светлина, а сините лампи на патрулните коли караха сенките да танцуват. По-голямата част от многоетажния блок бе потънала в тъмнина, ала тук-там помръдваше по някоя завеса, когато съседите се опитваха да разберат какво си е наумила полицията.
	Полицията търсеше Джим Лъмли.
	Апартаментът на Лъмли доста се различаваше от онова, което Логан си спомняше от последното посещение. Беше пълна кочина. По килима на купчини лежаха захвърлени кутии от храна за вкъщи, правейки компания на празни метални кутии от евтина светла специална бира. Всички фотографии из апартамента бяха преместени и окачени по стените на всекидневната, където образуваха един огромен фотомонтаж с живота на Питър Лъмли.
	Самият Джим Лъмли не оказа никаква съпротива, когато Инш позвъни на вратата и нахълта в апартамента, следван от Логан и двама униформени редови полицаи. Просто стоеше на едно място в мръсните си работни дрехи, с разчорлена коса, която стърчеше като на екзекутиран с електричество таралеж.
	— Ако търсите Шийла, няма я — каза той и рухна на дивана. — Изнесе се преди два дни. Отседнала е при майка си… — Той издърпа една кутия бира от пластмасовата опаковка и я отвори. Чу се съскане.
	— Не сме тук заради Шийла, господин Лъмли — каза Инш. — Дойдохме заради вас.
	Неугледният мъж кимна и надигна кутията.
	— Животното — каза той, като не си направи труда да избърше бирата, стичаща се по обраслата му брада.
	— Да, Животното. — Логан седна в другия край на дивана. — Мъртъв е.
	Джим Лъмли кимна бавно, след което се вторачи надолу към тенекиената кутия с бира.
	— Искате ли да ни разкажете всичко, господин Лъмли?
	Лъмли отметна глава и пресуши кутията. От двете страни на устата му се стичаше пяна, която покапа по предницата на мръсните му работни дрехи.
	— Няма много за разправяне… — каза той, като сви рамене. — Разхождах се наоколо, търсех Питър, и ето го и него. Точно като на снимката по вестниците. Точно там. — Той издърпа поредната кутия специално, но Инш успя да я вземе от ръцете му преди да я е отворил.
	Инспекторът нареди на двамата униформени полицаи да претърсят мястото за оръжието на убийството.
	Лъмли вдигна една възглавничка от дивана и я притисна към гърдите си.
	— Така че тръгнах след него. В гората.
	— В гората ли? — Последното не беше това, което Логан очакваше да чуе, ала Инш му хвърли красноречив поглед, преди да е успял да каже нещо повече.
	— Ходеше си така, сякаш нищо не се е случило. Сякаш Питър не беше мъртъв! — Червенината, която обля лицето на Лъмли, бе плъзнала от яката на мръсните му дрехи. — Улових го… Аз… исках само да поговоря с него. Да му кажа какво мисля за него… — Той прехапа устни и погледна към шевовете по ръба на възглавничката в ръцете си. — После той започна да крещи и аз го ударих. Колкото да го накарам да млъкне. Да го накарам да престане. Само че не успях повече да се въздържа. Продължих да го удрям и удрям, и удрям…
	_Исусе_, помисли си Логан, _а ние си мислехме, че го е направила разгневената тълпа. А е бил само един човек!_
	— И тогава… тогава отново започна да вали сняг. Беше студено. Измих кръвта от ръцете си със сняг и се прибрах у дома. — Той вдигна рамене. — Разказах на Шийла какво се случи, а тя си събра багажа и си замина. — По бузата му се спусна сълза, оставяйки след себе си тънка диря от чиста кожа. Той подсмръкна и се опита да отпие за пореден път от празната бирена кутия. — Аз съм чудовище… също като него… — Вгледа се в празната кутия и видя в нея единствено мрак. — Значи е мъртъв, така ли? — Лъмли смачка кутията в юмрука си.
	Инш и Логан се спогледаха намръщено.
	— Разбира се, че е мъртъв, по дяволите — каза Инш. — Някой го е превърнал в решето.
	Набразденото от сълзи лице на Лъмли се изкриви от горчива усмивка.
	— Да върви в ада.


	Навън от тъмнооранжевото небе се сипеха малки деликатни снежинки. Сивите облаци отразяваха светлината на уличните лампи. Логан и Инш проследиха как натовариха Джим Лъмли отзад в патрулната кола и го откараха.
	— Е — каза инспекторът, докато дъхът му излизаше на струи гъста пара, — не е нашият човек, но определено е имал причина. Петдесет на петдесет. — Той наведе отворения край на пакета със захаросани бутилчици към Логан. — Не искаш ли? А, хубаво. — Инш си взе цяла шепа бонбони и започна да ги хвърля един по един в устата си на път за калния рейндж ровър.
	— Мислите ли, че ще го обвинят? — попита Логан, когато Инш запали колата и включи вентилаторите на отоплението на пълна мощност.
	— Да. Вероятно. Жалко обаче, че той не е отговорен за намушкванията. Работата щеше да бъде далеч по-лесна.
	— Да се върнем ли обратно в болницата? — попита Логан.
	— В болницата ли? — Инш погледна часовника на таблото. — Почти един през нощта е! Жена ми направо ще ме обеси. — Съпругата на инспектора бе добре известна, когато ставаше дума за работа до късно. — Накарах униформените да вземат показания. На сутринта ще ги прегледаме. Така или иначе половината болница е заспала.
	Инш го остави пред дома му, след което Логан остана да гледа известно време как колата си проправяше внимателно и с хрущене път надолу по улицата, преди сам да се отправи нагоре по стълбите. Малката червена лампичка на телефонния му секретар премигваше. За момент си помисли, че може да е била полицай Джаки Уотсън, ала когато натисна бутона за прослушване, от говорителя изпука гласът на Колин Милър. Беше чул за намушкването на Животното и искаше ексклузивна информация по случая.
	Логан изръмжа и натисна бутона за изтриване, след което се хвърли в леглото.


	Срядата започна така, сякаш нямаше намерение да свършва. Току-що бе излязъл изпод душа, ала не успя да стигне достатъчно бързо до телефона, преди секретарят да се включи. Поредното обаждане от Милър, настояващ Логан да започне да му снася информация. Не си направи труда да отговори. Остави репортера да си дърдори и се насочи към кухнята, за да изпие чаша чай с препечена филийка.
	На излизане спря само колкото да изтрие съобщението на Милър, без дори да го е прослушал. Съмняваше се, че това ще е последното обаждане от репортера за деня.
	Сутрешният брифинг се оказа донякъде скучноват. Детектив-инспектор Инш през цялото време се прозяваше, информирайки всички за събитията от предната нощ — в болницата и по време на разпита в стая номер три. Задачите за деня отново се състояха предимно в разпитване от врата на врата.
	В края на съвещанието Логан изостана, споделяйки една усмивка с редови полицай Уотсън, докато тя се отправяше да разпитва лекари, сестри и пациенти. Все още й дължеше една халба бира.
	Инш се бе паркирал на обичайното си място — с един бут на ръба на бюрото — и тършуваше из джобовете си за нещо сладко.
	— Сигурен съм, че имах плодови бонбончета за смучене… — измърмори той, когато Логан се приближи и го попита какъв е планът за сутринта. Когато най-после се отказа от издирването на нещо сладко, инспекторът помоли Логан да остави Камерън Андерсън в някоя от стаите за разпити сам. — Упражнението ти е ясно — каза той. — Намери някой симпатяга в униформа и с широки плещи и го позиционирай в ъгъла, откъдето да се взира в него с неприязън за известно време. Това ще накара сфинктера му да се позатегне.
	В девет часа Камерън Андерсън вече бе прекарал в горещата като пещ стая за разпити в компанията на враждебно изглеждащия полицай близо час и, както бе предвидил Инш, започваше да се гърчи.
	— Господин Андерсън — заяви инспекторът с тон, в който отсъстваше каквато и да е топлина, когато най-после се настаниха около масата и се подготвиха да започнат разпита. — Колко любезно от ваша страна да отделите време от иначе така препълнената си програма! — Камерън изглеждаше много изплашен и толкова изтощен, сякаш бе прекарал нощта в неспирен плач. — Доколкото разбирам — продължи Инш, като се подкрепи с плодово бонбонче, — сте измислили някаква нова, невероятна интерпретация на събитията от онази нощ? Може би този път за злодеянието са отговорни извънземни пришълци?
	Ръцете на Камерън трепереха върху масата. Гласът му бе изтънял и прозвуча тихо, треперещ също като ръцете му:
	— Двамата с Джорди не се бяхме виждали преди да навърша десет години. Майка му почина от рак на гърдата, така че той се премести да живее с нас. Беше по-едър от мен… — Говореше толкова тихо, че Инш се принуди да го подкани да повиши тон, за да могат да записват показанията му. — Правеше разни неща. Той… — По бузата му се спусна една-единствена сълза. Камерън прехапа устни и им разказа за брат си.
	Джорди дошъл от Единбург преди три седмици. Вършел някаква работа за шефа си. Нещо, свързано с осигуряването на разрешително за строеж. Харчел пари като за последно. Основно залагал. Само че не печелел. След което работата с разрешителното се провалила. Той бил похарчил всички пари за подкупа, затова решил да действа със заплахи. Накрая се наложило да се изнесе от града по възможно най-бързия начин.
	— Бутнал е представителя на строителния надзор пред автобус — каза Инш. — В момента е в Абърдийнската кралска болница с натрошен череп и счупен таз. Ще умре.
	Камерън не вдигна очи; просто продължи да разказва.
	— Седмица по-късно Джорди отново се появи. Каза, че работодателят му искал да знае какво се е случило с парите, които му бил дал. Той нямаше пари, а и у дома вече на няколко пъти бяха наминавали букмейкъри. Отведоха Джорди, а когато се върна на следващия ден, пишкаше кръв. — Той потрепери с лъщящи очи. — Но Джорди имаше план. Каза, че някой търсел нещо специално. Нещо, което той можел да осигури.
	Логан придърпа стола си напред. Милър бе споменал същото. Че някой търсел „жива стока“.
	— Не го видях в продължение на два дни. Когато се появи отново, носеше голям куфар, а в куфара имаше момиченце. Беше упоена. Той каза, че тя била отговорът на всичките ни неприятности. Смятал да я продаде на онзи човек и да вземе достатъчно пари, че да се разплати с букмейкърите и да върне на шефа си сумата, която му беше дал за подкуп. Момиченцето нямало да липсва на никого.
	— Как й беше името? — леденостуденият глас на Логан отекна в непоносимата жега на стаята.
	Камерън сви рамене. Сълзите отново се канеха да рукнат.
	— Аз… не зная. Беше чужденка. Някъде от Русия, струва ми се. Майка й била проститутка в Единбург, долетяла по специална поръчка. Само че умряла от свръхдоза. Така че детето било, така да се каже, в излишък… — Той подсмръкна. — Джорди я хвърлил в куфара, преди някой да е успял да се появи и да я поиска.
	— Значи така, двамата с брат ти се канехте да продадете четиригодишното момиченце на някой извратен копелдак? — Заплахата в тона на Инш бе ужасно зле прикрита. Бузите на дебелия мъж се бяха налели в цвят, а очите му искряха като черни диаманти.
	— Нямах нищо общо! Той беше виновен! Само той…
	Инш го изгледа страховито, но не каза нищо.
	— Тя не можеше да говори английски, така че той я научи на това-онова. Нали знаете — той скри глава в треперещите си ръце, — разни мръсотии. Тя не знаеше какво означават.
	— А ти си я насилил. Научил си я да казва „чукай ме отзад“, след което си го направил.
	— Не! Не! Не можехме… — Той се изчерви. — Джорди каза, че трябвало да бъде, така де, девствена.
	Лицето на Логан се сгърчи от отвращение:
	— Затова си я накарал да ти смуче пишката?
	— Идеята беше на Джорди! Той ме принуди! — Сълзите се стичаха по лицето на Камерън. — Само веднъж. Направих го само веднъж, когато старецът дойде. Започна да бие Джорди, а аз се опитах да го спра. Тогава се появи момиченцето и започна да говори онези неща, на които я беше научил Джорди. Улови стареца, а той я блъсна и тя падна, удари си главата и умря. — Мъжът се вгледа умолително в студените очи на Инш. — Каза, че първо ще убие Джорди, а после ще се върне за мен! — Камерън потърка очи с ръкав, за да изтрие сълзите, ала на мястото им се появяваха още и още. — Трябваше да се отърва от нея! Лежеше пред камината, гола и мъртва. Опитах се да я нарежа, но не успях. Беше… беше… — Сви рамене и отново избърса сълзите си. — Затова я увих с малко тиксо. Аз… излях белина в устата й, за да… нали разбирате… да я почистя.
	— След което си се нуждаел от торба за смет, в която да я изхвърлиш.
	Камерън кимна, а от носа му се откъсна искряща капка, която се разби по повърхността на масата между треперещите му ръце.
	— А най-накрая я пусна при останалия боклук.
	— Да… Съжалявам. Съжалявам…


	След самопризнанието си, след като Камерън Андерсън бе признал, че е насилил сексуално четиригодишно момиченце, го върнаха обратно в килията и уредиха на следващия ден да се яви в Шериф Корт. Нямаше място за празнуване. След признанията му, никой не беше в настроение.
	Когато се върна в оперативната стая Логан въздъхна и свали карфицата от снимката на момиченцето на стената, изпитвайки вътрешна празнота. Залавянето на човека, който я бе насилил и се беше отървал от тялото й като от къщна смет, го бе накарало да се почувства омърсен само заради това, че имаше нещо общо с тази история. Изпитваше срам, че беше човек.
	Инш се настани на ръба на бюрото и помогна на Логан да подреди купчината с показания.
	— Чудя се дали някога ще разберем коя е била?
	Логан потърка лице, чувствайки първите връхчета на наболата брада под пръстите си.
	— Съмнявам се — каза той.
	— Както и да е. — Инш напъха показанията в папката по случая и се прозя продължително. — Все още имаме едно-две неприятни задължения.
	Животното.
	Този път взеха една от служебните коли и потеглиха към болницата. Шофираше Уотсън.
	Абърдийнската кралска болница бе доста по-оживена в сравнение с предната вечер. Пристигнаха точно навреме за сервирането на обяда: нещо варено, с картофи и зеле.
	— Напомни ми да се прехвърля на частно здравно осигуряване — каза Инш, докато подминаваха санитарка, бутаща пред себе си димяща количка, воняща на зеле.
	Събраха всички полицаи, които бяха разпитвали пациентите и персонала и направиха бързо съвещание в една от празните стаи. Нямаше кой знае какво ново, но все пак ги изслушаха и благодариха на униформените служители за положеното старание. Никой не беше видял или чул каквото и да било. Бяха проверили записите от охранителните камери: никъде не се забелязваха хора с просмукани с кръв дрехи, тичащи към безопасността на нощта.
	Инспекторът им изнесе нещо като вдъхновяваща реч и ги разпредели по новите задачи. Уотсън и Логан останаха последни.
	— Вие двамата най-добре си намерете някаква полезна работа — каза Инш, подновявайки добре познатия лов из джобовете на костюма си. — Сега трябва да поговоря с лекарката от вчера. — Той се отдалечи спокойно, без да престава да издирва неуловимите бонбони.
	— Е — каза редови полицай Уотсън, като се постара гласът й да прозвучи експедитивно, — откъде искате да започнем?
	Логан се замисли за краката й, подаващи се от собствената му тениска в кухнята.
	— Ъ… — каза той, решавайки, че нито му беше времето, нито мястото. — Какво ще кажеш да отидем да хвърлим поглед на онези записи от камерите? Може да са пропуснали нещо.
	— Вие сте шефът — отвърна тя и жизнерадостно му отдаде чест.
	Докато крачеха из болницата, Логан се опита да не отклонява мислите си от работата. Насочиха се към отделението на охраната. Мислите му обаче бяха решили да се отклоняват колкото си искат.
	— Знаеш ли — събра кураж да каже той, когато най-сетне стигнаха асансьора. — Все още ти дължа онази бира от снощи.
	Уотсън кимна.
	— Не съм забравила, сър.
	— Добре. — Той натисна бутона на асансьора, стараейки се да изглежда възможно най-естествен. Облегна се на парапета, който минаваше по вътрешната стена на асансьора. — Какво ще кажеш за довечера?
	— Довечера?
	Логан усети как бузите му започват да се изчервяват.
	— Ако си заета, няма проблем. Все тая, може и някоя друга вечер… — Глупак.
	Клетката на асансьора се разтресе и спря, а редови полицай Уотсън му се усмихна.
	— Става. Довечера.
	Докато вървяха към стаята на охраната Логан бе прекалено радостен, за да каже каквото и да било повече. Вътре беше много тясно. Дълъг, черен плот и стена от малки телевизионни екрани над него. Откъм стената с видеокасетофоните се чуваше тихото шумолене на лентите, записващи всичко, което се случваше. В средата на всичко това седеше младолик мъж със сламеноруса коса и пъпчиво лице, облечен в стандартната униформа на охранител — кафява с жълти ивици и шапка с козирка. Приличаше на чистач с фуражка.
	Обясни им, че не разполагали с видеокамери, наблюдаващи стаята, в която се бе разиграло убийството. Покривали всички основни коридори, Бърза помощ, изходите, както и някои от болничните отделения, но имали „проблеми“ със записването на пациентите по време на медицински прегледи. Заради правото на поверителност.
	От предната нощ имаше един куп касети. Екипът по претърсването вече ги бил изгледал, но ако Логан искал да им хвърли едно око, младежът нямал нищо против.
	Точно тогава телефонът на Логан зазвъня. В тясното пространство звукът бе висок и натраплив.
	— Известно ви е — заяви твърдо охранителят, — че мобилните телефони трябва да бъдат изключени!
	Логан поднесе извиненията си. Разговорът щеше да му отнеме само минутка.
	Отново беше Милър.
	— Лаз! Започвам да си мисля, че си изпаднал от задника на географията, човече.
	— В момента съм малко зает — отговори Логан, обръщайки гръб на пъпчивия младеж с лайнянокафявата униформа. — Спешно ли е?
	— Ами зависи от гледната точка. Наблизо ли си до телевизор?
	— Какво?
	— Телевизионен апарат. Движещи се картинки…
	— Известно ми е какво е телевизор.
	— Хубаво. Ако си близо до някой, включи го.
	— Можете ли да пуснете нормална телевизия по някой от тези монитори? — попита Логан човека по сигурността.
	Пъпчивият младеж каза не, но можели да опитат в някоя от стаите надолу по коридора.
	Три минути по-късно стояха пред премигващия екран и се взираха в разлигавената американска сапунена опера, която излъчваха. Зад тях на леглото спеше възрастна жена с розова коса. Беше оставила зъбите си в чаша с вода.
	— Божичко, Адълайд — каза блондинът със загоряла кожа, съвършени зъби и стомах като дъска за гладене. — Да не би да твърдиш, че това дете е мое?
	Драматична музика, близък кадър на силно гримирана брюнетка с гърди под налягане. Реклами — картофен чипс, прах за пране. Изведнъж лицето на Джералд Клийвър изпълни екрана. Седеше с доброжелателен и благоразумен вид в кожено кресло с облегалки за ръцете и носеше плетена вълнена жилетка.
	— Опитаха се да ме изкарат чудовище! — каза той и в същия момент образът се смени, показвайки как Клийвър разхожда жизнерадостен лабрадор. — Обвиниха ме в ужасяващи престъпления, които не съм извършил! — Пореден скок на камерата, този път показваща Клийвър седнал на ниска каменна ограда, искрен и изпълнен със стаена болка. — Четете всичко за годината, която прекарах в ада в тазседмичния „Световни новини“!
	— О, боже — каза Логан, когато заглавието на вестника се завъртя на екрана. — Само това ни липсваше.


>	34

	Логан и Уотсън начумерено се върнаха обратно в стаята на охраната като не спираха да одумват вестника и решението на издателите да платят на Джералд Клийвър за историята му. Пъпчивият младеж в лайнянокафявата униформа тъкмо се готвеше да се впусне в действие, като пътьом оправяше фуражката си.
	— Неприятности ли? — попита редови полицай Уотсън.
	— Някой краде шоколадчета „Марс“ от магазина за подаръци! — След което се отдалечи тичешком.
	Проследиха как изчезна зад ъгъла, подмятайки крака и лакти в желанието си да се добере възможно най-бързо до местопрестъплението. Уотсън се усмихна накриво.
	— Хм, живот си живее…
	Сега пред екраните стоеше втори охранител, в началото на петдесетте, със зализана над плешивината си коса и вежди като на териер. Отпиваше от бутилка „Люкозейд“, заровил нос в изданието на сутрешния вестник. Заглавието „ЗАПОДОЗРЯН УБИЕЦ НА ДЕЦА НАМУШКАН ДО СМЪРТ!“ заемаше цялата първа страница. Когато Логан му каза защо са тук, мъжът измърмори утвърдително и махна към купчината надписани видеокасети.
	Логан и Уотсън се настаниха до един видеокасетофон и започнаха да преглеждат записите. Екипът по издирването донякъде ги бе улеснил, превъртайки касетите до момента, в който бяха убили Животното. Докато преглеждаха касетите, охранителят зад тях отпиваше шумно от своя „Люкозейд“ и смучеше зъбите си.
	Фигурките подскачаха и трепкаха на екрана. Камерите записваха по един кадър на всеки четири секунди, придавайки на записите вид на експериментална канадска анимация. Лицата излизаха доста замъглено, но все пак бе възможно да бъдат разпознати, когато приближаваха камерите. Половин час по-късно Логан вече бе забелязал шепа познати физиономии измежду стотиците, преминали през различните части на болницата: лекарят, който бе лекувал Чалнатия Дъг; сестрата, която бе решила, че е чудовище, задето беше пребил старец; полицаят, който трябваше да охранява наемния убиец пенсионер; лекарката, обявила смъртта на Животното миналата вечер; хирургът, прекарал седем часа, съшивайки вътрешностите на Логан в нормалния им вид; сестра Хендерсън — насиненото й око се виждаше съвсем ясно на записа, докато преминаваше покрай камерата, облечена във всекидневните си дрехи: фланелка за ръгби, спортни обувки и джинси, с преметнат през рамото й сак.
	— Колко касети ни остават още? — попита Логан, когато Уотсън пусна една гигантска прозявка и се протегна.
	— Съжалявам, сър — каза тя и се стегна. — Остават две касети с материала от изходите и това е.
	Логан пъхна следващата във видеото. Страничен изход на болницата. Лица, преминаващи бързо, разговарящи, усмихнати, или хора с приведени глави, за да се предпазят от хапещия вятър. Нищо подозрително. Последната бе от главната приемна на Бърза помощ. Този запис бе с нормална скорост, за да улови обичайните припламвания на антисоциално поведение, вървящо ръка за ръка с продължителните запои. Тук Логан разпозна повече лица: доста от тях беше арестувал. Уриниране във входове, дребни кражби, вандализъм. Един от типовете беше арестуван за това, че се бе „поглезил“ с винена бутилка в „Юниън Терас Гардънс“. Но и тук нямаше кой знае какво извън обичайното. Ако не брояха внезапната суматоха, след като двама пияници се нахвърлиха на охранител от заведение с превързана ръка. Викове, преобърнати столове, още кръв. Сестрите се опитваха да ги откопчат един от друг. Най-накрая неясният образ на един редови полицай се промуши през навалицата и сложи край на бъркотията с три относително дълги натискания на лютивия спрей. Останалото в основната си част беше търкаляне по пода и писъци. И нито следа от убиеца на Животното.
	Логан се облегна назад в стола и разтърка очи. Таймерът на екрана показваше десет и двайсет. Редовият полицай с лютивия спрей остана още известно време, за да се увери, че всички са живи. Десет и двайсет и пет: героят полицай приема чаша чай, преди да се завърне към бдението си пред вратата на Животното. Десет и трийсет… Логан започваше да се отегчава. Нямаше какво да открият в тези записи.
	И точно тогава сестра Хендерсън отново се появи. Синината под окото й бе доста по-ясно забележима. Логан се намръщи и натисна бутона за пауза.
	— Какво? — Редови полицай Уотсън примижа срещу замръзналата картина.
	— Забелязваш ли нещо?
	Уотсън призна, че не забелязва нищо, а Логан почука екрана, точно върху образа на сестра Хендерсън, все още със сака си на рамо.
	— Носи униформата си.
	— Е, и?
	— На другия запис носеше цивилните си дрехи.
	Уотсън сви рамене.
	— Какво пък, преоблякла се е.
	— Още носи сака. Ако се е преобличала, защо не го е оставила в шкафчето си?
	— Може би нямат шкафчета.
	Логан попита възрастния охранител дали съблекалните на сестрите имат шкафчета.
	— Да — каза той. — Но ако смяташ, че ще ти показвам записи на преобличащи се сестри, може да те споходи друга благодат!
	— Вижте, провеждаме разследване за убийство!
	— Не ме е грижа. Няма да получите записи с голи сестри.
	Логан се наежи.
	— Виж сега, слънце…
	— Нямаме камери там. — Мъжът се ухили, разкривайки пълна колекция от кариеси. — Опитахме да сложим, но началството не даде и дума да се издума. Не смятали, че сме щели да ги използваме само служебно. Язък. Мога да натрупам състояние, ако реша да продавам такива записи…
	Административният център на болницата бе далеч по-приятен от онази част, която заемаха пациентите. Тук миризмата на дезинфектант и скърцащият линолеум бяха заменени с килими и свеж въздух. Логан си намери една услужлива жена с изрусена коса и ирландски акцент и успя да я придума да го запознае с данните за снощната смяна.
	— Ето тук — каза тя, показвайки пълния с цифри и дати екран на компютъра. — Сестра Мишел Хендерсън… Снощи е изкарала двойна смяна. Свършила е около девет и половина.
	— Девет и половина? Благодаря, много благодаря! Бяхте много любезна.
	В отговор тя му се усмихна, доволна, че е успяла да помогне. Ако имало още нещо, което можела да направи за него, просто да й се обадел. По всяко време. Дори му даде служебна визитка. За щастие, докато я вземаше, Логан не видя изражението върху лицето на редови полицай Уотсън.
	— Е? — настоя за обяснение тя, когато отново се озоваха в асансьора на път за приземния етаж.
	— Хендерсън е свършила смяната си в девет и половина. В девет и петдесет камерата я заснема, преоблечена и готова да се прибере у дома. В десет и половина отново е в работни дрехи, и напуска сградата. — Уотсън отвори уста, ала Логан продължи с мрачен триумф в гласа: — Търсехме някой покрит с кръв. Но госпожа Хендерсън просто се е преоблякла и си е излязла, все едно нищо не е станало.


	Освободиха двамата униформени полицаи от екипа по претърсването и се свързаха с управлението. Детектив-инспектор Инш не беше в особено добро настроение когато ги прехвърлиха на неговия телефон — звучеше така, сякаш някой беше масажирал задните му части с нагорещен до червено ръжен.
	— Къде беше, по дяволите? — попита сърдито, преди Логан да е успял да каже нещо. — Търся те вече половин час!
	— Все още сме в болницата, сър. Всички мобилни апарати трябва да бъдат изключени. — Всъщност го беше изключил най-вече за да не го тормози Колин Милър.
	— Няма значение! Изчезнало е още едно дете!
	Логан усети как сърцето му потъва.
	— О, не…
	— Именно. Искам да си довлечеш задника тук. В момента съм в Дъти парк, в Зимните градини. Изтеглям всички екипи по претърсването. Проклетото време се влошава, снегът ще покрие всички улики. В момента това е основният ни приоритет!
	— Сър, тъкмо се канех да арестувам сестра Мишел Хендерсън…
	— Кой?
	— Майката на Лорна Хендерсън. Детето, което открихме в постройката на Животното. Била е в болницата снощи. Винеше Животното за изчезването на дъщеря си и съсипания си брак. Имала е и мотив и възможност да го извърши. Прокурорът е съгласен: разполагам със заповеди за задържане и обиск.
	От другата страна известно време цареше мълчание, после се чу приглушен разговор — Инш скастряше някого. След което гласът му отново се разнесе:
	— Добре — каза той, но прозвуча така, сякаш се канеше да напердаши някой. — Приберете я, хвърлете я в някоя килия и си донеси задните части тук. Животното няма да умре втори път. А това дете може още да е живо.


	Стояха в снега на най-горното стъпало, а Логан звънеше на вратата. Мелодията на „Грийнслийвс“ прозвуча за четвърти път.
	Уотсън го попита дали да избие вратата с ритник. Дъхът й излизаше на кълба пара, а носът и бузите й бяха станали яркочервени. Зад тях двамата униформени полицаи, които бяха освободили от претърсването в болницата, изразиха съгласието си. Всичко, само и само да се спасят от пронизващия студ.
	Тъкмо се канеше да кимне, когато вратата се открехна съвсем леко и в пролуката се появи лицето на сестра Мишел Хендерсън. Косата й изглеждаше така, сякаш в нея бе лагерувало шимпанзе.
	— Мога ли да ви помогна? — попита тя, без да маха предпазната верига. Думите й воняха на застоял джин.
	— Отворете, госпожо Хендерсън. — Логан й показа легитимацията си. — Помните кои сме. Трябва да поговорим с вас за случилото се миналата вечер.
	Тя прехапа устни и огледа четиримата полицаи, застанали там като черни врани сред снега.
	— Не — каза. — Не мога. Трябва да се приготвям за работа.
	Понечи да затвори, но редови полицай Уотсън вече беше вклинила върха на ботуша си в тясната цепнатина.
	— Отворете или ще разбия вратата.
	Госпожа Хендерсън изглеждаше разтревожена.
	— Не можете да постъпвате така! — каза тя, като притисна краищата на пеньоара си един към друг.
	Логан кимна и измъкна тънко снопче документи от вътрешния си джоб.
	— Можем. Но не се налага. Отворете.
	Тя ги пусна да влязат.
	Все едно бяха пристъпили в пещ, толкова голяма беше разликата в температурата. Малкият апартамент на Мишел Хендерсън бе далеч по-спретнат в сравнение с предишното им посещение. Прахта бе почистена, килимът беше минат с прахосмукачка, дори списанията „Космополитън“ бяха подредени в идеална купчинка. Тя потъна в едно от тапицираните кресла с облегалки за ръцете и придърпа колене под брадичката си като малко дете. Последното накара пеньоара й да се разтвори и когато Логан се настани на дивана срещу нея, се постара да не се възползва от гледката.
	— Знаете защо сме тук, нали, Мишел?
	Тя не искаше да го погледне в очите.
	Логан остави мълчанието да натегне.
	— Аз… трябва да се приготвям за работа — каза тя, ала не се изправи. Просто придърпа по-близо коленете си.
	— Какво направихте с оръжието, госпожо Хендерсън?
	— Ако закъснея, Маргарет няма да може да си тръгне. Има малко дете, трябва да го прибере от детска градина. Не бива да закъснявам…
	Логан кимна и двамата униформени полицаи напуснаха всекидневната, за да огледат набързо къщата.
	— Навсякъде по дрехите ви има кръв, нали?
	Тя трепна, но не отговори.
	— Планирахте ли го? — попита Логан. — За да го накарате да си плати за онова, което е сторил на дъщеря ви?
	Тя упорито се взираше в една част от килима, където прахосмукачката бе пропуснала да мине.
	— Сър?
	Логан вдигна очи. Един от редовите полицаи стоеше на прага на вратата и държеше в ръце куп избелени дрехи. Имаше чифт джинси, тениска, фланелка за ръгби, два чорапа и спортни обувки, всичко това избелено почти до обезцветяване.
	— Намерих ги окачени на радиатора в кухнята. Още са влажни.
	— Госпожо Хендерсън?
	Нямаше отговор.
	Логан въздъхна.
	— Мишел Хендерсън, арестувам ви по обвинение в убийството на Бърнард Дънкан Филипс.


	Дъти парк бе добре поддържано парково пространство край бреговете на река Дий. Имаше си всичко, в това число езерце с патици, подиум за оркестър и фалшив обелиск в стил Иглата на Клеопатра. Мястото беше любимо за посещение на местните семейства, откритите му пространства бяха оградени от редици стари дървета, около които децата играеха на воля. Дори и покрит с една стъпка девствен хрущящ сняг, в парка имаше признаци на живот. Бялото поле бе осеяно със снежни човеци в различни етапи от завършването си, наподобяващи изправени камъни: мълчаливи стражници и господари на всичко, което виждаха.
	Джейми Маккрийт, който само след две седмици, в деня преди Коледа, щеше да навърши четири години, беше изчезнал. Бе дошъл в парка на разходка с майка си, обезумяла от тревога жена в средата на двайсетте, с дълга червена коса с цвят на есенни листа, която се подаваше изпод плетената й шапка с нелеп златен пискюл. В този момент плачеше на една от пейките в Зимната градина, докато развълнувана жена с малко дете в количка правеше всичко по силите си, за да я успокои.
	Зимните градини — голям викториански комплекс от боядисана в бяло стомана, поддържаща тонове стъкло, което предпазваше кактусите и палмите от снега навън — бръмчаха като кошер, нападнат от униформени полицаи.
	Логан откри детектив-инспектор Инш застанал на извито дървено мостче, прехвърлящо синьо езерце с разноцветни камъчета по дъното, пълно със златни и бакърени рибки.
	— Сър?
	Инспекторът хвърли поглед през рамо. Грубоватите му черти бяха застинали намръщено, карайки го да изглежда едновременно готов да налети на бой и безсилен.
	— Като гледам, не си се разбързал особено.
	Логан се постара да не захапе въдицата.
	— Госпожа Хендерсън не желае да говори. Но открихме всички дрехи, които е носела, окачени да съхнат на радиатора. Всяка от тях беше избелена почти до обезцветяване.
	— Говори ли с хората от Бюрото по самоличността? — попита Инш.
	— Накарах ги да огледат пералната и кухнята. Тези дрехи трябва да са били напоени с кръв. Ще намерим доказателства.
	Инспекторът кимна, изгубен в размисъл.
	— Все пак е нещо — каза най-накрая. — Получих обаждане от началника на полицията — това е последното дете, което изпускаме. В момента четирима от най-добрите специалисти, с които разполагат в Лотиан и Бордърс, са на път за насам.
	Логан простена. Само това им липсваше пък сега!
	— Да — съгласи се Инш. — Да покажем на тъпите, оядени енорийски ченгета как става работата.
	— Какво е станало?
	Инспекторът сви рамене:
	— Прекалено много публичност, твърде малко напредък.
	— Искам да кажа, какво е станало тук… — Логан посочи зелената джунгла, растяща под стъкления похлупак навсякъде около тях. — Какво е станало с детето?
	— А! Вярно. — Той се постегна и посочи към входа, скрит зад огромна туфа тропическа дъждовна гора. — Майката и детето влизат в Зимната градина в единайсет и петдесет и пет. Джейми Маккрийт обича малките рибоци, но птичетата го плашели. Да, а също и онзи проклет говорещ кактус. Така че идват тук, той сяда на ръба на мостчето и започва да гледа как рибките плуват наоколо. Госпожа Маккрийт забелязва свой познат и отива да му каже здрасти. Разговарят известно време, около петнайсет минути, както смята тя, и следващото, което й прави впечатление, е, че малкият Джейми не се вижда никакъв. Започва да го търси навсякъде. — Той посочи с ръка пътеките, които пресичаха езерцето или минаваха покрай него. — Никаква следа от детето. Чела е вестниците и е гледала телевизия, така че започва да се паникьосва. Опищява всичко. Приятелката й се обажда на 999 и ето ни и нас. — Той остави ръката си да падне обратно встрани до тялото му. — Пуснали сме четири отряда по претърсването наоколо: издирваме го под всеки храст, всеки мост, във всяко складово помещение. Където и да е. Още два отряда са на открито… — Той показа с глава парка отвън. — Когато пристигнат подкрепленията, ще изпратим и тях там.
	Логан кимна.
	— Какво мислиш?
	Инш бавно се отпусна напред с ръце на парапета, ограждащ мостчето, и се загледа към вяло плуващите рибки във водата долу.
	— Иска ми се да мисля, че просто се е загубил, че се е отегчил и че е отишъл да си направи снежен човек… Но дълбоко в себе си мисля, че онзи го е спипал. — Той въздъхна. — И ще го убие.


>	35

	Инш нареди да докарат в Дъти парк преносимата оперативна стая. В действителност стаята бе обикновен фургон с мърлява бяла лепенка отвън, на която пишеше „ГРАМПИАНСКА ПОЛИЦИЯ“, и допълнителна, обособена секция във вътрешността за провеждане на разпити. Останалото пространство бе заето от две бюра, микровълнова фурна и чайник. Последният работеше на пълна пара, изпълвайки клаустрофобичното пространство с облаци от бяла пара.
	Екипите по претърсването не бяха сполучили в издирванията си, а и снегът отвън алчно поглъщаше всяка улика, подкрепян от вятъра, помитащ всичко в парка, запълващ всяка вдлъбнатина, превръщащ терена в еднообразно бяло поле с някоя и друга заоблена извивка.


	Логан седеше на бюрото, разположено близо до вратата, усещайки как бъбреците му се смръзват всеки път когато вратата се отвореше и вътре нахлуеше поредната премръзнала фигура, която отупваше краката си от снега и хвърляше изгладнял поглед към чайника. Седеше приведен над един лаптоп и се опитваше да не пропусне имената на всички регистрирани сексуални насилници, преминаващи пред очите му. Ако извадеха късмет, щяха да се натъкнат на някой, който живееше достатъчно близо до парка, че да се изкуши да половува. Доста условно предположение: първите две тела бяха открити в другия край на града. Едното край бреговете на река Дон, а другото в Сийтън парк. И двете на един хвърлей от реката, разсичаща най-северната третина от града.
	— Може би си имаме работа с двама души? — произнесе на глас Логан, карайки Инш да вдигне очи от собствения си куп с документи.
	— Не си го и помисляй! Достатъчен ни е и един болен негодник, отвличащ деца!
	Логан отново потръпна, когато вратата се разтвори с трясък за пореден път и вътре влезе жена полицай със зачервен нос. Докато тя си просеше чаша телешки бульон „Боврил“, Логан реши отново да се върне към списъка с перверзници, изнасилвачи и педофили. Имаха двама регистрирани във Ферихил, районът в непосредствена близост с Дъти парк, но и двамата бяха уличени в изнасилване на двадесетгодишни жени. Слабо вероятно беше да отвлекат, убият и изнасилят четиригодишно дете, но Логан все пак изпрати две патрулни коли, които да ги проверят. Просто за всеки случай.
	От екипите по претърсването пристигаха още и още отрицателни доклади. Инш бе изоставил всяка надежда да открият Джейми Маккрийт в Зимната градина и вместо това бе изпратил всички да претърсват парка.
	Очите на Логан преминаха през нечие познато име и той спря. Дъглас Макдъф — Чалнатия Дъг. Не беше в списъка с регистрирани сексуални насилници, но бе отметнат като заподозрян по няколко изнасилвания преди около двадесет години. Останалите имена му бяха познати само защото Логан бе правил същото упражнение предната седмица, търсейки подозрителни типове, които биха могли да са отвлекли малкия Дейвид Рийд и Питър Лъмли.
	Между очите му започваше да се оформя хапещо главоболие. Можеше да се очаква, след като бе прекарал толкова време на постоянно течение, приведен над лаптопа. Без да постигне каквото и да било. Трудно му беше да повярва, че е едва сряда. От завръщането му на работа бяха изминали единадесет дни. Единадесет дни без почивка. Толкова по въпроса за директивата относно регламентираното работно време. Той измърмори недоволно и потърка гърба на носа си, опитвайки се да накара нарастващата болка да се премести.
	Когато отново отвори очи, се взираше в друго познато лице: Мартин Стричън, „Хауисбанк авеню“ №25. Човекът, който можеше да повали противен, вмирисан адвокат с един удар. И Хлъзгавия Санди бе имал безочието да заяви, че вината била изцяло на полицията… По лицето на Логан заигра лека усмивка, докато разиграваше отново момента на сблъсъка. Бам! Право по носа.
	Инш вдигна очи от доклада на треперещата жена полицай.
	— Какво му е смешното, по дяволите? — попита той Логан с изражение, което ясно даваше да се разбере, че нямаше абсолютно никаква причина да се заливат от смях.
	— Съжалявам, сър. Просто си припомнях как счупиха носа на Хлъзгавия Санди.
	Раздразнението се оттегли от лицето на инспектора. Може би все пак имаше за какво да се посмеят.
	— Бам! — произнесе той, стоварвайки тлъст пестник в дланта си. — Вече го имам на видео. Трябва да накарам някой да го запише на диск, за да си го сложа като скрийнсейвър на компютъра. Бам!
	Логан се ухили и отново се загледа в лаптопа. В списъка имаше още доста имена за проверка. Десет минути по-късно стоеше пред голямата карта на Абърдийн, ламинирана и окачена на една от стените на фургона. Бяха я нашарили със синьо и червено, също като картата в главното управление: червено за местата, където бяха отвлечени децата, синьо за районите, в които са открили телата. В този случай червена окръжност имаше и около Дъти парк.
	— Е? — попита настоятелно Инш най-накрая, след като Логан остана загледан в картата в продължение на почти пет минути.
	— Хммм? Чудех се за връзката с парковете. Открихме Питър Лъмли в Сийтън парк, Джейми Маккрийт бе отвлечен в Дъти парк… — Логан взе синия маркер и почука с него по зъбите си.
	— И? — В гласа на детектив-инспектор Инш нямаше търпение в изобилие.
	— Дейвид Рийд не се вписва.
	Инш изръмжа тихо и заплашително, след което се поинтересува за какво, по дяволите говори сержантът.
	— Ами… — Логан заби маркера в картата — Дейвид Рийд е бил отвлечен от атракционите около брега и изхвърлен край реката до Бридж ъф Дон. Няма парк.
	— Вече го обсъждахме! — изгледа го предупредително Инш.
	— Да, но когато все още си имахме работа с две отвличания. Може би тогава моделът все още не ни е бил достатъчно ясен.
	Вратата се разтвори с трясък и през нея заедно с виелицата нахлу редови полицай Уотсън. Тя я затръшна обратно и започна да тупа краката си от снега, вдигайки миниатюрна вихрушка над линолеума.
	— Господи, навън е кучешки студ! — каза тя с нос като черешка, бузи като ябълки и посинели устни.
	Инш позволи на осъдителния си поглед да се отмести от Логан, побави го върху Уотсън и отново го върна върху сержанта. Без да подозира за начина, по който я бе погледнал, тя обгърна издигащия пара чайник с ръкавици, опитвайки се да открадне колкото може повече топлина.
	— Все трябва да има нещо — каза Логан, като се взираше в картата, без да престава да почуква със синия маркер по зъбите си, — нещо, което ни убягва. Някаква причина, поради която случилото се с това дете е било различно. — Той спря. — А може би въобще не е различно… Може би всички тези места имат нещо общо помежду си…
	В очите на Инш се появи надежда.
	— Какво?
	Логан сви рамене.
	— Нямам идея. Зная, че има нещо, но не успявам да направя връзката.
	И точно тогава детектив-инспектор Инш най-после изгуби присъствие на духа. Той стовари юмрук върху масата, карайки купчините хартия да се разлетят и настоя да узнае на какво, мамка му, си мислеше, че си играе Логан? Някъде там все още имало отвлечено дете, но всичко, което сержантът правел по въпроса, било да си играе на глупави игри. Лицето му започваше да почервенява като цвекло, а под флуоресцентното осветление на оперативната стая прелитаха пръски слюнка, докато постепенно набираше скорост и се опитваше да разкъса първия, който му бе попаднал пред очите след изчезването на детето на Маккрийт.
	— Ъъ… — обади се Уотсън, когато Инш направи пауза, за да си поеме дъх.
	Инспекторът й хвърли такъв унищожителен поглед, че тя несъзнателно направи крачка назад, вдигайки горещия чайник пред гърдите си като щит.
	— Какво? — изрева той.
	— Всички ги поддържа съветът — произнесе колкото се можеше по-бързо тя.
	Логан отново се обърна към картата. Беше права. За всяко от отбелязаните места се грижеше Отделът за поддържане на парковите пространства към съвета. В съседство с къщата на Лъмли имаше голямо парче от зелени площи, а плажът, където бе изчезнал Дейвид Рийд, също беше обществена собственост. Както и речният бряг, където го бяха открили.
	Нещо прищрака в главата на сержанта.
	— Мартин Стричън — каза той, посочвайки екрана на лаптопа. — Той е в списъка с нарушителите на добрите нрави. Винаги получава за наказание общественополезен труд в отдела по парковите пространства. — Той заби маркера в картата, размазвайки синия кръг, който бе нарисувал около Сийтън парк. — Ето откъде е знаел, че тези тоалетни няма да бъдат използвани чак до пролетта!
	Уотсън поклати глава:
	— Съжалявам, сър, но Стричън бе обвинен за мастурбация в женска съблекалня, не за заиграване с малки момченца.
	Инш се съгласи, но Логан нямаше намерение да се отказва толкова лесно:
	— Там има плувен басейн, нали? А кого водят майките на плувния басейн? Деца! Децата са прекалено малки, че да ги пускат сами в мъжките съблекални, така че майките ги вземат със себе си. Малки голи момиченца и…
	— … малки голи момченца — довърши вместо него Инш. — Мамка му! Осигури заповед за арест. Искам Стричън и то веднага!


	Не спряха полицейските сирени през целия път от Дъти парк до Мидълфийлд и ги изключиха едва когато почти наближиха до къщата на Стричън. Не искаха да го подплашат.
	„Хауисбанк авеню“ №25 бе средно голяма еднотипна къща на широка улица в северозападната част на Мидълфийлд. Зад редицата от измазани в бяло постройки нямаше нищо, като се изключеше малък пояс от обрасла с плевели земя, следван от запустяла гранитна кариера. По-нататък теренът стръмно се изкачваше по посока на Бъксбърн с хартиената му фабрика и птицекланицата.
	Вятърът виеше покрай гърбовете на къщите, вдигаше завеси от сняг от замръзналата земя и го смесваше със свежия леден снежец, падащ от небето. Снегът беше полепнал по стените на къщите, сякаш някой ги беше опаковал в искряща памучна вата. Светлината на украсените коледни дръвчета сияеше през прозорците, откъдето надничаха весели дядоколедовци. Тук-там някои дори се бяха опитали да пресъздадат някогашните оловни прозорци с помощта на изолирбанд и сняг от флакон. Изискано.
	Уотсън отби колата зад ъгъла на редицата от къщи, така че да не може да бъде забелязана.
	Инш, Уотсън, Логан и униформеният полицай, за когото сержантът все още мислеше като за Негодника Саймън Рени, излязоха в снега. На прокурора му бяха необходими точно три минути, за да одобри заповедта за задържане на Мартин Стричън.
	— Така — каза Инш, като погледна нагоре към къщата. Беше единствената на улицата без празнична украса и весело примигваща елхичка. — Уотсън, Рени, вие заобиколете отзад. Никой да не влиза, никой да не излиза. Известете ни, когато заемете позиции. — Той вдигна мобилния си телефон. — Ние ще поемем отпред.
	Униформеният контингент се отправи с наведени глави през бръснещия, изпълнен с ледени късчета вятър и изчезна зад редицата от еднотипни къщи.
	Инш огледа своя сержант преценяващо.
	— Ще се справиш ли? — попита той.
	— Какво искаш да кажеш?
	— Ще се справиш ли, ако работата стане напечена? Не ми се иска да ми умираш по време на служба.
	Логан поклати глава, усещайки как върховете на ушите му горят под напорите на вятъра.
	— Не се тревожете за мен, сър — каза той, а вятърът изтръгна думите от устата му, преди да са излезли под формата на пара. — Ще се крия зад вас.
	— Добре — съгласи се Инш с усмивка. — Само гледай да не падна върху теб.
	Телефонът в джоба на инспектора сигнализира дискретно. Уотсън и Рени бяха заели позиции.
	Входната врата на номер 25 не бе виждала боя от години. Олющеният син пласт разкриваше под себе си раздуто, посипано със скреж, посивяло дърво. Двете малки релефни стъкла разкриваха зад себе си тъмен коридор.
	Инш натисна звънеца. Трийсет секунди по-късно повтори опита. После позвъни за трети път.
	— Добре де! Добре! Изчакай малко, дявол го взел!
	Гласът се бе разнесъл някъде от дълбините на малката къща, след което разцъфна светлина, която мъчително си проправи път през стъклата.
	През коридора се спусна нечия сянка и се разнесоха още ругатни, които не бяха чак дотам тихи, че да не ги чуят отвън.
	— Кой е? — Беше жена и в гласа й, натежал от годините пиячка и цигари, се долавяше точно толкова дружелюбие, колкото и в побеснял ротвайлер.
	— Полиция.
	Настъпи мълчание.
	— Какво е направил пак малкият негодник? — попита тя, ала вратата си оставаше затворена.
	— Отворете вратата, моля.
	— Малкият негодник не си е у дома.
	По врата на детектив-инспектор Инш започваше да избива червенина.
	— Отворете проклетата врата! Веднага!
	Дрънчене на резета. Вратата се разтвори съвсем леко. Лицето, което надникна през нея бе прорязано от бръчки, а от ъгълчето на изкривените му тънки устни висеше запалена цигара.
	— Вече ви казах: не си е у дома. Елате по-късно.
	Инш нямаше намерение да търпи повече. Като се възправи в цял ръст, той облегна значителната си тежест на вратата и я блъсна. Жената от другата страна полетя назад, а той пристъпи през прага и влезе в малкия коридор.
	— Не можете да влизате тук без разрешително! Имам права!
	Инш поклати глава, подмина я безцеремонно, продължи по посока на малката кухня и отвори задната врата. Уотсън и Рени влязоха със залитане в мрачното помещение, оставяйки зад себе си виещата хала.
	— Име? — попита Инш, насочвайки тлъстия си пръст по посока на възмутената жена.
	Беше облечена като за следващата ледена епоха: дебела вълнена жилетка, дебела вълнена риза, тежки вълнени чорапи, дебели рунтави чехли и, над всичко това, един размер по-голям пуловер в противно кафяво. Косата й изглеждаше така, сякаш я бяха фризирали през хиляда деветстотин и петдесета и оттогава не я бяха докосвали — мазни на вид къдрици, прикрепени здраво към главата с помощта на фиби и избеляла кафява мрежичка.
	Тя скръсти ръце, надигайки отпуснатата си пазва.
	— Ако разполагате със заповед, искам да я видя.
	— По дяволите, всички гледате прекалено много телевизия — измърмори Инш, като измъкна заповедта за задържане и я навря в лицето й. — Къде е той?
	— Не знам. — Тя заотстъпва назад по посока на мрачната всекидневна. — Не съм му секретарка!
	Инспекторът направи крачка напред с поаленяло лице. От челото и врата му се издуваха вени. Старата жена трепна.
	Гласът на Логан преряза напрегнатата обстановка.
	— Кога го видяхте за последен път?
	Тя завъртя глава по оста на врата си:
	— Тази сутрин. Отиде да работи за проклетия съвет. Общественополезен труд. Малкият мръсен перверзник. Не може да си намери работа, нали разбирате? Прекалено е зает да си играе със себе си в проклетите съблекални.
	— Добре — каза Логан. — Къде трябваше да работи днес?
	— Да пукна, ако знам. Малкият негодник им се обажда сутринта, а те му казват къде да ги чака.
	— Къде се обажда?
	— В съвета! — едва не го заплю тя. — Къде другаде? Номерът е на масичката с телефона.
	Наистина имаше масичка, не по-голяма от пощенска марка, с мърляв безжичен апарат върху нея и неголям бележник с надпис „СЪОБЩЕНИЯ“. До апарата, върху махагоновото дърво, бе забодено писмо. Носеше герба на Абърдийнския градски съвет: три кули, оградени от нещо, което приличаше на бодлива тел върху щит, носен от двойка необуздани леопарди. Много автентично. Беше известие от отдела за поддържане на парковите пространства, адресирано до Мартин Стричън. Логан извади мобилния си телефон и въведе номера на човека, натоварен с грижата да съблюдава работата на Стричън.
	— Искате ли да отгатнете къде е работил днес? — попита той, когато приключи разговора.
	— Дъти парк? — каза Инш.
	— Бинго.


	Логан и Инш се информираха подробно как изглежда колата на Мартин, докато редови полицаи Рени и Уотсън претърсваха къщата. Уотсън се върна с мрачно изражение и вдигна прозрачен найлонов плик, съдържащ в себе си чифт градинарски ножици.
	Веднага щом госпожа Стричън научи какво е направило малкото й момче, бе повече от радостна да им съдейства да го заключат до живот. Така му се падало, каза тя. Не го бивало още от самото начало. Искало й се да го била удушила още при раждането, или още по-добре — да го била намушкала още в утробата си със закачалка. Господ бил свидетел, че докато била бременна с него, изпила достатъчно джин и уиски, за да го убие.
	— Така — заяви Инш, когато тя тежко се качи по стълбите към горния етаж, за да отиде до тоалетната. — Слабо вероятно е да се върне обратно тук, в обятията на любящата си майка, особено след като разгласим описанието му в медиите. Но човек никога не знае. Уотсън, Рени, искам да останете заедно със злата вещица от Мидълфийлд. Стойте далеч от прозорците: не искам никой да знае, че сте тук. Ако момчето й се прибере вкъщи, веднага се обадете за подкрепление. Действайте сами само ако решите, че няма опасност за вас.
	Уотсън го погледна недоверчиво.
	— Хайде, сър! Няма да се върне! Не ме оставяйте тук! Редови полицай Рени и сам ще се справи чудесно с наглеждането на къщата!
	Рени завъртя очи и изсумтя.
	— Благодаря ти много!
	Тя го изгледа намръщено.
	— Знаеш какво имах предвид. Сър, мога да помогна, мога да…
	Инш я прекъсна:
	— Слушай сега, полицай — каза той. — Ти си един от най-ценните хора в екипа ми. Изпитвам огромно уважение към професионалните ти умения. Но просто сега нямам време да масажирам проклетото ти его. Оставаш тук и поемаш нещата в свои ръце. Ако Стричън се върне, искам да го посрещне някой, който ще успее да му изгаси светлините.
	Полицай Рени за втори път демонстрира, че са му нанесли оскърбление, но мъдро реши да си държи устата затворена.
	Инспекторът закопча палтото си догоре.
	— Така. Логан, ти си с мен. — Двамата излязоха.
	Редови полицай Уотсън проследи как вратата се затваря след тях с намръщено изражение.
	Негодникът Саймън Рени застана боязливо до нея.
	— Божичке, Джаки — каза с хленчещ американски акцент. — Толкоз си голяма и специална. Ще ме пазиш ли, ако дойде лошият човек? — Той дори запърха с клепки.
	— Понякога си такава патка! — Тя се втурна към кухнята, за да направи чай.
	Полицай Рени се ухили сам на себе си в коридора, след което хукна след нея, викайки:
	— Не ме оставяй! Не ме оставяй!


	В патрулната кола отвън Логан усили парното и изчака предното стъкло отново да се проясни.
	— Сигурен ли си? — обърна се той към Инш, който бе открил отворен пакет дъвки във връхното си палто и сега съсредоточено чистеше от тях малките парченца насъбран мъх и прашинки.
	— Ммм? — Инш напъха едно червено драже в устата си и предложи пакета на Логан. Следващото беше зелено и чисто.
	— Искам да кажа — продължи Логан като извади кръглата дъвка от пакета и също я хвърли в уста. — Ами ако наистина се върне?
	Инш сви рамене.
	— Не я наричат Топкотрошачката без причина. Ако съсредоточа тук прекалено много униформени, ще го подплашим. Налага се да действаме тихо. Ще разположа две необозначени коли надолу по пътя. Ако се върне, ще го видят. Но предполагам, че ще отиде в някое от скривалищата си на местата, поддържани от съвета. И дори да е толкова глупав, че да се върне у дома, съмнявам се, че ще създаде особени проблеми на Уотсън. Стричън не е по насилието. Поне не по истинското насилие.
	— Фрасна Санди Змията!
	Инш кимна и се усмихна щастливо:
	— Да, поне нещо добро направи в живота си. Както и да е, двамата с теб си имаме достатъчно други грижи. Хайде, да вървим към пещерата на Батман! — Той насочи тлъст показалец по посока на главното управление.
	Логан изкара патрулната кола обратно сред виелицата на улицата, оставяйки „Хауисбанк авеню“ №25 и редови полицай Уотсън зад себе си.


>	36

	Всяка патрулна кола в града бе навън и издирваше Мартин Стричън. Полицаите бяха въоръжени с описанието на ръждивия му форд „Фиеста“. В лабораторията бяха открили кръв по винта на градинарските ножици; от същата група като на Дейвид Рийд. Ако Стричън бе някъде наоколо, със сигурност скоро щяха да го открият.
	Четири и четиридесет и пет. Стрелките не спираха да се движат.
	В главното управление детектив-инспектор Инш и детектив-сержант Макрей си губеха времето. Големите момчета от Единбург бяха пристигнали. Двама детектив-сержанти — двамата облечени в чистички тъмносини костюми, с ризи и вратовръзки в тон, един детектив-инспектор с лице като вътрешната страна на пепелник и един медицински психолог, който настояваше всички да го наричат „доктор“ Бушел.
	Детектив-инспекторът бе ръководил два случая със серийни убийци. И двата пъти бе залавял извършителя. Първият, след като на Карлтън Хил, над „Принсес стрийт“, бяха открили шест удушени ученици. Вторият, след продължителна обсада в стария град. Нямаше оцелели. Трима цивилни и един служител на полицейските части бяха загубили живота си. Което не беше отлична препоръка, помисли си Логан.
	Гостът инспектор изслуша със студени и твърди очи подробностите, докато Инш се правеше на екскурзовод по случая, след което зададе няколко въпроса на място. Не беше идиот — това бе ясно. И беше впечатлен, че Инш и Логан бяха успели да идентифицират техния убиец само след два трупа.
	Доктор Бушел бе толкова самодоволен, че чак ставаше нетърпим. Мартин Стричън отговаряше идеално на предоставения от него профил — онзи, в който се твърдеше, че техният сериен насилник и убиец на деца вероятно страда от „психически заболявания“. Очевидно изобщо не схващаше факта, че това никак не им бе помогнало в идентифицирането на Стричън.
	— Ето докъде сме стигнали засега — завърши Инш и направи тържествен кръгов жест по протежение на оперативната стая.
	Детектив-инспекторът кимна.
	— Изглежда нямате нужда от помощта ни — каза той, а думите му излизаха от устата тихо и заплашително, лекичко поръсени с намек за южняшки акцент. — Открили сте кой е човекът, пуснали сте екипи по претърсването. Сега ви остава само да чакате. Рано или късно ще се появи.
	Рано или късно не бе достатъчно за Инш. Рано или късно означаваше, че Джейми Маккрийт щеше да се присъедини към мъртвите.
	Докторът се изправи и погледна към фотографиите от местопрестъплението, закачени на стената, издавайки загадъчни звуци като „Хммм…“ и „Разбирам…“.
	— Докторе? — каза детектив-инспекторът. — Имате ли някаква идея къде може да се появи?
	Психологът се обърна, а светлината се отразяваше хитро в кръглите му очила. Той им пусна една усмивка в добавка.
	— Вашият човек няма да направи прибързана крачка — каза той. — Ще действа много предпазливо. В крайна сметка, това е нещо, което е планирал от дълго време.
	Логан сподели с Инш един поглед а ла „О, боже мой!“.
	— Ъъ… — каза той, като подбираше думите си внимателно. — Не смятате ли, че реакцията му е била по-скоро спонтанна?
	Докторът го погледна така, сякаш виждаше пред себе си досадно дете, но дете, чийто каприз в крайна сметка бе готов да удовлетвори.
	— Моля, обяснете?
	— На единадесетгодишна възраст е бил насилен от Джералд Клийвър. В събота Клийвър беше признат за невинен. В неделя открихме детето на Лъмли, преди Стричън да е успял да се върне, за да го обезобрази. Днес пък имаме реклами навсякъде по телевизията: Клийвър е продал историята си на вестниците. Стричън не може да се справи с мисълта за това и откача.
	Докторът се усмихна търпеливо.
	— Интересна теория — каза той. — Лаиците много често бъркат симптомите. Разбирате ли, в случая става въпрос за модел, който може да бъде разпознат единствено от човек с обучено око. Стричън е организиран насилник. Полага изключително големи грижи телата на жертвите му да не бъдат открити. Живее в ритуален свят, в който трябва да се подчинява на собствените си правила. Защото ако не го прави, значи не се различава особено от някое чудовище, хранещо се с деца. Разбирате ли, той се срамува от онова, което прави… — Доктор Бушел посочи към снимката от аутопсията на слабините на Дейвид Рийд. — Преструва се, че детето не е от мъжки пол, като премахва гениталиите. Повтаря си, че престъплението не е толкова отвратително, защото не насилва момченца. — Той свали очилата си и ги почисти с крайчето на вратовръзката си. — Не, Мартин Стричън трябва да има начин да оправдае действията си, дори и само пред себе си. Той има своите ритуали. Няма да бърза.
	Логан не каза нито дума повече. Инш показа на гостите столовата и двамата отново се озоваха сами в оперативната стая.
	— Каква торба с говна е тоя доктор!
	Инш кимна и зарови из джоба си за милионен път този следобед.
	— Да. Но тази торба с говна е помогнала за залавянето на четирима рецидивисти, трима от тях убийци. Може социалните му умения да са кофти, но има опит.
	Логан въздъхна.
	— Какво правим тогава?
	Инш се отказа от лова на бонбони и напъха безутешно ръце в джобовете на панталоните си.
	— Сега — каза той. — Сега си седим на задниците и се надяваме да ни излезе късметът.


	Лятно време през задните прозорци човек можеше да зарее поглед над безкрайните чимове проскубана трева, позлатена от слънчевите лъчи, и гледката се простираше чак до хоризонта. Разпилените сиви форми на Бъксбърн оставаха скрити зад стръмния хълм под кариерата. В хубав ден, когато фабриката за хартия не бълваше кълбести облаци от пара със странна миризма, склоновете на хълмовете, земеделските площи и короните на дърветата от другата страна на река Дон искряха като изумруди. Буколически рай, изолиран от монотонния грохот на трафика по двулентовото шосе долу.
	Ала сега нищо от това не се виждаше. Снежната буря се бе превърнала във виелица и в този момент, от мястото си до прозореца на голямата спалня, редови полицай Джаки Уотсън не успяваше да види нищо по-надалеч от градинската ограда. Тя въздъхна, обърна гръб на сивия ветровит следобед и слезе на долния етаж с наведена глава.
	Майката на Мартин Стричън се бе свила в кресло, тапицирано в жизнерадостни мотиви с розички и макове. От ъгълчето на устата й висеше цигара, а в пепелника до нея се бе натрупала цяла купчина от фасове. Телевизорът бе включен: даваха сапунена опера. Уотсън мразеше сапунените опери. Негодникът Саймън Рени обаче ги обожаваше. Самият той се бе настанил на кушетката с флорални мотиви, взираше се в екрана и сърбаше чай чаша след чаша.
	Остатъците от портокаловите кексчета все още стояха на масичката за кафе и Уотсън пътьом грабна последните две, след което застана директно пред електрическата печка с два нагревателя, решена да се стопли, дори това да означаваше панталоните й да избухнат в пламъци. В цялата къща цареше вледеняващ студ. В знак на доброжелателство, госпожа Стричън бе включила печката, но след доста продължително мърморене. Електричеството не било безплатно, нали разбирали. И как се очаквало от нея да се справя, след като онзи малък негодник не носел никакви пари? Синът на госпожа Дънкан надолу по улицата бил наркодилър. Носел вкъщи купища пари и всички отивали на почивка в чужбина два пъти годишно! Разбира се, че си излежал трите години в „Крекинхес“ за притежание и продажба на наркотици, но поне полагал усилия!
	Когато парата, издигаща се от задните части на панталоните й стана нетърпима, Уотсън се насочи към кухнята, за да сложи за пореден път чайника. Безкрайното поглъщане на чаши с чай бе единственият начин човек да се стопли в този проклет хладилник, който минаваше за къща.
	Кухнята не беше голяма — едно квадратно парче линолеум, маса в средата и работни плотове по стените, до един декорирани в никотиновожълто. Уотсън грабна три чаши от скарата за отцеждане и ги подреди на плота пред себе си с подрънкване, без да дава и пукната пара дали може да ги нащърби. Три пакетчета чай. Захар. Вряла вода. Млякото щеше да стигне само за двама.
	— Мамка му!
	Нямаше начин да остане тук още дълго в студа без чаша чай, с която да поддържа топлинката в себе си. На редови полицай Рени щеше да му се наложи да пие чая си чист.
	Тя събра чашите на път за всекидневната, където ги стовари на масичката за кафе. Госпожа Стричън сграбчи нейната, без да каже дори едно благодаря. Полицай Рени стигна само до:
	— О, страхотно… — преди да осъзнае, че в чая му няма мляко. Той отправи към Уотсън най-добрия си поглед на изгубено кутре.
	— Не се престаравай излишно — каза му тя. — Свършихме млякото.
	Той отправи разочарования си поглед към тъмната течност в чашата си.
	— Сигурна ли си?
	— Нито капка.
	Госпожа Стричън се намръщи към тях, изпускайки струйка дим между зъбите си:
	— Нещо против да млъкнете? Опитвам се да гледам телевизия.
	На екрана мъж с голяма глава и рядка брада пиеше чай и гледаше телевизия. Полицай Рени отново се вторачи към съдържанието на собствената си чаша.
	— Мога да отида да купя още мляко — предложи той. — Може би и малко бисквити? — След като Уотсън току-що бе изяла последните портокалови кексчета.
	— Инш ни каза да чакаме тук — отговори с въздишка тя.
	— Да, но на всички ни е ясно, че Стричън няма да се върне. Колко ще ми отнеме? Пет, десет минути? На ъгъла видях денонощен павилион…
	Госпожа Стричън този път дори извади цигарата от устата си:
	— Ще млъкнете ли най-после, ако обичате?
	Двамата излязоха в коридора.
	— Виж, ще се забавя само минутка. Не че и сама не можеш да го сриташ здравата, ако се появи! Освен това навън има още две коли, които наблюдават улицата.
	— Зная, зная. — Тя погледна обратно към премигващия телевизор във всекидневната и злата майка на Мартин Стричън. — Просто не ми се иска да пристъпваме заповедите на инспектор Инш.
	— Ако ти не кажеш и аз няма. — Полицай Рени грабна едно от дебелите палта, окачени в коридора. Малко миришеше на застояли пържени картофи, но щеше да го предпази от студа. — Целувка за късмет? — Той издаде устни.
	— Не, дори и да беше последният човек на Земята. — Тя го изблъска към вратата. — Вземи и чипс. Със сол и оцет.
	— Да, госпожо. — Той й отдаде чест немарливо.
	Тя проследи как вратата се затръшна след него, след което се върна във всекидневната, за да седне пред телевизора и да се заслуша в безмозъчните дрънканици, отпивайки от чая си.


	Трудно беше да се повярва колко много сгради всъщност стопанисваше или притежаваше абърдийнският отдел по поддръжката на парковите пространства. Списъкът им бе изпратен по факса от мъж със сърдит глас, недоволен от факта, че го бяха накарали да се върне в службата в седем без петнайсет. Всяка една от сградите трябваше да бъде посетена и претърсена. Доктор Бушел бе категоричен, че Стричън е отвел детето в някоя от тях.
	Логан не си направи труда да посочи колко невероятно очевидно беше това.
	Шансовете им да изберат точната сграда от километричния списък бяха минимални. Нямаше да успеят да го открият навреме. Малкият Джейми Маккрийт нямаше да доживее, за да види четвъртия си рожден ден.
	В опит да съкрати списъка поне малко, Логан бе принудил сърдития мъж от съвета да претърси информацията, с която разполагаше за данни, свързани с местата, където бе работил Стричън. Новият списък бе почти толкова дълъг, колкото и първият. Мартин Стричън бе започнал да се забърква в неприятности още от единадесетгодишна възраст. Откакто Джералд Клийвър бе протегнал мръсните си ръце към него. Младежът бе изтърпявал присъдите си, изгребвайки листа, подкастряйки храсти, плевейки, отпушвайки тоалетни в почти всеки от парковете на града.
	Логан реши да започнат в обратен хронологичен ред — от последните места, където бе работил Стричън. Екипите щяха да ги посетят, след което щяха да следват списъка отзад напред. С малко късмет щяха да открият детето, преди да му е посегнал. Ала нещо в Логан неспирно му повтаряше, че няма да се получи. Щяха да забележат Стричън след ден-два някъде из Стоунхейвън или Дънди. Нямаше начин да остане да се размотава из Абърдийн. Не и при положение че лицето му бе навсякъде из вестниците и телевизионните станции, след като дори по радиото излъчваха описанието му. Щяха да го намерят и в крайна сметка щеше да ги отведе при трупа на детето.
	— Как върви?
	Логан вдигна очи. Инш стоеше на вратата на малкия му кабинет. В главната оперативна стая имаше прекалено много медицинска психология за неговия вкус. Освен това тишината и спокойствието му бяха помогнали да организира екипите по най-добрия начин.
	— Претърсването започва.
	Инш кимна и му подаде нащърбена чаша кафе.
	— Не ми звучиш особено обнадеждено — каза, като се настаняваше на ръба на бюрото му и разглеждаше списъка с възможни скривалища.
	Логан призна, че това е така.
	— Не можем да направим нищо повече: екипите по претърсването получиха заповедите си, всички знаят реда, в който ще посетим сградите. Това е. Сега или ще го намерят, или не.
	— Искаш да си заедно с тях?
	— А вие?
	Инспекторът му се усмихна тъжно.
	— Да, но ми се падна честта да забавлявам с дрънкалки големите момчета… Една от привилегиите на званието. — Инш се надигна от ръба на бюрото и потупа Логан по рамото: — Но ти си обикновен детектив-сержант. — Той му намигна. — Завлечи си задника навън.


	Логан взе един ръждясал син воксхол от паркинга. Вече беше тъмно, минаваше седем. Вечерното движение в сряда не беше особено натоварено, понеже повечето хора се прибираха направо у дома след работа. Ужасното време не им позволяваше да отидат някъде другаде. Само най-безразсъдните тичаха от кръчма на кръчма под коледните светлини.
	Колкото повече намаляваше трафикът, толкова повече натрупваше снегът по улиците. Черният лъскав асфалт в градския център постепенно посивя, а сетне и побеля — точно когато Логан най-после изкара колата от управлението. Нямаше никаква конкретна цел: шофираше просто за да върши нещо. Поредният чифт очи, който се оглеждаше за колата на Мартин Стричън.
	Тръгна нагоре към Роузмънт и намина през парка Виктория и околните му улици без да излезе нито веднъж от колата. При положение че вятърът духаше с четиридесет метра в секунда, а температурата беше под нулата, нямаше начин Мартин Стричън да паркира на километри от мястото, където отиваше. Не и ако влачеше със себе си отвлечено дете.
	Около парка Виктория нямаше и следа от прогнилата фиеста на Мартин, затова Логан реши да тръгне към Уестбърн, от другата страна на пътя. Паркът беше доста по-обширен и нашарен със заснежени еднопосочни алеи. Логан караше бавно по хрущящата снежна покривка и оглеждаше всяко място, където Стричън можеше да е скрил колата.
	Нищо.
	Очертаваше се дълга нощ.


	Редови полицай Уотсън се взираше през прозореца, наблюдавайки как вятърът подмяташе напред и назад налитащия сняг. Полицай Рени бе излязъл преди цели петнайсет минути и оттогава насам отегченото й примирение се бе превърнало в нервно очакване. Не че се притесняваше от появата на Мартин Стричън — в края на краищата, както бе споменал и Негодника Саймън Рени, за нея не представляваше проблем да го срита здравата. Скромността настрана, но в действителност можеше да срита доста народ. Беше си спечелила прякора съвсем заслужено. Не, онова, което я тревожеше, бе… Откровено казано, не беше сигурна какво точно я тревожеше.
	Може би фактът, че я бяха отдалечили от разследването и й бяха възложили нещо толкова незначително? Трябваше да е там, навън. Да върши нещо. Не да стои тук безполезна, да гледа сапунени сериали и да пие чай. Тя въздъхна, изключи кухненската лампа и продължи да се взира в снега.
	Когато звукът се разнесе, тя подскочи. Дрънкане откъм входната врата.
	Всички косми по тила й се изправиха. Беше решил да се върне! Глупакът му с глупак бе решил да се прибере, сякаш нищо не е станало! Докато се промъкваше от кухнята в мрачния коридор, по лицето й пропълзя злорада усмивка.
	Дръжката на бравата започна да се спуска надолу и тя се напрегна. Сетне вратата се отвори, Уотсън сграбчи фигурата на мъжа и го стовари по гръб върху защитния найлон, покриващ килима. Скочи върху него, свила дясната си ръка в юмрук.
	Мъжът закрещя и протегна ръце пред себе си:
	Беше Негодника Саймън Рени.
	— А! — каза тя, като отпусна юмрук и се облегна назад. — Съжалявам.
	— Господи, Джаки! — Той надникна към нея през пръстите си. — Ако искаше да ме награбиш, трябваше само да кажеш!
	— Помислих те за някой друг. — Тя слезе от гърдите на Рени и му помогна да се изправи. — Добре ли си?
	— Може да се наложи да отскоча догоре, за да видя дали няма да намеря някой чист чифт боксерки, но иначе съм наред.
	Тя отново поднесе извиненията си и му помогна с покупките на път за кухнята.
	— Взех и полуготови макарони „Пот Нудъл“ — каза той, изпразвайки торбите на плота. — Пиле и гъби, телешко с домати, пикантно къри?
	Уотсън грабна пилето, а Рени кърито. На начумерената госпожа Стричън щеше да й се наложи да се задоволи с каквото е останало. Докато макароните поемаха горещата вода, полицай Рени я уведоми какво бе видял по време на пазаруването си. Една от колите на Инш бе паркирана в началото на улицата точно срещу магазина, така че Рени бе побъбрил известно време с полицаите. Бяха от Бъксбърн, малко по-надолу по шосето и не бяха особено впечатлени от задачата, която им бяха възложили. Било пълна загуба на време! Стричън нямало да се върне. Но ако го направел, щели да му изкарат задника през носа, задето ги карал да го чакат в студа.
	— Споменаха ли как се развива издирването? — попита тя, докато отсъстващо разбъркваше макароните си.
	— Лоша работа. Много сгради и никаква идея в коя може да се е укрил.
	Уотсън въздъхна и отново се загледа към снега през задния прозорец.
	— Очертава се дълга нощ.
	— Никакъв проблем за мен — каза Рени и се ухили, — ще гледаме „Ийстендърс“ на запис.
	Уотсън простена. Сякаш досега денят й бе особено розов!


	В Уестбърн парк нямаше и следа от форда на Мартин Стричън. За пореден път Логан си зададе въпроса дали нямаше да бъде по-реалистично, ако предположеха, че Стричън просто си е плюл на петите по някой от пътищата, водещи извън Абърдийн? Досега сигурно вече бе разбрал, че са го погнали. Откакто бе излязъл от управлението, по радиото бяха излъчили поне десетина апела за информация. Ако беше на мястото на Мартин Стричън, вече щеше да е на половината път за Дънди. В крайна сметка реши да продължи да кара напред.
	От време на време подминаваше по някоя патрулна кола, кръстосваща улиците също като него самия. Може би си струваше да опита в Хейзълхед? Или Мастрик? В крайна сметка разбра, че наистина нямаше значение накъде ще тръгне. Малкият Джейми Маккрийт със сигурност вече беше мъртъв. Той въздъхна и насочи колата към „Андерсън драйв — север“.
	Мобилният му телефон зазвъня с противната си мелодия и Логан отби встрани, качвайки автомобила на скрития в снега бордюр.
	— Логан.
	— Лаз, приятел! Как я караш?
	Проклетият Колин Милър.
	— Какво мога да направя за теб, Колин? — произнесе с уморена въздишка.
	— Слушам новините, чета пресизявленията. Какво става?
	Някакъв побеснял камион прогърмя покрай него, запращайки вълна от сняг и киша върху колата. Логан проследи как червените му стопове изчезнаха зад следващия завой.
	— Много добре знаеш какво става, по дяволите! Публикува проклетата статия и прецака единствения ни шанс да спипаме негодника. — Логан знаеше, че е несправедлив, че Милър не го бе направил нарочно, но в този момент не даваше и пукната пара. Беше уморен, изнервен и търсеше някой, на когото да се разкрещи. — А сега отвлече още едно дете, защото ти нямаше търпение да съобщиш на света, че сме намерили предишното мъртво… — Замълча шокирано, когато най-сетне осъзна онова, което през цялото време бе стояло пред очите му. — Мамка му! — Той стовари длан върху волана. — Мамка му, мамка му, мамка му!
	— Господи, човече, успокой се! Какво е станало?
	Логан изскърца със зъби и цапардоса волана още веднъж.
	— Да не получаваш удар?
	— Винаги знаеш кога някой е мъртъв, нали? Винаги научаваш, когато намираме нечие мъртво тяло. — Логан се намръщи, щом покрай него прелетя поредният камион и обви колата в опашката от сняг и лед, която го следваше.
	— Лаз?
	— Изобел.
	От другата страна на линията настъпи мълчание.
	— Тя е твоята къртица, нали? Души наоколо и ти носи вкусните хапки. Помага ти да продаваш скапаните вестници! — Сега вече крещеше. — Колко й плащаш? Колко струва животът на Джейми Маккрийт?
	— Няма нищо подобно! Аз… — Настъпи още една пауза, след което гласът на Милър отново се чу, но беше изтънял. — Идва у дома и понякога ми разказва как е минал денят й.
	Логан погледна телефона така, сякаш току-що беше пръднал в лицето му.
	— Какво?
	Въздишка.
	— Ние сме… Работата й е доста трудна и гадна. Понякога й се иска да сподели с някой. Нямахме представа, че нещата ще се развият по този начин… кълна се! Ние…
	Логан прекъсна, без да каже нищо повече. Трябваше да се досети още преди векове. Операта, лъскавата кола, дрехите, изисканата храна, устата, пълна с цинизми. Всичко започваше от Милър. Той „вдигаше палатката“ с Изобел. Седящ сам, в колата, в снега, в мрака, Логан затвори очи и изруга.

	* * *

	Ако на редови полицай Уотсън й се наложеше да изгледа още една сапунена опера, щеше да запищи. Сега госпожа Стричън се бе обърнала към колекцията си от видеокасети. Нещастни хора и нещастното им всекидневие, оплакващи се един на друг в безсмислен парад от нещастие. Господи, толкова беше отегчена! В къщата нямаше нито една книга. Разполагаха единствено с телевизора, бълващ безкрайните сапунени сериали.
	Тя се върна в кухнята и напъха празната картонена чиния от макароните в кофата за боклук, без да си направи труда да включи лампите. Каква загуба на време!
	— Джаки, сложи чайника, докато си там!
	Уотсън въздъхна.
	— От какво умря последният ти роб?
	— С мляко и две захарчета, става ли?
	Тя ядовито напълни за пореден път чайника и го сложи да кипне.
	— Последният път аз направих чай — заяви, когато се върна обратно във всекидневната. — Сега е твой ред.
	Полицай Рени я изгледа втрещено:
	— Ще изпусна началото на „Емърдейл“!
	— Записано е на касета! Как можеш да изпуснеш началото на „Емърдейл“, ако е записан на касета? Натисни пауза, да му се не види!
	Настанена на тапицирания си трон, госпожа Стричън погреба поредната мъртва цигара в купа с останалите.
	— Вие двамата някога преставате ли да спорите, по дяволите? — попита, като извади запалката и пакета с цигарите си. — Като проклети деца сте.
	Уотсън изскърца със зъби.
	— Искаш чай, правиш чай. — Тя се обърна и тръгна към горния етаж.
	— Къде отиваш?
	— Отивам да пишкам. Нещо против?
	Полицай Рени вдигна ръце в знак, че се предава.
	— Добре де, ще направя чай. Божичко, щом направи такъв голям въпрос… — Той се надигна от дивана и събра празните чаши.
	Като се усмихваше доволна от малката си победа, полицай Уотсън се качи по стълбите.
	Без да чуе как задната врата се отвори.


>	37

	Тоалетната бе съоръжена с едно от „онези“ казанчета. Без значение колко силно или често натискаше дръжката, казанчето просто не успяваше да накара нещата да изчезнат. Редови полицай Джаки Уотсън седна на ръба на ваната и отново започна да помпа с дръжката, преди отново да надникне под капака. Поне тоалетната хартия вече я нямаше. Останалото бе достатъчно разводнено, че да остане незабелязано.
	Подобно на останалата част от къщата, в банята цареше кучешки студ. Като потисна потръпването си, тя си изми ръцете, хвърли един поглед на изсивялата кърпа на гърба на вратата и подсуши ръце в панталоните си.
	Когато отвори вратата на банята, някой стоеше точно пред нея. Тя подскочи, изпускайки задавен вик. Стричън се беше върнал!
	Уотсън се озъби и замахна с юмрук към лицето без да разсъждава, отклонявайки го едва в последния миг, когато мозъкът успя да догони зрението. Никакъв Мартин Стричън. Беше майка му с разширени от ужас очи. Двете останаха вгледани една в друга, а кръвта пулсираше в ушите им оглушително.
	— Не прави така! — каза Уотсън, като отпусна ръка.
	— Дръпни се — отговори майката на Мартин, с леко разтреперан глас, като й хвърли такъв поглед, сякаш си имаше работа с някой, избягал от лудницата, — пикочният ми мехур направо ще се спука. — Тя се промуши покрай нея, като придържаше предницата на жилетката си с една ръка, а с другата притискаше издание на „Ивнинг Експрес“. — Приятелят ти още не е направил проклетия чай. — Тя затръшна вратата, оставяйки редови полицай Уотсън сама, в горната част на стълбите, в тъмното.
	— Прекрасна жена — измърмори тя. — Нищо чудно, че хлапето й се е превърнало в чудовище.
	Слезе долу, мислейки за бирата, която й дължеше детектив-сержант Макрей. Доста по-добра идея от поредната чаша чай. Като продължаваше да си мърмори недоволно, тя се отпусна на дивана. Началните надписи на „Емърдейл“ премигваха на екрана, поставени на пауза в момента, в който тъкмо прелитаха над някакво поле. Колко мило от тяхна страна да изчакат посещението до тоалетната.
	— Хайде, Рени! — извика от всекидневната тя. — Какво толкова му мислиш, по дяволите? Торбичка чай, вода, мляко. Въобще не е сложно. — Тя отново се отпусна в кушетката и се намръщи към телевизора. — О, за бога! — Вдигна се и бавно тръгна към кухнята. — И един проклет чай ли не можеш…
	На покрития с линолеум под имаше проснато тяло.
	Беше редови полицай Рени.
	— По дяволите!
	Тя грабна радиото от рамото си, след което светът експлодира в каскада от жълти и черни фойерверки.


	Едва ли бе останала прекалено дълго в безсъзнание. Часовникът над печката го потвърждаваше. Само пет минути. Тя простена и опита да се изправи, но нещо не беше наред с ръцете и краката й. Когато се претърколи на пода, кухнята се завъртя около главата й.
	Когато затвори очи положението се влоши още повече. Усещаше металически привкус — някой беше завързал парцал на възел и го бе напъхал в устата й. Същият някой бе завързал ръцете й зад гърба и глезените й един за друг.
	Тя пак се претърколи по гръб и кухнята се впусна в нова въртележка. След като световъртежът й премина, Уотсън продължи да се придвижва до позицията, в която се оказа с гръб към всекидневната и с лице към задната врата.
	Полицай Рени лежеше по корем. Лицето му бе отпуснато и бледо. Бяха го овързали също като нея, а стичащата се кръв придаваше на тъмната му коса лъскав и ален вид под осветлението в кухнята.
	Отгоре се разнесе звук от многократно пускане на вода в тоалетната.
	Тя отново се претърколи. Този път на света му трябваше по-малко време, докато престане да се върти.
	Пускане на вода, пускане на вода, пускане на вода…
	До кофата за боклук беше оставена пазарска чанта. Доста обемиста. В горната част, около дръжката, имаше натрупан сняг.
	Редови полицай Уотсън опита да натисне бутона за предаване на радиостанцията си с брадичка. Апаратът все още бе прикрепен към рамото й, ала независимо от усилията си, не успяваше да достигне копчето.
	След това в кухнята влязоха чифт крака. Бяха обути в дебели вълнени чорапи и тежка вълнена пола. Зад тях се очертаваше рамката на тъмния коридор. Уотсън вдигна очи към лицето на госпожа Стричън. Очите на жената бяха кръгли и побелели, а отпуснатите й устни помръдваха беззвучно, докато наблюдаваше овързаните тела на пода в кухнята. Тя се завъртя, вдигайки ръце на хълбоците си.
	— Мартин! Мартин!
	Гласът й звучеше като рев на озверял носорог.
	— Какво, по дяволите, си мислиш, че правиш, мръсен малък негоднико?
	Над нея се спусна сянка.
	От мястото си на пода Уотсън успя да види само част от мъжа с едър кокал, чиито огромни ръце не можеха да си намерят място. Като птички, уловени в мрежа.
	— Мамо…
	— Никакво „мамо“, дребен негоднико! Какво, по дяволите, е това? — Тя посочи завързаните полицаи.
	— Аз не…
	— Отново си се занимавал с малки момченца, нали? — Тя го ръгна здравата в гръдния кош с кокалестия си пръст. — Полиция в къщата ми! Отвращавам се от теб! Ако баща ти беше жив, щеше да те пребие от бой, разлигавен малък негодник и перверзник такъв!
	— Мамо, аз…
	— Винаги си бил пиявица! Червей, който се увиваше около гърдите ми!
	Той отстъпи назад.
	— Мамо, недей…
	— Никога не съм те искала! Ти беше грешка! Чуваш ли ме? Ти беше една гадна, скапана, шибана, ужасна грешка!
	Уотсън видя как краката се преместиха, когато Мартин Стричън обърна гръб на майка си и побягна по посока на всекидневната. Ала госпожа Стричън си искаше своето. Тя хукна след него, а гласът й се надигна като ръждясала резачка:
	— Да не си посмял да ми обръщаш гръб, проклетнико! Две години! Чу ли ме! В продължение на две години баща ти беше в затвора, когато те родих! Ти съсипа всичко! Винаги си бил безполезен!
	— Недей… — Думата прозвуча тихо, ала Уотсън долови заплахата в нея.
	Госпожа Стричън не успя.
	— Повдига ми се от теб! — режеше гласът й. — Да се гавриш с малки момченца! Мръсен, противен негодник. Ако баща ти беше жив…
	— Какво? Какво? Какво, ако баща ми беше жив? — Гласът на Мартин бе оглушителен, разтреперан от ярост.
	— Щеше да те пребие като куче! Ето какво!
	Нещо във всекидневната се разби. Ваза или кана.
	Възползвайки се от шума, устремена към телефона, Уотсън сви крака под себе си и се отблъсна, напредвайки с по няколко сантиметра по пода като гъсеница.
	— Вината за всичко това е само негова!
	— Да не си посмял да обвиняваш баща си за онова, в което си се превърнал, мръсен негоднико!
	Щом успя да се измъкне пълзейки от кухнята, Уотсън усети върху бузата си грапавия килим в коридора. Във всекидневната още нещо се разби в стената.
	— Той ми причини това! Той! — В тона на Мартин се долавяха сълзи, които не можеха да прикрият яростта. — Той ме вкара в болница! Той ме заведе при онзи… онзи… Клийвър! Всяка нощ! Всяка една проклета нощ!
	— Да не си посмял да говориш така за баща си!
	— Всяка божа нощ! Джералд Клийвър ме използваше всяка нощ! Бях само на единайсет!
	Уотсън достигна масичката с телефона. На това място килимът в коридора отстъпваше на студена гумена подложка.
	— Жалък, ревлив малък негодник!
	Отекна плесница, плът в плътта, след което настъпи мълчание.
	Редови полицай Уотсън пое риска да надникне във всекидневната, ала от мястото си виждаше единствено сенки върху тапетите. Мартин Стричън бе коленичил и се държеше за лицето. Силуетът на майка му се извисяваше над него.
	Уотсън продължи да пълзи напред, докато се изравни с масичката за телефона. Сега вече можеше да види какво става във всекидневната и в тясната столова. Непосредствено до една дъска за гладене имаше купчина дрехи, а точно пред тях госпожа Стричън замахваше за втори път над сина си.
	— Противен, противен малък мръсник! — Тя подчертаваше всяка своя дума със злобна плесница по главата на Мартин.
	Уотсън блъсна масичката с рамо. Звукът потъна незабелязан сред виковете и крясъците. Телефонът се залюля в гнездото си, веднъж, два пъти, след което изпълни мълчалив пирует по посока на пода. Никой не чу как изтрака върху пластмасовата подложка.
	— Трябваше да те удуша още като те родих!
	Уотсън улови неумело телефона в ръка, изви глава към него, за да вижда по-добре, след което натисна три пъти цифрата девет с палец. Хвърли отчаян поглед към всекидневната. Никой не гледаше към нея. При шума от караницата не можеше да чуе дали от другата страна се звъни, но все пак се извъртя, притисна ухо към слушалката и приближи запушената си уста към микрофона.
	— Спешни услуги. С кого да ви свържа?
	Положи отчаяни усилия да отговори, ала от устата й излезе единствено серия от приглушени изсумтявания.
	— Съжалявам, бихте ли повторили?
	Като се потеше обилно, Джаки Уотсън направи втори опит.
	— Този номер е само за спешни обаждания. — Доброжелателният тон от другата страна линията бе изчезнал. — Углавно престъпление е да си правите шеги!
	Всичко, което Джаки успя да отвърне, бе поредното изсумтяване.
	— Дотук беше, ще докладвам за вас!
	Не! Не! Трябваше да проследят номера и да изпратят помощ!
	Линията прекъсна.
	Тя ожесточено се изви за втори път и улови слушалката, за да набере 999.
	Ударът, който се разнесе, прозвуча тихо и мокро.
	Тя откъсна очи от телефона и ги насочи към всекидневната. Госпожа Стричън тъкмо залиташе по посока на кушетката. Лицето й бе пребледняло като снега отвън. Зад нея стоеше Мартин с ютия в ръка. Изражението му бе необичайно спокойно и ведро. Майка му се препъна, улови се за възглавничките, натрупани в креслото, а Мартин пристъпи и за втори път засили ютията в широк полукръг. Ютията се срещна със задната част на черепа й и жената просто се отпусна като чувал с картофи.
	Уотсън усети как нещо се надига в стомаха й. Разтреперано започна да натиска клавишите.
	Треперещата ръка на госпожа Стричън се гърчеше безволно на облегалката на кушетката. Синът й приближи до гърдите си ютията с едната си ръка, докато с другата опитваше дължината на кабела. Нещо като усмивка разкриви ъгълчетата на устата му, когато се наведе и уви жицата около врата на майка си. Докато изстискваше живота от нея, кракът й не преставаше да тупка по килима.
	Уотсън изскърца със зъби, грабна телефона и започна да пълзи обратно по посока на кухнята. Сълзите се стичаха от очите й, а безсилието и самосъжалението се смесваха с ужаса от гледката на това как един човек отнема живота на друг. От ясното съзнание, че следващата е тя.
	Пое си дълбоко дъх, затвори очи и опита да си припомни мобилния номер на детектив-сержант Макрей. Зад себе си, през отворената кухненска врата, чуваше как кракът на госпожа Стричън започва да забавя темпото.
	Пръстите на Джаки набраха номера на Логан, след което отново изпълни номера с извъртането и приближаването до слушалката отпреди малко. Хайде, хайде! Вдигни.
	Щрак.
	— Логан.
	Тя запищя, ала парцалът в устата й приглушаваше звука, превръщайки го в писукане.
	— Ало? Кой е?
	Не! Не отново! Трябваше да я чуе.
	— Милър? Ти ли си?
	Тя запищя за пореден път, този път нецензурни ругатни, проклинайки го, задето беше така зашеметяващо глупав.
	Сянката на Мартин Стричън се спусна през пода на кухнята. В едната си ръка все още стискаше ютията. По излъсканата й повърхност беше полепнала гъста кръв. В съсиреците се виждаха мазни накъдрени косми.
	Очите й се стрелнаха от ютията към лицето на Мартин. Дясната страна на надупченото му от пъпки лице бе покрита с алени лунички. Той погледна надолу към нея с тъга в очите, после вдигна телефона и известно време се вслушва в думите на Логан, който настояваше да научи кой звъни на мобилния му номер. След което хладнокръвно натисна червения бутон, прекъсвайки разговора.
	Ножиците се появиха от горното чекмедже, изпод една тенджера. Остриетата им лъщяха в студената светлина. Той се усмихна на Джаки.
	_Клъц, клъц, клъц…_
	Време беше да го направи както трябва…


	Логан се вторачи в телефона си и изруга. Сякаш си нямаше достатъчно грижи на главата и без някой да си прави шеги с него! Той разгледа номера, от който го бяха търсили. Беше местен, но не му бе познат. Намръщи се, избра „връщане на обаждането“ и се вслуша в пиукането на автоматичната система, докато го свързваше с номера.
	Не спираше да звъни, отново и отново. Нямаше отговор. Да, помисли си той, има два начина да одереш котка. Записа си номера и се обади в контролния център, за да ги помоли да проследят обаждането. На човека от другата страна на линията му трябваха почти пет минути, но най-накрая отново чу гласа му:
	— Госпожа Агнес Стричън, „Хауисбанк авеню“ №25, Абърдийн…
	Логан не дочака пощенския код, просто изкрещя:
	— Мамка му! — и натисна докрай педала на газта. Колата намери пътя си обратно към средата на платното със змиевидно приплъзване. — Слушайте — каза на оператора, изстисквайки душата на ръждивия воксхол през снега и кишата, — детектив-инспектор Инш е разположил две коли в Мидълфийлд. Искам моментално да отидат на този адрес!


	Когато се добра дотам, двата патрулни автомобила вече бяха паркирали напряко на улицата пред номер 25. Вятърът започваше да замира. От оранжевото небе бавно се сипеха едри снежинки. Въздухът имаше вкус на пипер.
	Логан натисна спирачките, а колата се обърна странично и започна да се пързаля по заледения асфалт, спирайки едва когато се блъсна в бордюра. Той изхвърча на студа и след като на няколко пъти едва не падна, изкатери стълбите и влезе в дома, който Мартин Стричън споделяше с майка си.
	Госпожа Стричън лежеше по корем във всекидневната. Задната част на черепа й беше хлътнала, а около гърлото й имаше яркочервена ивица. Откъм кухнята се носеха гневни гласове и щом Логан нахлу вътре, видя двама униформени полицаи. Единият беше приведен над нечия фигура, свита на пода, а другият говореше по радиостанцията си:
	— Повтарям: ранен полицай!
	Очите на Логан бързо зашариха из претъпканото помещение, спирайки върху купчина плат в ъгъла, точно до кофата.
	В кухнята влезе трети униформен полицай, който каза, като едва си поемаше дъх:
	— Претърсихме цялата къща. Няма и следа от други хора.
	Логан мушна с пръст купчината плат. Чифт разпокъсани черни панталони. Под тях имаше останки от черен пуловер и бяла блуза. От онези с гайки на рамото, специално изработени, за да държат пагони. Обърна глава през рамо точно когато четвъртият от хората на детектив-инспектор Инш спря забързано в коридора зад партньора си.
	— Къде е тя?
	— В къщата няма никой, сър.
	— Проклятие! — Логан скочи на крака. — Ти и ти… — посочи двамата новодошли, които бяха претърсили къщата, — … навън! Отвлякъл е редови полицай Уотсън. Претърсете всяка улица, всяка отворена врата, навсякъде, където можете!
	За момент двамата останаха неподвижно на мястото си, загледани към сгърчената на пода фигура на полицай Саймън Рени.
	— Движение! — кресна Логан.
	Те побягнаха навън.
	— Как е? — попита той, като прекрачи тялото и отвори задната врата, за да позволи на студения нощен въздух да влезе в помещението.
	— Отнесъл е неприятен удар по тила. Диша, но не изглежда много добре.
	Логан кимна.
	— Остани с него. — Насочи пръст към последния полицай. — Ти идваш с мен!
	В градината отзад снегът бе натрупал до колене. Преспите бяха пропълзели по стените и вече достигаха почти до прозорците, но се виждаше и съвсем ясна пътека, изчезваща в мрака.
	— По дяволите!
	Логан стисна зъби и нагази в снега.


>	38

	Не беше нещо повече от обикновена колиба. Бетонен навес встрани от пътя за кариерата. Като дете беше играл тук. Не, не беше играл. Беше се крил. Криеше се от баща си. Криеше се от света.
	Гранитносивата заоблена стена на кариерата беше като едва забележима сянка през завесата на падащия сняг. Беше врязана в скалата, в резултат на което се бе образувала стръмна урва. По късно собствениците бяха насочили вниманието си към залежите под земята, в резултат на което се беше образувало коварно дълбоко езеро. Дори и посред лято водата бе мрачна и ледена, а в дълбините й се таяха полюшващи се гори от водни растения. Близо до бреговете можеха да се намерят дори пазарски колички, но по-навътре дъното се спускаше до безкрай. Никой не плуваше в езерото в кариерата. Не и откакто през петдесетте там бяха изчезнали две момчета.
	Местността беше призрачна. Царство на мъртвите. За него бе идеална.
	Полицаите не трябваше да са в къщата! Не трябваше да се получава така. Не биваше да са там… Той си проправи път през натрупалия до глезените сняг по посока на навеса, като с мъка си поемаше дъх. Товарът му тежеше и раменете започваха да го болят. Но си струваше. Тя беше добро момиче. Не се бори изобщо. Мартин я бе изритал в лицето само веднъж, след което бе омекнала напълно. Смълчана и умиротворена, докато я освобождаваше от дрехите.
	Ръцете му трепереха от досега с кожата й: прохладна на допир и мека. Разряза дрехите й, като остави само сутиена и гащичките. Онова, което се криеше под тях, го плашеше. Караше го да изпитва болка.
	След което телефонът започна да звъни. Звънеше и звънеше, и звънеше, докато я премяташе през рамо, вдигаше голямата пазарска чанта и излизаше, олюлявайки се, през задната врата. Идваха за него.
	Вратата на навеса бе затворена с помощта на голям месингов катинар, точно до табелата с надпис: „ПРЕДУПРЕЖДЕНИЕ: ОПАСНОСТ ОТ СРУТВАНЕ. ДОСТЪПЪТ Е ЗАБРАНЕН“.
	Той изпъшка от усилие, отстъпи назад и заби крак в дървената врата точно до катинара. Старата врата изтрещя под напора на удара, ала катинарът устоя. Той отново я изрита, след което я изрита за трети път, за късмет. Последният удар отекна в стените на кариерата, които погълнаха звука от разцепващото се дърво, когато скобите на катинара най-после се предадоха.
	Вътре бе смразяващо студено и тъмно, миришеше на мишки и плъхове, прахта се беше трупала години наред. Като се хилеше нервно, той плъзна жената от рамото си върху бетонния под. Бледата й кожа сияеше на фона на тъмната сивота и той потрепери, преструвайки се, че му е студено, ала знаеше, че причината бе тя.
	Стовари голямата чанта до тялото й. След това, знаеше го със сигурност, щеше да му се повдига. Щеше да повръща докато не останеше нищо освен жлъч и срам. Но това щеше да дойде по-късно. Сега кръвта бучеше в ушите му.
	Дръпна ципа с вдървени пръсти.
	— Ехо? — каза той.
	Във вътрешността на чантата малкият Джейми Маккрийт отвори очи и започна да пищи.


	Следите от стъпки изчезваха бързо под непрестанно сипещия се сняг, запълващ и заглаждащ всяка вдлъбнатина под себе си. Логан се подхлъзна и спря, докато очите му не спираха да оглеждат околността. Следата ги бе отвела далеч от къщата, право в мрака. И ето че бе свършила.
	Той изруга злобно.
	Полицаят, който беше повлякъл след себе си, също спря зад него, като дишаше тежко.
	— А сега какво, сър? — попита той и още веднъж опита да си поеме дъх.
	Логан се огледа, опитвайки се да отгатне в коя посока бе поел Мартин Стричън, отнасяйки със себе си редови полицай Уотсън. Проклятие! Беше предупредил Инш, че идеята да оставят само двама полицаи в къщата не е добра!
	— Ще се разделим — каза най-накрая. — Трябва да покрием колкото се може по-голяма територия.
	— В коя посока искате да тръгна…
	— Не ме е грижа! Просто я намери!
	Докато полицаят тръгваше под ъгъл от четиридесет и пет градуса встрани от досегашната им посока с наранен вид, Логан извади мобилния си телефон.
	— Детектив-сержант Макрей — каза на жената, която се отзова. — Къде са ми подкрепленията?
	— Един момент…
	Логан отново плъзна очи през лишения от черти пейзаж. Сякаш някой бе изтрил света, оставяйки след себе си само бяло поле под жълтото каменно небе.
	— Ало, детектив-сержант Макрей? Детектив-инспектор Инш каза, че са на път. Освен това до две минути към вас трябва да се присъединят полицаи от Бъксбърн.
	Вече можеше да чуе слабия вой на сирените, мъртвешки приглушен от падащия сняг.
	Логан продължи да крачи през преспите, усещайки как ледената вода започва да се просмуква в панталоните му, а краката му полека натежават. Дишаше като товарен влак, а дъхът му увисваше в нощния въздух и го обгръщаше в мъгла.
	В гърдите му се бе настанило отровно чувство за обреченост. Шансът да открият Мартин Стричън в мрака и снега, беше минимален. Не и без кучета. Може би трябваше да изчака кучетата? Ала дълбоко в себе си знаеше, че не би могъл просто да стои, без да прави нещо. Каквото и да е.
	Теренът започна полека да се изкачва и той заработи още по-усърдно с крака, газейки до колене в снега. След което изведнъж се оказа на върха. Чувстваше как сърцето му подскача чак до гърлото, а вътрешностите му се бяха свили на топка. Земята беше изчезнала! Намираше се на ръба на пропаст с единия крак във въздуха, размахвайки ръце като обезумял, за да запази равновесие.
	Логан успя да стъпи на твърда почва, след което внимателно, сантиметър по сантиметър пристъпи напред, докато отново не надникна през ръба на урвата.
	Една от кариерите. Широк три четвърти полукръг от голи стени, в чието дъно се виждаше мрачно езеро. Падащият сняг, който се спускаше под него, само подсилваше замайващото усещане. До ледените черни води трябваше да има не по-малко от петнайсет-двайсет метра.
	Пулсът му все така си оставаше учестен. Кръвта блъскаше във вените му и караше ушите му да пищят.
	В основата на урвата имаше правоъгълна бетонна барака, недалеч от брега на езерото. Една тънка жълта ивица разцъфна за миг през пролуката на прозореца, след което също толкова бързо се скри.
	Логан се обърна и започна да тича.


	Фенерчето не придаваше особено уютен вид на бараката. Лъчът му хвърляше апатична размита светлина, която уплътняваше още повече сенките във вътрешността.
	Редови полицай Уотсън простена и отвори едното си око. Главата й беше като натъпкана с горяща памучна вата. Усещаше единствено миризмата на мед, а лицето й бе лепкаво и студено. Всъщност цялото й тяло бе студено, дълбоко вледенено. Постепенно я обзе дълбоко разтърсващо треперене, от което сякаш костите й затракаха, а главата й се опитваше да се откачи от раменете.
	Всичко й се струваше размазано, изчезваше и отново се появяваше на фокус, докато отчаяно се бореше да изплува на повърхността. Беше правила нещо. Нещо важно…
	Защо й беше толкова студено?
	— Будна ли си?
	Гласът принадлежеше на мъж, нервен, едва ли не срамежлив. Разтреперан.
	Всичко си дойде на мястото отведнъж.
	Редови полицай Уотсън се опита да скочи на крака, ала и те, и ръцете й все още бяха завързани. Внезапното й раздвижване накара помещението да се завърти около нея, размивайки границите на околното пространство като в някакъв демоничен фокус. Тя стисна здраво очи и издиша звучно през зъби. Постепенно блъскането по главата й престана, а когато отново отвори очи, видя пред себе си разтревоженото лице на Мартин Стричън.
	— Съжалявам — каза той, като протегна разтреперана ръка, за да отметне косата от лицето й. — Не исках да те удрям, но нямах избор. Нямах намерение да те наранявам… Добре ли си?
	Тя започна да мънка нещо през превръзката на устата си.
	— Добре — кимна Мартин, без да разбере и дума от канонадата от ругатни, която Уотсън току-що бе изсипала по негов адрес. — Добре.
	Той се изправи и й обърна гръб, привеждайки се над голямата чанта, която тя бе забелязала още в кухнята, след което с тих, шепнещ глас започна да пее „Пикника на мечетата“. През цялото време галеше нещо във вътрешността на чантата.
	Очите на Уотсън обиколиха светкавично помещението в търсене на оръжие. Мястото изглежда бе изпълнявало функцията на офис по едно или друго време от съществуването си. До вратата на стената все още висеше рамка за работни карти, а от другата страна се виждаше подут от влага и плесен календар с голи жени. Мебелите бяха изчезнали. Останалото се състоеше от покрити с графити стени и студен бетонен под.
	Започна да трепери отново. Защо, по дяволите, й беше толкова студено? Стреснато погледна надолу, установявайки, че е почти без дрехи.
	— Няма защо да се тревожиш, малкия — каза внимателно Мартин.
	Откъм торбата се разнесе тихо хленчене, което накара кръвта в жилите на Джаки да се смръзне. Джейми Маккрийт все още беше жив. Болният негодник щеше да я принуди да гледа как убива едно дете!
	Тя напрегна всичките си мускули и се опита да разкъса въжетата около китките и краката си. Не помръднаха и на сантиметър. Крайниците й трепереха от усилието, а оковите й се врязаха още по-дълбоко в кожата й.
	— Няма да изпиташ същото като мен. — Той продължаваше да гали детето нежно, издавайки утешителни звуци. — През целия ми живот ми се налагаше да живея с онова, което Джералд Клийвър ми причини… Ти ще бъдеш свободен. Няма да изпиташ нищо подобно. — Уотсън чувстваше сълзите в гласа му. — Ще бъдеш в безопасност.
	Тя се изви по гръб, поемайки си остро дъх, когато голата й кожа влезе в контакт с вледеняващата повърхност на бетона.
	Мартин извади детето от торбата и го накара да седне близо до Уотсън.
	Джейми все още носеше зимните си дрехи в оранжево и синьо и шапка с два пискюла. Очите му бяха огромни и пълни със сълзи, а от носа към разкривената му уста течаха две сребристи ивици. Тихи ридания разтърсваха цялото му тяло.
	Мартин отново се наведе над чантата и в ръцете му се появи дълъг електрически кабел. Направи по един възел от двете страни с умели движения и ги стегна здраво. После стисна единия възел в лявата си длан и уви кабела два пъти около юмрука си. Сетне стори същото и с лявата ръка и накрая кимна доволно.
	Вдигна натъжени очи към редови полицай Уотсън, която не спираше да се бори, за да се освободи.
	— След това всичко ще бъде наред — каза й той. — Просто трябва… — Той се изчерви. — Разбираш ли… Да започна. После всичко ще бъде наред. Ще го направим и ще бъде хубаво. Това повече няма да ми трябва. — Той прехапа устни и размърда кабела. — Всичко ще бъде нормално, всичко ще бъде наред.
	Пое си дълбоко дъх и оформи примка от кабела, който стискаше в двата си юмрука. Достатъчно голяма, за да мине главата на Джейми.
	Момченцето простена от ужас, а очите му не се отделяха от Джаки, която неистово се бореше с въжетата.
	— „Ако се разходиш в ден като този в гората…“
	Полицай Уотсън зарита с крака във въздуха, подпирайки се на ръце и се изви така, че почти се преобърна надолу с главата.
	Лицето на Мартин се приближи. Песента замираше на устните му, докато разтваряше колене колкото можеше повече и се прицелваше в главата му. Не му остана време да реагира, когато тя уви крака около врата му и го стисна с всички сили.
	Ужасът разшири лицето на Мартин Стричън, карайки очите му да изскочат в неистов страх. Уотсън ожесточено се замята наляво и надясно, за да сключи глезени и с допълнителната опора да премаже трахеята му.
	Ръцете на Стричън се бяха оплели в импровизираната гарота. Юмруците му забарабаниха безрезултатно по бедрата й.
	Уотсън изръмжа триумфално и най-после успя да извие глезените си в подходящата позиция. Сега вече налегна с цялата си тежест, гледайки с мрачно удовлетворение как лицето на Мартин започна да придобива пурпурен цвят. Нямаше намерение да го пуска, докато болният негодник не падне мъртъв.
	Изпаднал в паника, Мартин освободи ръцете си от електрическия кабел и започна да удря и дращи всичко, до което успяваше да се докопа. Юмруците му се врязаха в коремната й област.
	Въпреки ужасната болка в стомаха, Уотсън просто затвори очи и продължи да стиска.
	Мартин заби зъби в бедрото й, точно над коляното. Впи ги с цялата си мощ, вкусвайки кръвта, разтърсвайки глава, опитвайки се да откъсне парче жива плът.
	Тя изпищя през превръзката на устата си, а Мартин отново я захапа, без да престава да удря и дращи. Юмрукът се стовари в бъбреците й и Джаки почувства как тялото й изтръпва.
	Мартин успя да се освободи от сключените й крака само за няколко секунди, отстъпи назад, като се олюляваше несигурно и спря едва когато се блъсна в далечния ъгъл на бараката. По брадичката му се стичаше кръв. Той масажираше гърлото си с пръсти, опитвайки се да си поеме дъх.
	— Ти си… Ти си като останалите! — изкрещя той. Гласът му бе прегракнал и изтънял.
	Джейми Маккрийт започна да плаче на висок глас, висок, пронизителен рев, който отекваше в оголените бетонни стени на бараката.
	— Млъкни! — Мартин се изправи на крака, улови момчето за горната част на ръцете и го вдигна над пода: — Млъкни! Млъкни! Млъкни!
	Ала това само накара детето да заплаче още по-силно.
	Мартин го удари с опакото на ръката си. От мощния удар устната на момченцето се разцепи, а от носа му рукна кръв.
	Последва тишина.
	— О, боже… О, боже, не… — Мартин остави детето на пода с ужасено лице.
	Той се вторачи в подсмърчащото, парализирано от страх малко момче, като чупеше ръце, сякаш се опитваше да се отърве от жилещата болка след удара.
	— Съжалявам! Не исках… — Той посегна напред, ала Джейми Маккрийт, с очи като паници, се отдръпна рязко назад, покривайки лице с ръкавичките си.
	В слабата светлина на фенера Мартин Стричън се вгледа с омраза в редови полицай Уотсън. Тя лежеше странично, дишаше учестено през превръзката на устата си, а кръвта се стичаше от ухапванията на бедрата й.
	— Ти си виновна! — Той изплю кръвта й на бетонния под. — Ти ме принуди да го ударя!
	В стомаха на Джаки се заби тежък ботуш, който почти успя да я повдигне от пода. Тя издаде задавен писък щом огнената болка плъзна през корема й.
	— Също като останалите си!
	Нов ритник, този път в ребрата. Мартин вече крещеше:
	— Всичко можеше да бъде наред! Ти съсипа всичко!
	Изведнъж вратата се отвори с мощен удар.


	Логан се втурна в мрачната барака. В бледата светлина на изпуснатия фенер видя всичко: редови полицай Уотсън лежеше полугола на пода на една страна със затворени от болка очи; Джейми Маккрийт, с кръв по лицето, се опитваше да се отдръпне колкото може по-назад; Мартин Стричън отдалечаваше ботуша си, за да нанесе поредния ритник.
	Стричън замръзна и се обърна тъкмо когато Логан се блъсна в него и двамата се забиха в отсрещната стена. Покрай главата на Логан профуча юмрук и нечий висок писък прониза ушите му. Честният двубой не влизаше в плановете му, така че се насочи право към слабините на Мартин Стричън и стовари юмрук в чатала му.
	Едрият мъж издиша изненадано и се олюля назад с пребледняло лице, като с една ръка държеше гениталиите си. После се приведе и повърна върху себе си.
	Логан не го дочака да престане, просто улови косата на тила му и го засили в бетонната стена. Главата на Мартин се удари в нея с глух тропот, а сблъсъкът бе достатъчно мощен, че да накара покритата с плесен гола хубавица от календара да подскочи на пирона си. Той политна назад с шуртяща по лицето кръв. Логан го улови за ръката и я изви зад гърба му.
	Един огромен кокалест лакът се изметна, уцелвайки сержанта точно под ребрата. Унищожителната болка прониза целия му стомах. Той изсъска в агония и рухна на земята.
	Стричън се клатушкаше в средата на бараката. Изръмжа и избърса кръвта от лицето си. Сетне скочи, грабна с една ръка Джейми Маккрийт за предницата на зимните дрешки, с другата улови голямата чанта и изтича навън в снега.
	Логан се изправи на колене. Остана така за момент, като дишаше тежко и се опитваше да не позволи на вътрешностите си да се изсипят на пода. Най-накрая успя да стане на крака и също се затича през вратата.
	Спря на прага. Нямаше начин да остави Уотсън в такова състояние. Върна се с несигурна крачка до мястото, където лежеше тя, осветена от лъча на фенерчето. По стомаха и горната част на краката й вече се виждаха яркочервени резки, а от двете ухапвания по бетонния под капеше алена кръв. Докато я развързваше и й помагаше да се изправи, усети как ребрата й се изместват под кожата.
	— Добре ли си? — попита той, след като махна превръзката от устата й. На мястото й остана плътна червена линия.
	Тя изплю парче мокър плат на пода и се закашля. Това накара лицето й да се набразди от болка. Тя улови счупените си ребра.
	— Върви! — изсъска. — Хвани негодника…
	Логан наметна палтото си през голите й рамене и излезе, залитайки, сред снега.
	По цялата периферия на кариерата се виждаха играещите лъчи на фенери, а в издяланите от човешка ръка урви отекваше кучешки лай. От юг приближаваха още фенери. Лъчите им караха снега да изглежда така, сякаш гореше.
	На по-малко от сто крачки пред него нечий силует внезапно замръзна на място.
	Стричън.
	Извъртя се, като не преставаше да се бори с детето, което търсеше начин да побегне. Лицето му бе осветено от фенерите.
	— Хайде, Мартин — каза Логан, като тръгна с накуцване през снега към него, притиснал горящите си вътрешности с една ръка. — Всичко свърши. Няма къде да отидеш. Снимката ти е навсякъде, всички знаят името ти. Дотук си.
	Фигурата отново се извърна с подлудяло от ужас лице.
	— Не! — завика той, като не преставаше отчаяно да търси някакъв изход. — Не! Ще ме пратят в затвора!
	Логан си помисли, че това си беше доста очевидно и му го каза.
	— Убиваше деца, Мартин. Убиваше ги и ги насилваше. Осакатяваше телата им. Къде си мислеше, че ще те пратим? На летен лагер ли?
	— Те ще ме наранят! — Сега Стричън плачеше. В тъмнината дъхът му излизаше на бели кълба. — Също като него. Също като Клийвър!
	— Хайде, Мартин, свърши се…
	Малкият Джейми Маккрийт се изви и зарита, след което запищя с цяло гърло. Стричън изпусна чантата, за да го улови по-добре, ала Джейми Маккрийт се изплъзна от ръцете му и падна в снега.
	Логан се хвърли напред.
	Стричън извади нож.
	Логан рязко спря. Острието проблясваше в мрачната нощ, а нещо около вътрешностите му изведнъж се стегна като змия.
	— Няма да отида в затвора! — Сега Мартин пищеше. Очите му се мятаха от Логан към приближаващия полицейски кордон и обратно.
	Джейми Маккрийт незабелязано пропълзя встрани, изправи се на крака и побягна.
	— _Не!_ — Мартин се обърна точно навреме, за да види как невръстното дете вече тичаше през снега с всички сили, колкото му държаха малките крачета. Само дето Джейми не тичаше към светлините на полицейските фенери. Беше се насочил право към кариерата.
	Мартин се хвърли подире му. Острието на ножа продължаваше да бляска в ръката му, докато викаше:
	— Върни се! Там е опасно!
	Стиснал челюсти, за да преодолее болката, Логан го последва, но ги делеше значително разстояние.
	Една скрита дупка погълна крака на Стричън. Мъжът се просна по лице в снега. Миг по-късно отново се изправи, ала Джейми бе набрал значителна преднина, тичайки все по-навътре в гранитната паст на кариерата по посока на черното езеро. Внезапно момченцето се хлъзна и успя да спре. Беше стигнал толкова далеч, колкото можеше. Пред него нямаше нищо друго освен студена тъмна вода. Обърна се с ужасено лице.
	— Там е опасно! — Мартин се затича след него.
	Ала Мартин Стричън тежеше много повече от едно малко дете. Ледът, понесъл тежестта на Джейми, не можа да издържи него. В кариерата отекна многократно усиления звук на изстрел. Едрият мъж спря несигурно, разперил ръце, без да помръдва. Пропищя още един изстрел, този път по-високо.
	На десетина крачки от него Джейми го наблюдаваше с полудели от страх очи.
	Ледът поддаде с трясък. Дупка с размерите на микробус внезапно зейна под краката му и само миг по-късно Мартин Стричън бе изчезнал. Право надолу. Черната вода бе погълнала писъка му.
	От другата страна на дупката Джейми пропълзя напред и надникна през ръба й в мастилената чернота.
	Мартин не изплува повече.


>	39

	Логан стоеше под бавно сипещия се сняг и наблюдаваше как светлините на линейката се отдалечават. Бяха взели със себе си Уотсън: сътресения, хипотермия, неприятни натъртвания и две счупени ребра. Беше получила и инжекция против тетанус заради ухапванията. Няма място за тревога, бе казал парамедикът. Не и ако човек се замислеше какво е можело да се случи…
	Логан се качи в служебната кола, запали двигателя и усили парното докрай. Позволи на главата си да се отпусне върху волана и изпъшка. Редови полицай Уотсън и Джейми Маккрийт бяха на път за болницата. Негодникът Саймън Рени също беше там. Ала Мартин Стричън бе мъртъв. Мъртва бе и майка му.
	Вдигна очи точно навреме, за да види как наблизо отбива скъпа на вид кола. Чифт прекалено дълги, елегантно облечени крака се спуснаха откъм мястото на шофьора и стъпиха в снега. Патологът беше тук. Логан почувства, че сърцето му потъва още по-надълбоко.
	Изобел Макалистър носеше нещо подобно на костюм, предназначен за някое от момичетата на Бонд. Беше цялата в камилска вълна и кожи. И най-лошото беше, че й отиваше.
	Като прибра един непокорен кичур под пухкавата си шапка, тя отвори багажника и извади чантата с инструментите си.
	_Изобел и Милър_
	_Горе на дървото_
	_С.Е.Ц.Е.Л.У.В.А.Т._
	Ако утре рано сутринта отидеше в Професионални стандарти, рижият намусен инспектор Нейпиър щеше да накара да я изведат през входната врата с наведена глава като арестант по-бързо, отколкото би й се удало да произнесе словосъчетанието „злоупотреба със служебно положение“. Тъкмо щеше да разкара Нейпиър от собствената си гуша.
	Логан се взря навъсено към къщата на Стричън. Това щеше да я съсипе. Нямаше да може да се доближи до никое полицейско управление в страната и на пет крачки. Щеше да остане безработна. Как го беше казал Милър? Просто понякога имала нужда да сподели… с някой, който бе там заради нея… По същия начин, по който и Логан се бе оказал там заради нея. Някога, в лошите стари дни.
	Сега обаче единственият начин, по който би могъл отново да почувства хладното докосване на ръцете й, бе да се озове на масата в собствената й морга. С етикетче на палеца на крака.
	— Страхотно — каза си той, когато предното стъкло най-после се проясни. — Хубав образ. Много здравословен… — Той въздъхна и отдели колата от бордюра.
	Градът бе смълчан. Автомобилът се плъзгаше през „Андерсън драйв — север“. По това време на нощта навън бяха само такситата и осемнайсетколесните камиони, прорязващи успоредни черни ленти през заснежените пътища. Гумите им образуваха фонтани — хвърчащи пръски от киша и разтопена вода, които се обливаха в злато под светлините на фаровете му.
	Радиостанцията в колата изпука и започна да гърми почти без да прекъсва: новините се разпространяваха бързо. Стричън е мъртъв! Детето е живо! Уотсън е била заварена само по сутиен и гащички!
	Той се озъби и го изключи. Но тишината бе още по-непоносима от шума. Тя окуражаваше всички онези „ами ако“ из главата му.
	Ами ако беше тръгнал наляво, вместо надясно? Ами ако се бе появил пет минути по-късно? Ами ако не беше застанал неподвижно когато Мартин Стричън извади ножа? Ами ако беше стигнал до него навреме… Решен да не мисли за всичко това, Логан включи другото радио и завъртя копчето, докато не попадна на някаква нежна мелодия по „Нортсаунд“. Знак, че светът все още си беше там, където трябваше.
	Тактувайки с пръсти в ритъма на музиката, постепенно усети как част от напрежението напуска раменете му. Може би все пак нещата се бяха развили както се полагаше. Може би беше по-добре, че Мартин е мъртъв. И вероятно по-добре, че никой нямаше да го малтретира в затвора „Питърхед“, където всеки трети затворник бе двойник на Джералд Клийвър.
	Ала Логан знаеше, че ще има кошмари.
	Излезе от шосето и мина напряко през северната част на града, където из пътищата нямаше никой освен него, снега и глобусите на лампите. Музиката по радиото престана. След пауза от около десет секунди, последвана от захилено извинение, дойдоха и новините. Все още тръбяха описанието на Мартин Стричън, все още предупреждаваха хората да си отварят очите на четири. А той вече бе мъртъв.


	Когато Логан стигна до „Куийн стрийт“, часовникът показваше малко преди десет и половина. Остави колата отзад и мързеливо тръгна към управлението, чудейки се къде ли са отишли всички. Сградата бе мълчалива като гроб. Изключително уместно.
	Щеше да изчака половин час. След това щеше да телефонира в болницата, за да разбере как се справя редови полицай Уотсън. Първо обаче щеше да си вземе малко кафе. Или чай. Каквото и да е, стига да беше нещо топло. Вече прекосяваше приемната, когато някой го извика:
	— Лазаре!
	Беше Големият Гари, пръскащ парченца вкусна карамелена вафла „Тънокс“ навсякъде по бюрото си. Усмивката му бе достатъчно широка, че в нея да се побере странично цяла закачалка.
	Главата на партньора му се вдигна рязко и веднага след това мъжът притисна ухо към телефонната слушалка. Той също се ухили, вдигайки ентусиазирано палци към Логан през стъклената преграда. Големият Гари се приближи величествено откъм страничната врата и засрами Логан с една мечешка прегръдка.
	— Миличкият ми той!
	Колкото и да беше приятна демонстрацията на добри чувства, движението преряза изранения стомах на Логан и той изпищя от болка.
	— Стига! Стига!
	Големият Гари го пусна и се отдръпна крачка назад, без да го изпуска от поглед, с бащинска гордост в очите.
	Всичко това обаче изчезна, когато забеляза болката по лицето му.
	— Боже, съжалявам! Добре ли си?
	Логан му махна, стискайки зъби, като се стараеше да вдишва бавно по начина, на който го бяха научили в клиниката на Болката. Вдишване, издишване. Вдишване, издишване…
	— Дявол да го вземе, направо си станал герой, Лазаре — каза Гари. — Нали така, Ерик?
	Сержантът зад бюрото, току-що приключил с телефонния разговор, се съгласи, че да, наистина Логан бил герой.
	— Къде са се дянали всички — попита Логан, за да промени възможно най-бързо темата на разговора.
	— В съседите. — Тоест в кръчмата. — За сметка на началника. Опитваме се да те открием по радиостанцията от часове!
	— А… — Реши да не им казва, че е изключил проклетото нещо и просто се усмихна.
	— Най-добре тръгвай и ти натам, Лазаре, приятелю — каза Големият Гари, който изглеждаше така, сякаш всеки момент щеше да се поддаде на изкушението и още веднъж да погълне Логан в премазващата вътрешностите и ребрата му прегръдка.
	Логан отстъпи назад и се съгласи, че наистина така е най-добре.


	За сряда вечер в „При Арчибалд Симпсън“ бе доста оживено. Навсякъде накъдето се обърнеше, виждаше мъже и жени полицаи, поглъщащи алкохол, равен на собственото им тегло в милилитри. Настроението бе празнично, като на Нова година, само дето никой не се опитваше да избие зъбите на другия.
	Веднага щом някой го разпознаеше, се надигаха викове, които скоро прерастваха в запалянковска версия на „Той е отличен момък“. Неизброими ръце се протягаха и го потупваха по рамото, в ръцете му се появиха питиета, хората се здрависваха с него или го целуваха, в зависимост от това в какво състояние се намираха в момента.
	Най-накрая Логан успя да си проправи път през тълпата до едно относително спокойно кътче. Локализира обширното тяло на детектив-инспектор Инш и се хвърли в празния стол до него. Инш вдигна очи, по лицето му се разля широка усмивка и той стовари огромната си лапа върху гърба му. От другата страна на масата се бе настанил единбургският контингент. Детектив-инспекторът и неговите сержанти изглеждаха порозовели и доволни. Те също крещяха поздравления. Медицинският психолог, обаче, изглеждаше така, сякаш усмивката, която си бе надянал, би могла да му нанесе постоянни увреждания.
	— Началникът на полицията каза, че тази вечер всичко е за негова сметка! — сияеше Инш, като отново тупна Логан по гърба. — Размахай си личната карта на бара и пиенето е безплатно! — Той се наведе назад и пресуши половин пинта тъмна бира на един дъх.
	Логан огледа останалата тайфа — най-доброто от каймака на Грампиан. Вечерта щеше да струва на началника на полицията цяло състояние.


>	40

	Четвъртък сутрин настъпи сериозно и меланхолично в Грампианското главно полицейско управление. Основно поради факта, че деветдесет и пет процента от служебния състав страдаше от тежък махмурлук. Никой не знаеше със сигурност какъв бе крайният резултат от снощния гуляй, но нямаше начин да не е внушителен. След бирите, светлото, водката и ред була, всички дружно се бяха наговорили да продължат на текила. Технически погледнато, барът трябваше да е затворил четири часа преди и последният гуляйджия да се е отправил с клатушкане през снега към дома си, но кой ли би се наел да влезе в кръчмата и да търси сметка, че са нарушили лиценза си за продаване на алкохол? Три четвърти от абърдийнските полицейски части някъде по това време крещяха за още лайм и сол.
	Логан откри пътя до службата с полупремрежени очи, след като беше закусил с „Ирн-Бру“ и болкоуспокоителни. Нямаше начин в такова състояние да се справи с твърда храна. Сутринта бе донесла със себе си сини небеса и свеж вятър, който покри снега от предишната вечер със заскрежена покривка.
	В девет и половина го очакваше пресконференция и Логан отсега започваше да се поти. Някой се беше покатерил в главата му и се опитваше да избута съдържанието й през ушите. Очите му, обикновено почти кристалносини, сега изглеждаха като нещо, излязло от „Невестите на Дракула“.
	Когато влезе в стаята за съвещания, последва още един, вече по-тих изблик на ръкопляскане, придружен от леко притворени очи. Той също махна за поздрав на колегите си и се отпусна на обичайното си място.
	Детектив-инспектор Инш изшътка на всички да запазят мълчание и започна сутрешния брифинг. Въпреки състоянието, в което се намираше, инспекторът бе изненадващо словоохотлив. Тъкмо той пръв бе предложил вчера, в около два през нощта, да опитат от огнения сладък скоч. Нямаше справедливост.
	Инш припомни събитията от предната вечер, предизвиквайки аплодисменти на някои места, след което работата отново тръгна с нормалния си ритъм: екипи по претърсването, криминална лаборатория, обикаляне от врата на врата…
	Когато всички останали се изнизаха навън, Логан остана сам с Инш.
	— Е — каза дебелият мъж, като се настани отново на бюрото си и извади чисто ново пакетче плодови бонбони. — Как се чувстваш?
	— Като изключим духовия оркестър, който се опитва да ми продуха мозъка, не съм зле.
	— Добре. — Инш замълча и се заигра с опаковката. — Водолазите са открили тялото на Мартин Стричън в шест и петнайсет тази сутрин. Заплел се е в подводните растения под леда.
	Логан дори не си направи труда да се усмихне.
	— Разбирам.
	— Само за твое сведение, ще получиш похвала за миналата вечер.
	Нямаше сили да срещне очите на инспектора.
	— Но Стричън умря.
	Инш въздъхна.
	— Тъй си е. Както и майка му. Но Джейми Маккрийт е жив. Същото важи и за редови полицай Уотсън. Освен това вече няма да умират дечица. — Той положи голямата си като мечешка лапа ръка върху рамото на Логан: — Справи се чудесно.


	На пресконференцията беше като на пазар за добитък: журналистите крещяха, фотоапаратите бляскаха, телевизионните водещи се усмихваха широко… Логан понесе всичко, давайки най-доброто от себе си.
	Когато пресконференцията свърши, Колин Милър го очакваше в задната част на помещението с изключително неудобство, изписано на лицето му. Каза на Логан, че е свършил страхотна работа, като е намерил хлапето. Каза, че всички се гордеели с него. После му подаде копие от тазсутрешното издание на вестника със заглавие: „ПОЛИЦАЙ ГЕРОЙ ПОБЕЖДАВА УБИЕЦ НА ДЕЦА!!! ДЖЕЙМИ СЕ ЗАВРЪЩА ЖИВ ПРИ МАЙКА СИ! СНИМКИ НА СТРАНИЦИ 3 И 6…“. Прехапа устни, пое си дълбоко дъх и каза:
	— А сега какво?
	Логан знаеше, че Милър не говори за случая. Самият той си бе задавал същия въпрос през цялата изминала сутрин. Още откакто беше влязъл в главното управление и не бе отишъл да се види с инспектор Нейпиър и свитата му от шутове. Ако предадеше Изобел, с нея беше свършено. Но ако си държеше устата затворена, можеше да се случи отново: поредното компрометирано разследване, поредният пропуснат шанс да заловят убиец, преди да е отнел нечий живот. Логан въздъхна.
	— Всичко, което тя ти казва, трябва да минава първо през мен, преди да си го отпечатал. Ако не го направиш, отивам право при прокурора и ще започнат да я влачат из калта. Криминално разследване. Ефективна присъда. Пълна програма. Разбрано?
	Лицето на Милър се изпразни от съдържание. Очите му се впиха в тези на Логан.
	— Разбрано — каза най-накрая той. — Съдейки по думите й, мислех, че ще я издадеш, ако разбереш. Твърди, че едва си изчакал първия сгоден случай да се отървеш от нея.
	Усмивката на Логан бе също толкова насилена, колкото и думите му:
	— Да. Е, сгрешила е. Надявам се да бъдете много щастливи един с друг. — Не успя да погледне Милър в очите, докато казваше последното.
	Когато репортерът си тръгна, Логан слезе долу в приемната и се загледа през големите прозрачни врати към бавно падащия сняг. Благодарен на възможността да си почине, той седна на един от неудобните пурпурни столове и отпусна глава на стъклото.
	Джаки щеше да се оправи. И той щеше да се види с нея днес следобед, въоръжен с един куп чепки грозде, кутия шоколадови бонбони и покана за вечеря. Кой знае, може би това щеше да се окаже началото на нещо хубаво?
	Усмихна се, протегна се в стола и се прозя щастливо, докато в същото време един тежко сложен мъж влизаше през входната врата и отупваше снега от палтото си. Мъжът бе в средата на петдесетте, с внимателно оформена, доста побеляла брада. Той се устреми право към рецепцията.
	— Здравейте — каза, като потрепваше така, сякаш го измъчваха бълхи. — Трябва да поговоря с детектива с библейското име.
	Сержантът зад бюрото посочи към Логан.
	— Библейски герой един брой, ей го там.
	Мъжът прекоси решително покрития с линолеум под, като стъпките му бяха несигурни само доколкото явно се бе подкрепил с неизвестен брой уискита, преди да добие куража да стигне дотук.
	— Ти ли си библейският детектив? — попита той с тънък и леко завален глас.
	Въпреки известното колебание, което изпита, Логан потвърди, че е той.
	Мъжът се изправи като метален прът, с изпънати гърди и брадичка, вирната във въздуха.
	— Аз я убих — каза той, а думите му излизаха толкова бързо, че все едно ги изстрелваше с картечница. — Аз я убих и съм тук, за да си понеса последствията…
	Логан потърка челото си с ръка. Последното, което му трябваше сега, бе поредният случай, за който да се тревожи.
	— Кого? — попита, като се постара да избегне нетърпението в гласа си, но не успя.
	— Момичето. Онова, което намериха в пристройката… — Гласът му се поколеба и едва сега Логан си даде сметка, че очите му бяха силно зачервени, а носът — поаленял от плач. — Не я видях. — Той потръпна, изгубен в миналото. — Не я видях… Помислих си… през цялото време… Когато арестувахте онзи мъж, си помислих, че ще ми се размине. Но него го убиха, нали? Убиха го заради мен… — Той избърса очи с опакото на ръката си и изведнъж започна да плаче.
	Значи това беше човекът, убил Лорна Хендерсън. Човекът, заради когото Бърнард Дънкан Филипс бе изгубил живота си. Човекът, заради когото сестра Хендерсън бе станала убиец.
	Логан въздъхна и стана от стола.
	Поредният разрешен случай. Поредният съсипан живот.


>	Благодарности

	Тази книга е изцяло плод на въображението. Малкото факти в нея дойдоха от хората, които отговориха на един куп глупави въпроси. Така че, благодарности на сержант Джаки Дейвидсън и сержант Мат Маккей от полицията на Грампиан, които ми помогнаха да разбера полицейските процедури в Абърдийн; на д-р Ишбел Хънтър, старши патоанатом в отдел „Патология“ на Кралската болница в Абърдийн, за нагледните й съвети по аутопсия; на Браян Диксън, началник по сигурността във вестник „Прес енд Джърнъл“, за поучителната обиколка.
	Специални благодарности и на моя агент Филип Патерсън за начина, по който успя да омае прекрасните Джейн Джонсън и Сара Ходжсън от „Харпър Колинс“, за да бъде публикувана тази книга. Също и на великолепните Луси Вандербилт, Андреа Джойс и останалите от екипа заради забележителната им работа по уреждането на международните права. Благодарности и на Андриа Бест, Кели Рагланд и Саския ван Иперен за решението им да дадат зелена светлина на романа.
	Задължен съм и на Джеймс Осуалд за предварителните впечатления за книгата, както и на Марк Хейуърд, първият ми агент в „Марджак“, който след това напусна и стана данъчен инспектор. Той ми предложи да престана да пиша научнофантастични глупости и да се пробвам с роман за сериен убиец.
	Най-големите благодарности обаче са за непослушната ми съпруга Фиона — заради всичките чаши с чай, граматическите и правописни поправки, както и ултиматума й, че няма да прочете книгата, ако не й хареса. Също и заради цялото й търпение през изминалите години.
	И най-накрая — в Абърдийн наистина не е чак толкова зле, колкото изглежда. Доверете ми се…
