E>
	И видя Рахил, че тя не ражда на Иакова деца, и завидя Рахил на сестра си и рече на Иакова: дай ми деца; ако ли не, умирам.
	Иаков се разгневи на Рахил и (й) рече: нима аз съм Бог, Който не ти е дал плод на утробата?
	Тя рече: ето слугинята ми Вала; влез при нея; нека тя роди на скута ми, та и аз да имам деца от нея.
@	Битие 30:1-3
E$
E>
	Що се отнася до мен, след като години наред се изтощавах със суетни, безполезни фантасмагории и накрая изоставих всяка надежда за успех, не щеш ли, ме осени това предложение…
@	„Скромно предложение“, Джонатан Суифт
E$
E>
	В пустинята няма табела, на която пише: „Не вкусвай камъка“.
@	Суфийска поговорка
E$


>	I
>	Нощ

>>	Първа глава

	Спяхме във физкултурен салон. Върху лакиран дървен под с начертани кръгове и линии за игрите, които някога бяха играли тук. Баскетболните кошове още си стояха по местата, но без мрежичките. Околовръст имаше балкон за зрителите и като че долавях — съвсем слабо, като фотографски послеобраз — острия мирис на пот, примесен със сладникавото ухание на дъвка и парфюм от момичетата с разкроени поли в публиката, каквито бях виждала по снимките, после с минижупи и накрая с панталони, с една обеца и щръкнала коса със зелени кичури. Сигурно бяха организирали и танцови забави — музиката още витаеше като палимпсест от нечути звуци, стил подир стил, мощни барабани най-долу, горестен вопъл, гирлянди от хартиени цветя, картонени дяволчета, въртящо се кълбо от огледални стъкълца, което сипе снежинки от светлина върху танцьорите.
	В помещението витаеше застоял лъх на секс и самота, очакване на нещо безименно и безформено. Помня копнежа по нещо, което все предстоеше и никога не беше еднакво като допира на длани по телата ни там и тогава, под кръста — или навън, на паркинга, или в стаята с телевизора с изключен звук, само с образи, които пробягват по надигаща се плът.
	Копнеехме за бъдещето. Откъде се бяхме сдобили с тази дарба за ненаситност? Блуждаеше във въздуха, там беше и когато се мъчехме да заспим на военните койки, подредени в редици, раздалечени колкото да не можем да си говорим. Чаршафите ни бяха бархетни, като на деца, имахме и военни одеяла, от старите, на които още пишеше САЩ. Сгъвахме спретнато дрехите си и ги подреждахме върху високи столчета в долния край на леглото. Намаляваха осветлението, но не го гасяха. Леля Сара и Леля Елизабет патрулираха с електрошокови палки, провесени на ремъци от кожените им колани.
	Не носеха оръжие обаче — дори на тях не им поверяваха оръжие. Оръжието беше само за пазачите, специално избрани измежду Ангелите. Те нямаха право да влизат в сградата, ако не са повикани, а ние нямахме право да излизаме освен на разходка два пъти дневно, две по две, край футболното игрище с ограда от метална мрежа, увенчана с бодлива тел. Ангелите стояха от външната страна на мрежата с гръб към нас. Страхувахме се от тях, но изпитвахме и още нещо. Да можеха да ни погледнат! Да можехме да поговорим! Мислехме, че ще направим някаква размяна, някаква сделка, че ще изтъргуваме нещичко — все още имахме телата си. Фантасмагории.
	Научихме се да шепнем почти беззвучно. В полумрака можехме да протягаме ръце, когато Лелите не ни наблюдаваха, и да докосваме пръсти в пустотата. Научихме се да четем по устните, извърнали глава върху възглавницата, всяка взряна в устата на другата. Така си казвахме и имената.
	Алма. Джанин. Долорес. Мойра. Джун.


>	II
>	Пазаруване

>>	Втора глава

	Стол, маса, лампа. Горе, на белия таван, релефен орнамент с формата на венец, а в средата му — празно място, замазано, подобно белег на нечие лице на мястото на извадено око. Сигурно преди там е имало полилей. Махнали са всичко, на което може да се върже въже.
	Прозорец, две бели пердета. Под прозореца — широк перваз за сядане с малка възглавница. Когато прозорецът е открехнат — всъщност той може само да се открехва — влиза въздух и пердетата помръдват. Мога да седя на стола или на перваза със скръстени в скута ръце и да се любувам на гледката. През прозореца влиза и слънчева светлина, пада на пода от тесни дървени летви, излъскани до блясък. Усещам мириса на препарата за полиране. На пода има килимче, овално, от сплетени парцалчета. Такива детайли са им по вкуса — народно творчество, старинна черга, изработена от безполезни остатъци от жени в свободното им време. Завръщане към традиционните ценности. Не прахосвай, за да не изпаднеш в нужда. Аз не съм прахосана. Защо тогава съм в нужда?
	На стената над стола — репродукция в рамка, но без стъкло: цветя, сини ириси, акварел. Цветята все още са позволени. Дали всяка от нас има същата репродукция, същия стол и същите бели пердета? Държавна доставка?
	Приемете, че все едно сте войници, казваше Леля Лидия.
	Легло. Единично, средно твърд матрак, бял юрган. В леглото не се случва нищо друго — само се спи. Или не се спи. Старая се да не мисля много-много. Вече има порцион и за мисленето като за всичко останало. Много са нещата, за които е непоносимо да мислиш. Ако мислиш, вредиш на шансовете си, а аз възнамерявам да оцелея. Знам защо няма стъкло пред репродукцията на акварела със сините ириси, защо прозорецът само се открехва и защо стъклото му е нечупливо. Не се страхуват, че може да избягаме — няма да стигнем далеч. Опасяват се от другите пътища за бягство, които отваряш пред себе си, ако ти попадне острие.
	И така. С изключение на тези подробности стаята може да е в колежанско общежитие или в едновремешен пансион за жени с ограничени средства. Точно такива сме сега. Средствата ни наистина са ограничени — ако изобщо разполагаме с някакви средства.
	И все пак, стол, слънчева светлина, цветя — не са за пропускане. Аз съм жива, живея, дишам, протягам разперена длан навън, към слънцето. Не сме затворнички, а привилегировани особи, така казваше Леля Лидия, която много си падаше по „или… или“.


	Отеква звънецът, който оповестява времето. Тук то се измерва със звънци като едно време в манастирите. И пак като в манастирите няма почти никакви огледала.
	Надигам се от стола, пристъпвам на слънце с червените си обувки с равна подметка, подходящи да предпазват гръбнака, но не и за танци. Червените ръкавици са върху леглото. Вземам ги и ги нахлузвам пръст по пръст. Всичко освен крилцата около лицето ми е червено — цвета на кръвта, която ни определя. Роклята ми е дълга до глезена, разкроена, събрана в платка на гърдите, ръкавите са широки. Белите крилца на наочниците също са задължителни — пречат ни да виждаме, но и да виждат нас. Червеното не ми отива, не е моят цвят. Вземам пазарската кошница, промушвам ръка под дръжката.
	Вратата на моята стая — не е „моя“, отказвам да я наричам „моя“ — не е заключена. Никога не се затваря плътно. Излизам в излъскания коридор с пътека по средата, пепеляворозова. Насочва ме като горска пътека, като килим пред кралска особа.
	Пътеката извива и се спуска по главното стълбище и аз я следвам, вдигнала едната си ръка върху перилата, някога жив дървесен ствол, стругован в предишен век, излъскани до топъл блясък. Сградата е късновикторианска, дом, построен за голямо богато семейство. В коридора има стоящ часовник, който отмерва времето, после е вратата към дневната, по майчински уютна, в телесни тонове и намеци. Дневна, в която аз никога не сядам, позволено ми е само да коленича или да стоя права. В дъното на коридора, над входната врата, има ветрилообразен прозорец с витраж: червено-сини цветя.
	Останало е едно огледало — на стената в коридора. Ако завъртя глава, така че белите крилца на наочниците да насочат погледа ми право към него, го виждам, докато слизам по стълбите — обло, изпъкнало стъкло като рибешко око на стената между прозорците, и аз в него като разкривена сянка, пародия, приказна фигура с червена наметка, която се спуска към миг небрежност, равнозначен на опасност. Сестра, потопена в кръв.
	В основата на стълбите има поставка за чадъри и шапки от парено дърво — дълги заоблени дървени пръчки, леко извити като куки с формата на папратови клонки. В стойката има няколко чадъра: черен за Командира, син за Съпругата на Командира и един за мен, червен. Оставям червения чадър, където си е, защото съм видяла от прозореца, че навън е слънчево. Дали Съпругата на Командира е в дневната? Невинаги седи. Понякога я чувам как крачи напред-назад с тежка стъпка, после с лека, чувам и тихото потупване на бастунчето по пепеляворозовия килим.


	Отминавам по коридора покрай вратата на дневната и друга към трапезарията, отварям вратата в дъното на коридора и прекосявам кухнята. Тук вече не мирише на препарат за полиране на мебели. Рита е до кухненската маса с плот от нащърбен бял емайл. Носи обичайните за една Марта* дрехи: в убито зелено като хирургична престилка от миналото. Роклята й е почти като моята, дълга, прикриваща, но върху нея връзва престилка и не носи белите наочници и воала. Слага воал, когато излиза, но никой не се интересува от лицето на една Марта. Ръкавите й са навити до лактите, смуглите й ръце са на показ. Меси хляб, мята франзелите за последно кратко размачкване, после ги оформя.
	[* И както вървяха, Той влезе в едно село; една жена, на име Марта, Го прие у дома си. Тя имаше сестра, на име Мария, която седна при нозете на Иисуса и слушаше речта Му. А Марта се улиса в голяма шетня и, като пристъпи, рече: Господи, небрежиш ли, дето сестра ми ме остави сама да шетам? Кажи й, прочее, да ми помогне. Иисус й отговори и рече: Марто, Марто, ти се грижиш и безпокоиш за много неща, а пък едно е само потребно. И Мария избра добрата част, която няма да й се отнеме. (Лук. 10:38-42). — Б.пр.]
	Рита ме забелязва и кимва — не знам дали за поздрав, или просто отбелязва присъствието ми, после изтрива брашнените си ръце в престилката и тършува в чекмеджето за книжката с купоните. Намръщено откъсва три и ми ги подава. Лицето й би било мило, ако се усмихваше, но тя не се муси на мен — всъщност не одобрява червената рокля и онова, което означава тя. Мисли ме за заразна като болест или за лош късмет.
	Понякога слушам пред заключени врати — нещо, което никога преди не съм правила. Не се задържам дълго, защото не искам да ме спипат. Веднъж обаче чух Рита да казва на Кора, че тя не би се унижила така.
	Никой не те пита, отговори Кора. Пък и какво би направила, ако се случи?
	Ще замина за Колониите, отговори Рита. Дават им избор.
	При Нежените, да умреш от глад и един бог знае от какво още?, попита Кора. Да те видя тогава!
	Лющеха грах — дори през притворената врата чувах тихото трополене на твърдите грахчета в металната купа. Чух как Рита изсумтя или въздъхна в знак на протест или на съгласие.
	Пък и нали е за доброто на всички нас, каза Кора, така поне твърдят. Ако не си бях вързала тръбите и бях с десетина години по-млада, можех да съм и аз. Не е толкова зле. Не се пребиват от работа.
	По-добре тя, отколкото аз, каза Рита и аз отворих вратата. Израженията им бяха, каквито стават лицата на жените, когато говорят зад гърба на някого и се опасяват, че са чути: смутени, но и малко дръзки, като че ли са в правото си. В онзи ден Кора се държа с мен по-мило от обикновено, а Рита беше по-нацупена.
	Днес, въпреки затвореното лице на Рита и стиснатите устни, ми се искаше да остана тук, в кухнята. Току-виж отнякъде в къщата се появи и Кора, понесла шишенцето с лимоново масло и бърсалката за прах, Рита ще направи кафе — в къщите на Командирите още има истинско кафе — трите ще се настаним край масата на Рита, която е толкова на Рита, колкото моята маса е моя, и ще си побъбрим какво ни мъчи и наболява, за стъпалата и гърба си, за пакостите, които вършат телата ни досущ като непослушни деца. Ще кимаме в такт с думите си: да, всичко това ни е известно. Ще си препоръчваме лекарства и ще се надпреварваме чии физически страдания са по-големи, ще се оплакваме тихичко и скръбно, както гукат гълъбите по стрехите. „Разбирам какво имаш предвид“, ще казваме. Или онзи странен израз, който понякога още можеш да чуеш от възрастните хора: „Виждам накъде отиват нещата!“. Все едно гласът е скиталец, отправил се към далечна страна. Което си е така, скиталец е.
	Колко презирах подобни разговори преди! А сега копнея за тях. Поне е някакъв разговор. Някакво общуване.
	Или пък ще поклюкарстваме. Мартите знаят разни неща, говорят помежду си, предават неофициални вести от къща на къща. И те като мен слушат пред вратите, изобщо не се съмнявам, и виждат разни неща, дори с извърнати очи. Чувала съм ги понякога, улавяла съм откъслеци от разговорите им. „Било мъртвородено.“ Или: „Намушкала я с кука за плетене, право в корема. От ревност, гризяла я отвътре.“ Или интригуващото: „С препарат за тоалетна. Чиста работа, макар че сигурно е усетил вкуса. Вероятно е бил мъртвопиян, обаче веднага я спипали.“
	Или ще помогна на Рита да омеси хляба, ще заровя ръце в мекото, еластично и топло тесто, което толкова прилича на плът. Копнея да докосна нещо различно от плат или дърво. Жадувам за допир.
	Дори ако реша да попитам обаче, дори ако наруша приличието, Рита няма да го допусне. Страхува се. Мартите не бива да се побратимяват с нас.
	Да се побратимяваш, означава да се държиш братски. Люк ми го обясни. Нямало съответна дума, която да означава да се държиш сестрински. Би трябвало да е „посестряване“, така каза. Със същата представка. Харесваха му такива подробности. За произхода на думите, за любопитни употреби. Подкачах го, че е такъв педант.
	Вземам купоните от протегнатата ръка на Рита. Имат картинки на нещата, срещу които можеш да ги замениш: дванайсет яйца, парче сирене, нещо кафяво, което би трябвало да е пържола. Пъхвам ги в джоб с цип на ръкава си, където държа и пропуска си.
	— Поискай пресни яйца — нарежда ми Рита. — Не като предния път. И пилешко, не кокоше. Кажи им за кого е храната, да не хитруват.
	— Добре — отговарям. Не се усмихвам. Защо да я изкушавам с приятелство?


>>	Трета глава

	Излизам през задната врата в градината, голяма и поддържана: с морава в средата, върба с реси, по края цветни алеи с нарциси, които вече вехнат, и лалета, които тъкмо разцъфват, плисват багрите си. Лалетата са червени, по-тъмноалени към стеблото, сякаш са били срязани и започват да зарастват на това място.
	Градината е владение на Съпругата на Командира. Докато гледам през нечупливото стъкло на прозореца си, често я виждам там, на колене върху възглавничка, със светлосин воал върху широкополата градинарска шапка, до нея — кошничка с ножици и върви за цветята. Копае Пазител, предоставен на Командира, а Съпругата на Командира го направлява с бастунчето си. Много Съпруги разполагат с такива градини — така имат с какво да се разпореждат, да поддържат, да обгрижват.
	И аз имах градина навремето. Помня уханието на разкопана почва, облите луковици в дланта си, сухото шумолене на налетите семена между пръстите си. Времето минава по-бързо така. Понякога Съпругата на Командира изнася стол и просто седи в градината си. Отдалеч изглежда в покой.
	В момента не е там, питам се къде ли е — не ми се иска да я срещна неочаквано. Може би шие в дневната, вдигнала лявото си стъпало върху табуретката заради артрита си. Или плете шалове за Ангелите на фронтовата линия. Не вярвам Ангелите изобщо да се нуждаят от такива шалове — тези, които плете Съпругата на Командира, са твърде изискани. Не харесва емблемата от кръст и звезда, която повечето други Съпруги изработват — струва й се банална. По бордюра на нейните шалове има борчета или орли, или сковани човекоподобни фигури: момче и момиче, момче и момиче. Не са шалове за възрастни хора, а за деца.
	Понякога ми се струва, че изобщо не изпращат шаловете на Ангелите, а ги разплитат и ги превръщат в кълбета прежда, за да бъдат изплетени отново. Може би само колкото Съпругите да имат някакво занимание, да се чувстват полезни. Аз обаче завиждам на Съпругата на Командира, че плете. Хубаво е да имаш малки цели, които се постигат лесно.
	А за какво ми завижда тя?
	Говори с мен само в краен случай. За нея съм жив укор. И необходимост.


	За пръв път застанахме лице в лице преди пет седмици, когато ме разпределиха тук. Пазителят от предишното ми назначение ме докара до входната врата. През първите дни ни позволяват да минаваме през главния вход, но след това използваме задния. Нещата още не са установени, твърде рано е, никой не е сигурен за нашия статут. Скоро ще ни отредят или само главния вход, или само задния.
	Леля Лидия твърди, че ходатайства за главния. Положението ви е почетно, така казва.
	Пазителят натисна звънеца, но още преди да мине достатъчно време някой да чуе и да дойде да отвори, вратата се отвори отвътре. Явно беше чакала отзад — очаквах да ми отвори Марта, но се оказа тя с дългата си пепелявосиня рокля, няма как да я сбъркаш.
	Значи ти си новата, каза. Не се отдръпна да ме пусне вътре, просто стоеше на прага, препречила пътя ми. Искаше да усетя, че не мога да вляза в къщата без нейното позволение. Напоследък има боричкане за такива дреболии.
	Да, отговорих.
	Остави я на верандата. Каза го на Пазителя, който носеше чантата ми. От червена изкуствена кожа, неголяма. Имах още един сак със зимната си наметка и по-плътни рокли, но той щеше да пристигне по-късно.
	Пазителят остави чантата и отдаде чест. После чух зад гърба си как стъпките му се отдалечават по пътеката и как портата прищрака, и сякаш нечия закрилнически обгърнала ме ръка се отдръпна. Винаги се чувстваш самотен на прага на нов дом.
	Тя изчака колата да запали и да потегли. Не я гледах в лицето, а там, където ми бе възможно със сведена глава: към понаедрялата й синя талия, лявата й ръка на дръжката от слонова кост на бастунчето й, едрите диаманти на безименния й пръст, който някога сигурно е бил красив и все още беше добре поддържан, с изпилен в плавна извивка връх на нокътя. Заприлича ми на присмехулна усмивка върху онзи пръст, сякаш й се подиграваше.
	Хайде, влизай, каза тя. Обърна ми гръб и закуцука по коридора. И затвори вратата.
	Сама внесох червената си чанта, каквото несъмнено беше намерението й, после затворих вратата. Не продумах. Леля Лидия ни научи, че не ни ли попитат нещо, най-добре да не си отваряме устата. Поставете се на тяхно място, казваше тя, като стискаше и сучеше ръце със своята напрегната и умолителна усмивка. Не им е лесно.
	Ето тук, нареди Съпругата на Командира. Когато влязох в дневната, тя вече се беше настанила на креслото си, вдигнала лявото си стъпало на табуретката, върху избродирана възглавница — рози в кошница. Плетивото й беше на пода до креслото със забодени вътре куки.
	Застанах пред нея със скръстени ръце. И така, поде тя. Държеше цигара, която пъхна между устните си и стисна, докато пали. Стиснати, устните й изглеждаха тънки, оградени от ситни вертикални бръчици, каквито показват по рекламите на козметика за устни. Запалката беше с цвят на слонова кост. Цигарите сигурно са купени на черно, помислих си и се обнадеждих. Дори сега, когато вече няма пари, търговията на черно си съществува. Винаги я има, защото винаги съществува нещо, което може да се разменя. Значи тази жена беше способна да нарушава правилата. Но какво имах аз за размяна?
	Вторачих се с копнеж в цигарата. Цигарите ми бяха забранени — като кафето и алкохола.
	Значи с предишния… кой беше… не се получи, каза тя.
	Не, госпожо, отговорих.
	Издаде звук, който можеше да мине за смях, после се закашля.
	Не му е провървяло, отбеляза. Сега ти е за втори път, нали?
	За трети, госпожо.
	И на теб не ти върви особено, каза тя. Отново смях през кашлица. Седни. По правило не позволявам, но този път може.
	Приседнах в крайчеца на един стол с твърда облегалка. Не исках да разглеждам стаята, не исках да проявявам непочтителност, затова мраморната полица над камината отдясно, огледалото над нея и букетите за мен бяха просто силуети, някъде в периферията на зрението ми. По-късно щях да имам предостатъчно време да ги разгледам.
	Лицето й вече беше точно срещу моето. Като че ли я познавах, или поне имаше нещо познато у нея. Под воала се показваше малко от косата й. Още беше руса. Допуснах, че я изрусява, че се снабдява на черно и с боя за коса, но вече знам, че наистина е руса. Веждите й бяха изскубани на тънки дъги и неизменно й придаваха изненадан, възмутен или любознателен израз като на изплашено дете, но клепачите под тях изглеждаха уморени. Не и очите обаче, които бяха неподправено враждебно сини като небето в слънчев ден в разгара на лятото, синева, която се затваря пред теб. Носът й сигурно навремето е бил чип, но вече беше твърде малък за лицето, което не беше дебело, а едро. Две бръчки се спускаха от ъгълчетата на устата й, а брадичката между тях беше като стиснат юмрук.
	Искам да те виждам колкото може по-рядко, заяви тя. Допускам, че чувството е взаимно.
	Не отговорих, защото „да“ би било оскърбление, а „не“ — възражение.
	Знам, че не си глупава, продължи тя. Вдиша, после издиша дима. Прегледах досието ти. За мен това е просто сделка. Но ако ми създаваш неприятности, и аз ще ти създам. Ясно?
	Да, госпожо, отговорих.
	Не ме наричай „госпожо“, раздразнително ми се скара тя. Не си Марта.
	Не попитах как следва да я наричам, защото долових надеждата й, че няма да имам поводи да се обръщам към нея както и да било. Разочаровах се. Исках да ми бъде като по-голяма сестра, като майка, която да ме разбира и да ме закриля. Съпругата от предишното ми назначение прекарваше по-голяма част от времето си в спалнята — Мартите шушукаха, че е пияна. Искаше ми се този път да бъде различно. Щеше ми се да вярвам, че в друго време и на друго място, в друг живот тази жена би ми допаднала. Но вече ми беше ясно, че нито аз бих я харесала, нито тя — мен.
	Угаси цигарата недопушена в малък, украсен със спиралки пепелник върху масичката с лампата до нея. Направи го решително, с едно посягане и едно натискане, а не с поредица леки потупвания, както правят повечето Съпруги.
	Що се отнася до съпруга ми, той е точно това, уточни тя. Мой съпруг. Искам да бъде напълно ясно. Докато смъртта ни раздели. И точка.
	Да, госпожо, повторих, забравила предупреждението. Преди момиченцата имаха кукли, които говорят, ако дръпнеш връвчица на гърба. Стори ми се, че говоря като тях — с монотонен глас, с гласа на кукла. Сигурно й идеше да ме шамароса. Имат право да ни удрят, съществува библейски прецедент*. Не с предмет**. Само с ръка.
	[* Аврам рече на Сара: ето, твоята слугиня е в ръцете ти; прави с нея, каквото щеш. И Сара взе да я притеснява, и тя побягна от нея. (Бит. 16:6). — Б.пр.]
	[** И ако някой удари раба си или рабинята си с тояга, и умре под ръката му, непременно да се накаже. (Изх. 21:20). — Б.пр.]
	Това е едно от нещата, за които се борихме, каза Съпругата на Командира, неочаквано отмести поглед от мен надолу към своите кокалести, обсипани с диаманти ръце, и аз си спомних къде съм я виждала преди.
	Първият път беше по телевизията, когато бях на осем или девет. Докато майка ми спеше до късно в неделя сутринта, аз ставах рано, настанявах се пред телевизора в кабинета на мама и преброждах каналите, търсейки анимационни филмчета. Понякога, когато не намирах, гледах „Евангелски час за подрастващи души“, където преразказваха библейските истории за деца и пееха химни. Една от жените се казваше Серина Джой. Тя беше главното сопрано. Руса, дребничка, с чип нос и големи сини очи, които завърташе нагоре, докато пее химни. Способна беше едновременно да се усмихва и да плаче, една-две сълзи се търкулваха по бузата й като по даден знак, когато гласът й се зарейваше из високите тонове с трепетна лекота. После започна да се занимава с други неща.
	Жената, която седеше пред мен, беше Серина Джой. Или поне беше преди. Значи нещата бяха по-зле, отколкото си мислех.


>>	Четвърта глава

	Крача по чакълестата пътека, която пресича моравата отзад прецизно като път в косата. През нощта е валяло, тревата от двете страни е мокра, въздухът — влажен. Тук-там мярвам червеи, белег за плодородие, застигнати от слънцето, полумъртви, гъвкави и розови като устни.
	Отварям вратичката на бялата дъсчена ограда и продължавам да крача покрай моравата отпред, към портата. На алеята един от Пазителите, зачислен към нашето домакинство, мие колата. Това вероятно означава, че Командирът е в къщата или в своите покои отвъд трапезарията, където явно стои през повечето време.
	Колата е скъпа, „Буря“, по-хубава от „Колесница“ и много по-добра от тромавия и набит „Бегемот“*. Черна е, разбира се, цвета на престижа или на катафалката, дълга и лъскава. Шофьорът я бърше с гюдерия, нежно. Това поне не се е променило — мъжката ласка за хубава кола.
	[* „Понеже те сееха вятър, буря ще пожънат.“ (Ос. 8:7), „Както вървяха и се разговаряха по пътя, изведнъж се яви огнена колесница, и огнени коне, и ги раздвоиха един от други, и Илия се понесе във вихрушка към небето.“ (4 Царств. 2:11), „Тогава Ти запази две животни: едното се наричаше бегемот, а другото — левиатан.“ (3 Ездр. 6:49). — Б.пр.]
	Облечен е с униформата на Пазителите, но фуражката му е кривната наперено, ръкавите му са навити до лакътя и се виждат ръцете му — загорели, но изпъстрени с тъмни косъмчета. От ъгълчето на устата му стърчи цигара, явно и той има нещо, с което може да търгува на черно.
	Знам името на мъжа — Ник. Знам го, защото чух Рита и Кора да си бъбрят за него, а веднъж чух и как Командирът му казва: Колата няма да ми трябва, Ник.
	Той живее тук, със семейството, над гаража. Статутът му е нисък: не са му зачислявали жена, нито веднъж. Не се котира — или има дефект, или връзките му не са достатъчно добри. Но се държи, все едно не го знае или не дава пет пари. Малко лекомислен, недостатъчно угоднически. Може би е глупав, но се съмнявам. „Не му е чиста работата“, казваха преди. Или: „Надушвам плъх“. Непригодността като мирис. Неволно се питам как ли мирише мъжът действително. Не на плъх с тази потъмняла от слънцето кожа, влажна от пот, обвита в дим. Въздишам и вдъхвам.
	Той ме поглежда и забелязва, че го гледам. Има френско лице, слабо, капризно, ъгли и плоскости, бръчки край устата, когато се усмихне. Дръпва за последен път от цигарата си и я хвърля на алеята. Започва да си свирука. После намига.
	Навеждам глава, обръщам се, та белите крилца на наочниците да скрият лицето ми, и отминавам. Току-що е рискувал, но защо? Ами ако го докладвам?
	Може да го е направил просто от любезност. Може би е забелязал изражението ми и го е сбъркал с нещо друго. Всъщност исках цигара.
	Може да е изпитание, за да види как ще постъпя.
	Може да е Око*.
	[* „Очите Господни са на всяко място: те виждат лошите и добрите.“ (Притч. 15:3). — Б.пр.]


	Отварям входната врата и я затварям след себе си, гледам надолу, не назад. Тротоарът е от червени тухли. Върху това се съсредоточавам — поле от правоъгълници, леко вълнисто там, където земята отдолу е хлътнала под десетилетното въздействие на зимния мраз. Цветът на тухлите е стар, но свеж и ясен. Поддържат тротоарите много по-чисти от преди.
	Заставам на ъгъла и чакам. Преди никак не умеех да чакам. „И тез, що само чакат, също служат“*, казваше Леля Лидия. И ни накара да го наизустим. Казваше също: „Не всички ще успеете. Някои ще попаднат на каменисто място или на тръни. Други нямат корени“**. Леля Лидия имаше брадавица на брадичката — помръдваше, когато тя говори. Казваше: „Представяйте си, че сте семена“, и гласът зазвучаваше придумващо, заговорнически, като гласовете на онези жени, които преди преподаваха балет на деца и казваха: „Вдигнете ръце във въздуха, представете си, че сте дървета“.
	[* „Сонет 19“ („За слепотата“), Джон Милтън. Прев. Калоян Игнатовски. — Б.пр.]
	[** „… слушайте: ето, излезе сеяч да сее; и случи се, когато сееше, едни зърна паднаха край пътя, и долетяха небесните птици и ги изкълваха. Други паднаха на каменисто място, дето нямаше много пръст, и скоро поникнаха, понеже пръстта не беше дълбока; а когато изгря слънце, бидоха попарени и, понеже нямаха корен, изсъхнаха. Други паднаха в тръни, и израснаха тръните, заглушиха семето, и то не даде плод.“ (Марк. 4:3-7). — Б.пр.]
	Стоя на ъгъла, представям си, че съм дърво.
	По тухления тротоар към мен се приближава силует в червено с бели наочници около лицето, същият като моя силует, невзрачна жена с кошница. Стига до мен и двете се взираме една в друга, промушваме поглед през белите тунели от плат, в които сме затворени. Да, тя е.
	— Благословен да е плодът* — казва ми. Така е прието да се поздравяваме.
	[* „Благословен ще бъде плодът на твоята утроба, и плодът на земята ти, и плодът на добитъка ти, и плодът на воловете ти, и плодът на овците ти.“ (Втор. 28:4). — Б.пр.]
	— Да отвори Бог — казвам аз. Така е прието да отговаряме. Заедно поемаме покрай големите къщи към центъра на града. Разрешено ни е да се движим само по двойки. Уж в името на собствената ни безопасност, но е пълен абсурд: бездруго вече сме чудесно защитени. Истината е, че тя шпионира мен, а аз шпионирам нея. Ако някоя от нас се изплъзне от мрежата заради нещо, случило се по време на ежедневните ни разходки, ще търсят сметка от другата.
	Жената е моя спътница от две седмици. Не знам какво се е случило с предишната. Един ден просто изчезна и на нейно място се появи тази. Не разпитваш за тези неща, защото обикновено не искаш да научаваш отговорите. Пък и отговор изобщо няма да има.
	По-пухкава е от мен. С кафяви очи. Казва се Гленова, само толкова знам за нея. Крачи скромно, със сведена глава, стиснала отпред ръцете си с червени ръкавици, със ситни стъпчици като дресирана свинка. По време на разходките ни не е отронила ни една неправолинейна дума, но и аз не съм. Възможно е тя да е Прислужница не само по име. Не бива да рискувам.
	— Доколкото чувам, войната се развива добре — казва.
	— Хвала — отговарям.
	— Хубаво време ни е отредено свише.
	— И аз го приемам с радост*.
	[* „… а това, що падна на камък, са ония, които, кога чуят словото, с радост го приемат, ала нямат корен и временно вярват, а във време на изкушение отстъпват.“ (Лук. 8:13). — Б.пр.]
	— Днес са разбили още метежници.
	— Хвала — отговарям. Не я питам откъде знае. — Какви са били?
	— Баптисти. Имали укрепление в Блу Хилс. Принудили ги да излязат от укритието си.
	— Хвала.
	Понякога ми се иска просто да млъкне и да ме остави да се разхождам на спокойствие. Обаче съм жадна за новини, за каквито и да било новини — дори да не са верни, все нещо значат.
	Стигаме до първата бариера, като онези, с които преграждат пътищата или разкопаните канавки: дървен кръст на черни и жълти ивици и червен шестоъгълен знак „Стоп“. До портата има фенери, но не са запалени, защото не е нощ. Знам, че над нас по телефонните стълбове има прожектори за извънредни случаи, а в бункери от двете страни на платното — мъже с автомати. Не виждам прожекторите и бункерите заради наочниците. Просто знам, че ги има.
	Зад бариерата на тесния вход ни чакат двама мъже със зелените униформи на Пазителите на вярата, с гербове на раменете и с барети с два кръстосани меча над бял триъгълник. Пазителите не са истински войници. Изпълняват обикновени полицейски задачи и черна работа — например прекопават градините на Съпругите на Командирите — и са или глупави, или възрастни и недъгави, или много млади, с изключение на онези, които тайно са Очи.
	Тези двамата са млади: единият е с редки мустачки и с все още пъпчиво лице. Младостта им е трогателна, но не може да ме заблуди. Младите най-често са най-опасните, най-фанатичните, най-бързи с оръжието. Още не са се научили да живеят във времето. С тях трябва полека.
	Предната седмица застреляли една жена, тук някъде. Беше Марта. Търсела пропуска си в дрехата, а те помислили, че носи бомба. Взели я за преоблечен мъж. Случват се подобни инциденти.
	Рита и Кора познаваха жената. Чух ги в кухнята да обсъждат случилото се.
	Вършели са си работата, каза Кора. Грижели са се за нашата сигурност.
	А какво по-сигурно от един мъртвец, гневно възрази Рита. Жената не правела нищо нередно. Нямало причина да я застрелят.
	Нещастна случайност, каза Кора.
	Няма такова нещо, отбеляза Рита. Всичко е предумишлено. Чух я как трополи с тенджерите в мивката.
	Е, човек трябва хубавичко да помисли струва ли си да взриви тази къща, каза Кора.
	Въпреки това, настоя Рита. Жената се трудела усърдно. Не е заслужавала да умре така.
	Има и по-лошо, каза Кора. При нея поне е било бързо.
	Да кажем, отговори Рита. Аз бих предпочела да разполагам с малко време преди това. Да подготвя нещата.


	Двамата млади Пазители ни поздравяват, като вдигат три пръста към баретите си. Полагат ни се тези прояви на внимание. Би трябвало да изразяват уважение заради службата ни.
	Изваждаме пропуските си от джобовете с цип в широките си ръкави, Пазителите ги разглеждат и подпечатват. Единият влиза в кабинката отдясно, за да вкара номерата ни в Компконтрол.
	Когато връща пропуска ми, онзи с редките мустачки се навежда и опитва да види лицето ми. Аз повдигам мъничко глава, за да го улесня, виждам очите му и той вижда моите, и се изчервява. Издължена и печална физиономия, овча, с големи кучешки очи — на шпаньол, не на териер. Кожата му е бледа и изглежда нездраво изнежена като кожата под струпеи. Въпреки това усещам порив да положа длан върху това оголено лице. Той пръв отмества поглед.
	Случилото се е събитие, дребно нарушение на правилата, съвсем нищожно, почти незабележимо, но подобни моменти са награда за мен, като бонбоните, които като малка криех в дъното на едно чекмедже. Те са шансове, мънички шпионки.
	Ами ако дойда нощем, когато е на пост сам — макар че никога няма да му позволят такова усамотение — и му позволя да надникне между белите ми крилца? Ами ако смъкна червената си наметка и му се покажа — и на двамата — на треперливата светлина на фенерите? Сигурно това си мислят понякога, докато стоят безкрайно дълго край бариерата, през която не преминава никой освен Командирите на праведните с дългите си черни автомобили или техните сини Съпруги и забулени в бяло дъщери, запътили се към Избавления или Молитвонади, или трътлестите Марти, или рядко някой Родомобил, или Прислужниците пеша. И понякога черен микробус с нарисувано бяло крилато око отстрани. Прозорците на микробусите са затъмнени, а мъжете на предните седалки носят тъмни очила — двойна тъма.
	Микробусите са по-безшумни от другите автомобили. Извръщаме очи, когато минават. Ако отвътре се разнасят звуци, стараем се да не ги чуваме. Ничие сърце не е напълно предано*.
	[* „… защото очите Господни обгледват цялата земя, за да помагат на ония, чието сърце е напълно предадено Нему.“ (2 Парал. 16:9). — Б.пр.]
	Когато черните микробуси стигнат до пропускателен пункт, им махват да преминават, без да ги спират. Пазителите не искат да рискуват да поглеждат вътре, да претърсват, да се съмняват в авторитета им. Независимо какво си мислят.
	Ако изобщо мислят, не личи по вида им.
	Най-вероятно обаче не си представят дреха, захвърлена на моравата. Ако си представят целувка, сигурно следващата им мисъл е за включен прожектор, за пушечни изстрели. Затова гледат да си вършат работата и да бъдат повишени в Ангели, накрая да им бъде позволено да се оженят и тогава, ако се сдобият с достатъчно власт и живеят достатъчно дълго, да си имат собствена Прислужница.


	Онзи с мустака ни отваря малката пешеходна портичка и се отдръпва по-далечко, за да преминем. Знам, че ни наблюдават, докато се отдалечаваме — на тези двамата още не е било позволено да докоснат жена. Правят го само с поглед, затова леко разкършвам ханша си и усещам как червената пола се поклаща около мен. Все едно подаваш нос иззад оградата или дразниш куче с кокал отдалеч. Срамувам се от постъпката си, защото тези мъже не са виновни за нищо, твърде млади са.
	После установявам, че всъщност изобщо не ме е срам. Наслаждавам се на силата, на въздействието на кучешкия кокал — пасивна, но я има. Надявам се да се възбуждат, като ни гледат, и да се налага тайничко да се отъркват в боядисаните бариери. По-късно през нощта ще страдат на койките в казармите си. Нямат друг отдушник освен самите себе си, а това е светотатство. Вече няма списания, няма филми, няма заместители, само аз и силуетът ми, който се отдалечава от тези двама мъже, застанали мирно на пропускателния пункт и загледани подир нашите отдалечаващи се тела.


>>	Пета глава

	Пресичам улицата приведена. Вече сме извън квартала на Командирите, но и тук има големи къщи. Пред една от тях Пазител коси тревата. Моравите са спретнати, фасадите са красиви, добре поддържани. Като красивите снимки, които преди публикуваха по списанията за домове, градини и вътрешна декорация. Същото безлюдие, същата сънливост. Улицата прилича на музей или на улица от модел на град, изработен да показва на хората къде сме живели преди. Защото на тези снимки, в тези музеи, в тези модели на градове, няма деца.
	Това е сърцето на Галаад*, където войната прониква само по телевизията. Не знаем точно къде са границите, променят се в зависимост от нападенията и контранападенията, но тук е средата, където нищо не помръдва. Република Галаад няма граници, казваше Леля Лидия. Галаад е в сърцата ви.
	[* „Галаад е град на нечестивци, опръскан с кръв.“ (Ос. 6:8), „И взе Иаков един камък и го постави за паметник. И рече Иаков на сродниците си: сберете камъни. Те сбраха камъни и направиха грамада, и ядоха (и пиха) там, на грамадата. (И рече му Лаван: тая грамада е днес свидетел между мене и тебе.) И нарече я Лаван: Иегар-Сахадута; Иаков пък я нарече Галаад.“ (Бит. 31:45-47). — Б.пр.]
	Преди тук живееха лекари, адвокати, университетски преподаватели. Вече няма адвокати, а университетът е затворен.
	Понякога с Люк се разхождахме по тези улици. Говорехме си как ще си купим къща като тези тук, голяма стара къща, която ще ремонтираме. И ще имаме градина с люлки за децата. Канехме се да имаме деца. Макар да съзнавахме, че едва ли някога ще може да си го позволим, просто си говорехме за това, неделна игра. Сега тази свобода ми изглежда почти безтегловна.


	Завиваме към главна улица, където е по-оживено. Профучават автомобили, повечето черни, няколко сиви и кафяви. Има и други жени с кошници, някои са в червено, други са в убитото зелено на Мартите, трети са с рокли на червени, сини и зелени райета, евтини и отеснели — съпругите на по-бедните мъже. Иконосъпруги, така ги наричат. Тези жени не са поделени според функциите си. Те трябва да вършат всичко, стига да могат. Има и по някоя жена цялата в черно, вдовица. Преди имаше повече, но сега са понамалели.
	Жените на Командирите няма да видиш на тротоара. Само в автомобили.
	Тук тротоарите са циментови. Като малка прескачах пукнатините. Помня стъпалата си по същите тези тротоари, помня и с какво бяха обути. Понякога с маратонки с пружиниращи подметки, отвори за проветрение и звезди от флуоресцентен плат, които блестяха в тъмното. Макар че никога не тичах нощем, а само през деня, и то по оживени улици.
	Тогава жените не бяха под закрила.
	Помня правилата — неписани, но всяка жена ги знаеше. Не отваряй на непознат, дори да се представя като полицай. Настоявай да плъзне служебната си карта под вратата. Не спирай на пътя, за да помогнеш на моторист, който уж е закъсал. Дръж вратите на колата си заключени и отмини. Ако някой ти подсвирне, не се обръщай. Не ходи сама нощем в обществена пералня.
	Замислям се за пералните. Как ходех облечена там — по шорти, джинси, анцуг. И как пъхах в машините собствените си дрехи, собствения си перилен препарат, собствените си пари, спечелени лично от мен. Мисля си какво е да държиш така нещата под контрол.
	Сега минаваме по същата улица на червени двойки и мъжете не ни подхвърлят непристойни забележки, не ни заговарят, не ни докосват. Никой не подсвирква.
	Има различни видове свобода, казваше Леля Лидия. Свобода за и свобода от. В дните на анархията беше свобода за. А сега имате свобода от. Не я подценявайте.


	Пред нас вдясно е магазинът, където си поръчваме роклите. Някои хора ги наричат „одеяния“ — подходяща дума. А към делата на Господа те и не поглеждат, нито помислят за деянията на Неговите ръце*. Трудно се свиква. Магазинът има голяма дървена табела отвън с формата на златна лилия — „Полска лилия“, така се казва. Вижда се мястото под лилията, където е заличеният запис от времето, когато решиха, че дори имената на магазините са прекалено голямо изкушение за нас. Сега всичко се обозначава само със символи.
	[* „… а към делата на Господа те и не поглеждат, нито помислят за деянията на Неговите ръце.“ (Ис. 5:12). — Б.пр.]
	Преди „Лилията“ беше кино. Посещаваха го много студенти, всяка пролет организираха фестивал на Хъмфри Богарт с Лорън Бакол или Катрин Хепбърн, самостоятелни жени, които са вземали самостоятелни решения. Носели са блузи с копчета отпред — намек за възможностите да бъдат разкопчани и да ги покажат разголени. Тези жени можели да се разголват, или пък не. Наглед са имали право на избор. Наглед всички имахме право на избор. Бяхме умиращо общество, казваше Леля Лидия, имахме прекалено голям избор.
	Не знам кога са отменили фестивала. Явно вече съм била по-голяма. Затова не съм забелязала.
	Не влизаме в „Лилията“, а пресичаме платното и продължаваме по пресечката. Най-напред спираме в магазин с друга дървена табела: три яйца, пчела, крава. „Мляко и мед“*. Има опашка, изчакваме реда си две по две. Забелязвам, че днес имат портокали. Откакто Централна Америка беше завладяна от либертеосите, трудно се намират портокали — понякога има, понякога няма. Войната пречи на доставките на портокали от Калифорния, дори на Флорида не може да се разчита, когато има пътни блокади или когато взривят релсите. Оглеждам портокалите — толкова ми се иска да си хапна. Мисля да се върна и да разкажа на Рита. Ще остане доволна. Все ще е нещо, мъничко постижение, ако успея да върна портокалите към живот.
	[* „И рече Господ (на Моисея): видях страданието на Моя народ в Египет и чух вика му от разпоредниците му; Аз зная неволите му и отивам да го избавя от ръцете на египтяни и да го изведа от тая земя (и да го въведа) в земя добра и пространна, дето тече мед и мляко“. (Изх. 3:7-8). Вж. също Числ. 16:13-14; Втор. 26:9; Ис. 7:15; Иез. 20:15. — Б.пр.]
	Онези, които са стигнали до гишето, подават купоните си на двамата униформени Пазители от отсрещната страна. Никой не говори много, но се чува шумолене и жените тайно се озъртат: тук, докато пазаруваш, можеш да срещнеш познат, някой, когото познаваш отпреди или от Червения център. Насърчаващо е дори само да зърнеш такова лице. Да можех да срещна Мойра, само да я мярна, да се уверя, че още съществува. Сега ми е трудно да си представя какво е да имаш приятел.
	Гленова обаче е до мен, не поглежда. Може би вече не познава никого. Може би са изчезнали всички жени, които е познавала. Или пък не иска никой да види нея. Стои безмълвна и с наведена глава.
	Докато чакаме на двойната опашка, вратата се отваря и влизат още две жени, и двете с червените рокли и с белите наочници на Прислужниците. Едната е в напреднала бременност, коремът й е победоносно издут под широката дреха. В магазина настават раздвижване, шушукане, въздишки, неволно извръщаме глава, съвсем открито, за да я огледаме по-добре, пръстите ни сърбят да я докоснем. За нас тя е магично присъствие, обект на завист и желание, жадуваме да сме като нея. Тя е знаме на върха на нашата планина, демонстрира ни какво все още е възможно — и ние можем да бъдем спасени.
	Жените в стаята си шушукат, почти говорят — толкова силно е вълнението им.
	— Коя е тя? — чувам зад себе си.
	— Уейнова. Не. Уорънова.
	— Фукла — просъсква гласът, и с право. Жена в толкова напреднала бременност не е длъжна нито да излиза, нито да пазарува. Вече не й предписват ежедневна разходка за поддържане на коремните мускули. Необходими са й само упражненията на пода, дихателните упражнения. Би могла да си остане в къщата. Освен това е опасно да излиза, сигурно пред входа я чака Пазител. Сега, когато жената носи в себе си живот, тя е по-близо до смъртта и се нуждае от специална защита. Току-виж завистта я застигне, няма да е за пръв път. Сега всички деца са желани, но не от всеки.
	Може разходката да е нейна прищявка, а те угаждат на капризите, когато работата е толкова напреднала без помятане. Или е една от онези жени — „Хайде, товарете ме, всичко ще понеса!“ — мъченица. Зървам за миг лицето й, когато го вдига, за да се озърне. Гласът зад мен има право. Дошла е да се покаже. Цялата сияе, поруменяла е, наслаждава се на всеки миг.
	— Тихо! — нарежда един от Пазителите зад щанда, и ние се умълчаваме като ученички.
	Двете с Гленова сме вече на щанда. Подаваме купоните си и един от Пазителите въвежда номерата им в Компорциона, докато другият ни подава покупките, млякото, яйцата. Прибираме ги в кошницата и отново излизаме, минаваме покрай бременната жена и спътницата й, която редом до нея изглежда слабичка, кльощава — всички сме така. Коремът на бременната жена е като огромен плод. Гигантски, дума от моето детство. Положила е длани върху издутината, сякаш да я предпази или сякаш ръцете й черпят оттам топлина и сила.
	Докато минавам покрай нея, тя ме поглежда право в очите и аз я познавам. Беше заедно с мен в Червения център, една от любимките на Леля Лидия. Никога не съм я харесвала. Името, предишното й име, е Джанин.
	Джанин ме поглежда, после в ъгълчетата на очите й се появява сянката на самодоволна усмивка. Свежда очи към моя плосък корем под роклята и крилцата скриват лицето й. Виждам само малка част от челото й и розовия връх на носа й.


	След това отиваме във „Всяка плът“*, чийто знак е голяма свинска пържола, изработена от дърво и провесена на две вериги. Опашката тук не е много дълга: месото е скъпо, дори Командирите не го ядат всеки ден. Гленова купува пържола обаче, при това за втори път тази седмица. Ще разкажа на Мартите — те обичат да слушат за такива неща. Живо се интересуват какво става в другите домакинства, подобни незначителни клюки за тях са повод за гордост или за недоволство.
	[* „И погледна Господ Бог на земята, и ето, тя беше разтляна: понеже всяка плът се бе отклонила от своя път на земята. И рече (Господ) Бог на Ноя: краят на всяка плът дойде пред лицето Ми, защото земята се напълни със злодейства от тях; и ето, Аз ще ги изтребя от земята.“ (Бит. 6:12-13) Вж. също Бит. 7:15-16, 21; Ис. 40:5-6; Иер. 45:5; Иез. 21:4-5 и др. — Б.пр.]
	Аз купувам пилешко, увито в месарска хартия и овързано с връв. Вече почти нищо не е пластмасово. Помня онези нескончаеми бели найлонови торбички в супермаркета — никак не ми се искаше да ги хвърлям, затова ги пъхах под мивката, докато не се натрупваха толкова много, че отворех ли вратата на шкафчето, те се изсипваха навън. Люк все се оплакваше. От време на време изгребваше всички торбички и ги изхвърляше.
	Някой ден ще си надене торбичка на главата, казваше. Знаеш как си играят децата. Никога не би направила подобно нещо, отговарях. Голямо момиче е. (Или пък умно момиче, или голяма щастливка.) По тялото ми обаче пропълзяваше ледена тръпка, а после ме обземаше вина за проявеното нехайство. Вярно беше — твърде много неща приемах за даденост, оставях се в ръцете на съдбата по онова време. Ще ги държа някъде на по-високо, отговарях. Изобщо не ги събирай, настояваше Люк. Така и не ги използваме. За отпадъците, предлагах, а той…
	Не тук и сега. Не пред хората. Обръщам се, мярвам силуета си в дебелото стъкло на витрината. Значи вече сме излезли на улицата.


	Към нас приближава група хора. Туристи, изглежда, от Япония, вероятно търговска делегация, която ще обикаля историческите забележителности или просто ще попива местен колорит. Хората са дребнички и спретнати, всеки носи своя си фотоапарат, своя си усмивка. Озъртат се ококорени, навели глава настрани като червеношийки, дори бодростта им ми се струва агресивна и не мога да откъсна очи от нея.
	Отдавна не съм виждала жени с толкова къси поли. Стигат само до коляното и отдолу се виждат краката им, почти голи с тънките чорапи, безсрамни с обувките си на високи токчета и каишки, закрепени за стъпалата им като изтънчени уреди за изтезание. Жените се олюляват на острите си обувки като на кокили, губят равновесие, гърбът им се извива от кръста, задниците им щръкват. Гологлави са, косата им също е на показ с цялата си чернота и сексуалност. Червило очертава влажните отвори на устите им като драскулките по стените на тоалетните от едно време.
	Спирам на място. Гленова спира до мен, не може да откъсне поглед от тези жени. Омагьосани сме, но и отвратени. Изглеждат разсъблечени. Колко бързо сме променили отношението си към тези неща.
	После си казвам: и аз преди се обличах така. Това беше свободата. Европеизирани, така ни определяха.
	Японските туристи се приближават към нас, бъбрейки, а ние твърде късно извръщаме глава: видели са лицата ни.
	Има преводач с обичайния син костюм, червена вратовръзка на фигури и игла с форма на крилато око. Пристъпва пред групата, застава пред нас, препречва пътя ни. Туристите се скупчват зад него, един вдига камерата си.
	— Извинете — обръща се преводачът учтиво и към двете ни. — Питат дали може да ви снимат.
	Свеждам поглед към тротоара и поклащам глава отрицателно. Туристите трябва да виждат само белите крилца и нищожна част от лицето — брадичката и устата ми. Не очите. Знам, че не бива да поглеждам преводача в лицето. Повечето преводачи са Очи, поне така се говори.
	Знам също и че не трябва да се съгласявам за снимката. Скромността означава да си невидим, така ни обясняваше Леля Лидия. Не го забравяйте. Да те видят… да те видят — и тук гласът й потрепваше, — е все едно да проникнат във вас. А вие, момичета, трябва да сте непроницаеми. Наричаше ни „момичета“.
	До мен Гленова също е притихнала. Пъхнала е ръцете си с червени ръкавици в широките ръкави, за да ги скрие.
	Преводачът отново се обръща към групата и заговаря в стакато. Знам какво им казва, известна ми е рецитацията. Обяснява им, че тукашните жени имат различни традиции, че приемат като насилие да бъдат наблюдавани през обектива на камерата.
	Свеждам очи към тротоара, запленена от краката на жените. Едната е обута с отворени сандали, а ноктите на краката й са лакирани в розово. Помня уханието на лака за нокти, как се набръчкваше, ако избързаш с втория пласт, сатенения допир на прозрачния чорапогащник до кожата, усещането как лакираните нокти се плъзваха напред в обувката от тежестта на цялото тяло. Жената с лакираните нокти пристъпва от крак на крак. Усещам обувките й на своите крака. Мирисът на лак за нокти разбужда копнежа ми.
	— Извинете — отново се опитва да привлече вниманието ни преводачът. Кимам, за да му покажа, че сме го чули. — Той пита дали сте щастливи — продължава преводачът.
	Представям си любопитството им. Щастливи ли са? Как е възможно да са щастливи? Усещам блестящите им черни очи върху нас, как се попривеждат напред, за да чуят отговорите ни, особено жените, но и мъжете: ние сме тайна, забранена и вълнуваща за тях.
	Гленова не продумва. Мълчание. Понякога обаче мълчанието е не по-малко опасно.
	— Да, много сме щастливи — промърморвам. Трябва да кажа нещо. А какво друго?


>>	Шеста глава

	Една пресечка след „Всяка плът“ Гленова спира, сякаш се колебае накъде да поеме. Имаме избор. Можем да продължим право напред или да заобиколим. Вече знаем накъде ще поемем, защото винаги минаваме оттам.
	— Ще ми се да се отбия в църквата — казва Гленова уж набожно.
	— Добре — отговарям, макар да знам не по-зле от нея какво цели.
	Крачим спокойно. Слънцето се е скрило, по небето има пухкави облачета, които приличат на безглави овце. Нашите крилца, нашите наочници, ни пречат да погледнем нагоре, пречат ни да обхванем с очи цялата гледка, небето, каквото и да било. Но все пак можем да го правим, малко по малко, с бързо движение на главата напред, нагоре-надолу, настрани и обратно. Научили сме се да виждаме света на отделни издихания.
	Отдясно, стига да можеше да се минава, има улица, която води до реката. Има и къщичка, където навремето държаха гребните лодки, и няколко моста, дървета, зелени брегове, където можеш да седнеш да съзерцаваш водата и младите мъже с голи ръце, с весла, които излитаха към слънцето, докато гребците се състезаваха за победа. На път към реката са старите общежития, които сега използват за нещо друго, с техните приказни кулички, боядисани в бяло, златисто и синьо. Замислим ли се за миналото, си припомняме хубавите неща. Иска ни се да вярваме, че всичко е било красиво.
	В същата посока се намира и футболният стадион, където провеждат Мъжките Избавления. И футболните мачове. Тях още ги има.
	Вече не ходя на реката, нито минавам по мостовете. Нито слизам в метрото, макар че точно тук има спирка. Не ни пускат да се качваме, сега там има Пазители, а ние нямаме официална причина да слезем по тези стълби, да се качим на влакче под реката в големия град. За какво ни е притрябвало да отиваме от тук там? Сигурно сме намислили нещо, а те го знаят.
	Църквицата беше малка, една от първите, построени тук преди стотици години. Вече се използваше само като музей. Вътре имаше изображения на жени с дълги тъмни одежди, със скрити под бели шапки глави, и мъже без усмивки, с изпънат гръб и облечени с тъмни дрехи. Нашите предци. Входът е свободен.
	Ние не влизаме обаче, а заставаме на пътеката и поглеждаме към църквата. Старите надгробни камъни още са си тук, поизронени, понащърбени, с черепи и кръстосани кости, _memento mori_*, с ангели с пухкави лица, с крилати пясъчни часовници, които да ни напомнят, че сме смъртни, а в по-късни времена — със скръбни урни и плачещи върби.
	[* Букв. „помни смъртта“ или „помни, че си смъртен“ (лат.). Израз, който през Средновековието монасите използват като поздрав. — Б.пр.]
	Не са посегнали нито на църквата, нито на надгробните камъни. Намират за оскърбителна само по-новата история.
	Гленова е свела глава, сякаш се моли. Всеки път го прави. Може би, казвам си, е изгубила някого, конкретен свой близък, мъж, дете. Но не го вярвам докрай. За мен тя е жена, чиито постъпки до една са показни, чиято непринуденост е принудителна. Според мен постъпва така, за да изглежда благочестива. Решена е да извлече най-голяма изгода.
	Но сигурно и аз изглеждам същата в нейните очи. И как иначе?
	Обръщаме се с гръб към църквата и ето го онова, което всъщност сме дошли да видим — Стената.
	И тя е на стотици години или поне на повече от сто. И тя като тротоарите е от червени тухли и сигурно навремето е била най-обикновена, но красива. Сега на портите има часови, а над тях на грозни метални пилони са качени прожектори, в основата има бодлива тел, а в бетона отгоре са посипани натрошени стъкла.
	Никой не минава през тези порти по собствена воля. Предпазните мерки са за онези, които се опитват да излязат, макар да е почти невъзможно да се добереш до Стената отвътре, преодолявайки електронната сигнализация.
	До главната порта висят още шест тела — обесени, с вързани пред тялото ръце, с глави в бели торби, наклонени настрани към рамото. Явно по-рано сутринта е имало Мъжко Избавление. Не съм чула камбаните. Сигурно съм привикнала.
	Двете спираме заедно като по даден сигнал, стоим и гледаме телата. Не правим нищо нередно. Очаква се да гледаме: точно затова са тук, затова висят на Стената. Понякога ги държат с дни, до новата порция трупове, за да ги видят колкото може повече хора.
	Висят от куки, монтирани в тухлите на стената тъкмо с тази цел. Не всички куки са заети. Куките приличат на инструменти за безръки хора. Или на стоманени въпросителни, обърнати настрани и наопаки.
	Най-зловещи са торбите на главите, по-лоши от самите лица. Заради тях хората приличат на кукли, чиито лица още не са изрисувани, на плашила и в известен смисъл са точно това, защото предназначението им е да плашат. Или сякаш главите им са торби, пълни с някакъв еднороден материал, например брашно или тесто. Главите очевидно са тежки, инертни, затова инерцията ги привлича надолу, в тях вече няма живот, който да ги държи изправени. Главите са нули.
	Но ако се вглеждаш дълго-дълго, както правим ние, ще забележиш контура на чертите под белия плат — като сивкава сянка. Главите са на снежни човеци с въглени за очи и опадали морковени носове. Главите се топят.
	Само че по торбата има кръв, просмукала се през белия плат на мястото на устата. Получава се втора уста, малка и червена, като устите, които децата в детската градина рисуват с дебели четки. Детската представа за усмивка. Тъкмо тази кървава усмивка накрая приковава вниманието. Все пак не са снежни човеци.
	Мъжете са облечени с бели престилки, каквито носят лекарите или учените. Лекарите и учените не са единствени, има и други, но сигурно са ги докарали днес сутринта. На шията на всеки виси табелка с причината за екзекуцията: рисунка на човешки зародиш. Значи са били лекари от миналото, когато тези неща бяха законни. Навремето ги наричаха творци на Ангели. Или пък това беше нещо друго? Намерили са ги чрез болничните архиви или — още по-вероятно, тъй като повечето болници унищожиха архивите си, след като стана ясно какво се случва — чрез доносници: може би някоя бивша медицинска сестра, по-точно две, защото показанията на една жена вече не са достатъчни, или на друг лекар, който се надява да си спаси кожата, или на друг обвиняем, решен да отмъсти на свой враг или просто нацелил някого напосоки в отчаян опит да се спаси. Макар че невинаги помилват информаторите.
	Предупредили са ни, че тези мъже са като военнопрестъпници. Фактът, че деянията им навремето са били законни, не е извинение — престъпленията им си остават престъпления и със задна дата. Извършили са чудовищни неща и трябва да послужат за назидание на другите. Макар че няма почти никаква нужда от това. В наше време никоя жена със здрав разум не би опитала да предотврати раждане, ако има късмета да зачене.
	От нас се очаква да изпитваме омраза и презрение към тези трупове. Но аз не чувствам това. Провесените на Стената тела са пътешественици във времето, анахронизми. Пришълци от миналото.
	Изпитвам към тях пустота. Изпитвам нещо, което не би трябвало да изпитвам. Отчасти облекчение, защото нито един от тези мъже не е Люк. Той не беше лекар. Не е.


	Вторачвам се в червената усмивка. Същото червено като лалетата в градината на Серина Джой близо до стеблото, където цветовете започват да живват. Червеното е същото, но няма връзка. Лалетата не са кървави, червените усмивки не са цветя, не се обясняват едно друго. Лалето не е причина да не вярваш в обесения, нито обратното. Всяко нещо е валидно и наистина съществува. Принудена съм да си проправям път през поле от такива действителни обекти, всеки ден и всякак. Много се старая да правя тези разграничения. Длъжна съм да ги правя. Нуждая се от яснота в съзнанието.
	Усещам, че жената до мен трепери. Плаче ли? Какво ще й донесе това? Не мога да си позволя да узная. Забелязвам, че здраво съм стиснала ръце, че съм се вкопчила в дръжката на кошницата. С нищо няма да се издам.
	Обичайно е онова, с което сте свикнали, казваше Леля Лидия. Сега това може да не ви изглежда обичайно, но след време ще се промени, след време ще стане обичайно.


>	III
>	Нощ

>>	Седма глава

	Нощта е моя, моето собствено време, мога да правя каквото си поискам, стига да е тихо. Стига да лежа неподвижно. Разликата между това да лежиш и да лъжеш. Лежането винаги е пасивно. Дори мъжете преди казваха: „Само да ми се излегне отдолу!“. Макар че понякога казваха също: „Само да си легна с нея!“. Чисти догадки. Всъщност не знам как говореха мъжете преди. Разполагам само с техните думи.
	Лежа в стаята, под гипсовото око на тавана, зад белите завеси, между чаршафите, акуратна като тях, и излизам от своето време. В безвремието. Но времето си е тук и аз съм вътре в него.
	Само че през нощта го напускам. Къде да отида?


	На някое хубаво място.
	Мойра е приседнала на леглото ми с кръстосани крака, вдигнала е глезен върху коляното си, облечена е с морав гащеризон, носи единствена висулка на ухото, ексцентрични златисти нокти, стиска цигара между късите си пръсти с пожълтели връхчета. Айде да излезем на бира.
	Сипеш пепел в леглото ми, отбелязвам.
	Ако си го оправяше, нямаше да имаш този проблем, контрира Мойра.
	След половин час, отговарям. Трябва да предам курсовата си работа на следващия ден. Психология, английски, икономика. Такива неща учехме навремето. На пода на стаята има книги, отворени и обърнати, тук-там, разхвърляни.
	Не, веднага, настоява Мойра. Няма нужда да си цапотиш лицето, това е само за мен. По какво е курсовата? Аз тъкмо завърших моята за изнасилванията от познати.
	Брей, много си актуална, отбелязвам. И въпреки това ще ме замъкнеш в бара!
	Ха-ха. Хайде, вземай си палтото.
	Сама го взе и ми го подхвърли. Ще ми заемеш петарка, нали?


	Или в някой парк с майка ми. На колко години бях? Беше студено, дъхът ни се разлиташе пред нас, дървета без листа, сиво небе, две безутешни патици в езерото, безутешни. Трошици хляб под пръстите ми, в джоба ми. Точно така: тя каза, че отиваме да храним патиците.
	Само че някакви жени горяха книги, всъщност затова искаше мама да отидем. За да се срещне с приятелките си, излъга ме, а събота беше моят ден. Нацупено се обърнах на другата страна, към патиците, но огънят неудържимо ме привличаше.
	Сред жените имаше и неколцина мъже, а книгите се оказаха списания. Сигурно ги бяха залели с бензин, защото пламъците се издигаха нависоко, а после започнаха да хвърлят в тях и списанията — изсипваха ги от кашони, прекалено много наведнъж. Някои от хората напяваха, събраха се и зрители.
	Израженията им бяха щастливи, почти в екстаз. Огънят има такова въздействие. Дори лицето на майка ми, обикновено пребледняло и слабичко, изглеждаше румено и весело като коледна картичка. Имаше и друга жена — едра, със саждена следа на бузата и оранжева плетена шапка, помня я.
	Искаш ли да хвърлиш и ти, миличка?, попита ме тя. На колко години съм била?
	Отърваваме се от боклука, засмя се тя. Може ли?, попита тя мама.
	Ако иска, отговори майка ми. Имаше навика да говори за мен пред други хора, все едно не чувам.
	Непознатата ми подаде едно списание. Имаше снимка на красива жена без дрехи, която висеше от тавана с овързани с вериги ръце. Взрях се заинтригувана. Снимката не ме уплаши. Помислих си, че жената се люлее като Тарзан по лианите — гледала бях по телевизията.
	Не позволявайте да види снимката, предупреди майка ми. Ето, хвърли го бързо, нареди ми тя.
	Хвърлих списанието в пламъците. То се разлисти в огнения вихър, отделиха се едри хартиени снежинки, разхвърчаха се във въздуха, все още пламтящи, части от женски тела, които се превръщаха в черна пепел във въздуха, пред очите ми.


	Но какво се случва после, но какво се случва после?
	Съзнавам, че ми се губи време.
	Сигурно е имало игли, хапчета, нещо такова. Не е възможно да изгубиш толкова много време без чужда помощ. Преживяхте шок, така ми казаха.
	Излязох от бученето и объркването като от кипящ прибой. Помня, че се чувствах относително спокойна. Помня, че крещях, но само го чувствах така, може да е било само шепот. Къде е тя? Какво сте направили с нея?
	Нямаше нито ден, нито нощ — само блещукане. Скоро отново се появиха столове и легло, а после и прозорец.
	Тя е в добри ръце, отговориха. При подходящите хора. Ти си непригодна, но искаш най-доброто за нея, нали?
	Показаха ми нейна снимка — стоеше на някаква морава, а лицето й беше затворен овал. Косата й беше изопната и прихваната на тила. Непозната жена я държеше за ръчичката. Стигаше до лакътя на жената.
	Убили сте я, казах. Изглеждаше като ангелче — сериозна, дребничка, въздушна.
	Беше облечена с рокля, която виждах за пръв път — бяла и дълга до земята.


	Иска ми се да повярвам, че аз разказвам тази история. Имам нужда да го повярвам. Трябва да го вярвам. Който вярва, че такива истории са само истории, има по-добри шансове.
	Ако разказвам история, краят е в моя власт. Историята ще има край, а след него ще дойде ред на истинския живот. Ще продължа оттам, където спрях.
	Не разказвам тази история.
	Тя се развива в мислите ми, в хода на моя живот.
	Разказвам, не пиша, защото нямам с какво да пиша, писането е забранено. Но ако историята съществува, дори да е само в моята глава, трябва да я разказвам на някого. Никой не разказва нещо сам на себе си. Винаги има още някой.
	Дори когато няма.
	Историята е като писмо. „Здравейте, вие там“, ще кажа. Просто така, без име. Поставиш ли име, обвързваш се с действителния свят, а той е по-рискован, по-опасен: кой знае какви са шансовете ти да оцелееш там? Ще повтарям „вие, вие“ като в стара любовна песен. Може да имаш предвид не само един човек.
	А хиляди.
	Не ме застрашава непосредствена опасност, това ще ви кажа.
	Ще се престоря, че ме чувате.
	Само дето не върши работа, защото знам, че не ме чувате.


>	IV
>	Чакалня

>>	Осма глава

	Хубавото време се задържа. Почти като през юни е, когато вадехме летните си рокли и сандалите и отивахме да си купим сладолед във фунийка. На Стената има три нови трупа. Единият е свещеник, все още с черното си расо. Принудили са го да го облече за процеса, макар че свещениците престанаха да носят расо още преди години, когато започнаха първите сектантски войни. В расо се набиваха на очи. На шията на другите две тела са увесени пурпурни табелки: „Полова измама“. Телата им още са с униформата на Пазителите. Сигурно са ги заловили заедно, но къде? В казармата, под душа? Трудно е да се каже. Снежният човек с червената усмивка е изчезнал.
	— Време е да се връщаме — казвам на Гленова. Все аз напомням за тези неща. Понякога имам усещането, че ако не го кажа, тя може завинаги да си остане тук. Скърби или злорадства обаче? Още не мога да определя.
	Тя се обръща безмълвно, сякаш е на гласово управление, сякаш се движи върху смазани колелца, сякаш е в музикална кутия. Вбесява ме тази нейна грациозност. Вбесява ме покорната глава, сведена като при бурен вятър. А изобщо не духа.
	Тръгваме си от Стената, връщаме се по същия път под топлото слънце.
	— Прекрасен майски ден — отбелязва Гленова. По-скоро усещам, отколкото виждам как главата й се обръща към мен в очакване на отговор.
	— Да — отвръщам и добавям със закъснение: — Хвала!
	Навремето, много отдавна, „Мейдей“* беше сигнал за помощ, по време на една от войните, за които учехме в гимназията. Все ги бърках, но ако внимаваш, ще ги различаваш по самолетите. Всъщност Люк ми обясни за този сигнал за бедствие. „Мейдей“ за пилотите, чийто самолет е улучен, и за корабите — нали и за корабите? — в открито море. Или пък за корабите беше SOS. Иска ми се да можех да проверя някъде. В една от онези войни имаше и нещо от Бетовен**, в началото на победата.
	[* Букв. „майски ден“ (англ.). — Б.пр.]
	[** По време на Втората световна война първият такт от Пета симфония на Бетовен се приема за буквата „V“ от морзовата азбука и означава „победа“. — Б.пр.]
	— Знаеш ли откъде идва? — попита ме Люк. — Мейдей?
	— Не — отговорих. — Странен избор за сигнал, нали?
	Вестници и кафе в неделя сутрин, преди да се роди тя. Тогава още имаше вестници. Четяхме ги в леглото.
	— На френски — каза той. — От _M’aidez_.
	Помогнете.


	Към нас се движи малко шествие, погребение: три жени с черно прозрачно було на шапката. Опечалените са една Иконосъпруга и две други, също Иконосъпруги, сигурно нейни приятелки. Раираните им рокли изглеждат износени, лицата им също са износени. Някой ден, когато положението се подобри, казва Леля Лидия, няма да се налага никой да бъде Иконосъпруга.
	Първата е опечалената, майката — носи малък черен буркан. По размера на съда можеш да познаеш колко голям е бил плодът, когато е пропаднал вътре в нея, когато се е изсипал и е загинал. На два-три месеца, твърде рано, за да се знае дали е Нерожба. По-големите зародиши и онези, които умират при раждане, имат ковчежета.
	Спираме в знак на уважение, докато преминат. Дали Гленова чувства същото като мен — остра болка като пронизване в корема. Притискаме сърцата си с ръка, за да покажем на непознатите жени, че им съчувстваме за загубата. Първата ни поглежда начумерено изпод воала си. Една от другите се обръща настрани и плюе на тротоара. Иконосъпругите не ни харесват.


	Минаваме покрай магазините и отново стигаме до бариерата, пускат ни да преминем. Продължаваме сред големите къщи, наглед пусти, с оплевени морави. В ъгъла, близо до къщата, където съм назначена, Гленова спира и се обръща към мен.
	— Пред Неговите очи — казва тя. Това е подходящият поздрав.
	— Пред Неговите очи — отговарям и тя кимва лекичко. Поколебава се, сякаш се кани да каже още нещо, но после се обръща и се отдалечава по улицата. Наблюдавам я. Все едно е собственото ми отражение в огледало, от което се отдалечавам.
	На алеята Ник отново лъска автомобила „Буря“. Стигнал е до хромовите части отзад. Полагам ръката си с червена ръкавица върху резето на портата, отварям, побутвам я напред. Портата щраква зад гърба ми. Лалетата околовръст са по-червени от всякога, разтварят се, вече не са като винени чаши, а като потири, напират нагоре, но каква полза? В крайна сметка са празни. Когато остареят, ще се обърнат наопаки, ще се взривят бавно, венчелистчетата им ще се разхвърчат като отломки.
	Ник вдига поглед и започва да си подсвирква.
	— Добре ли се разходи? — пита ме.
	Кимвам, но не отговарям на глас. Не е редно да ме заговаря. Разбира се, някой от тях ще се опита, предупреди ни Леля Лидия. Всяка плът е слаба. Всяка плът е като трева*, поправям я наум. Просто не могат да се сдържат, казва тя, Бог ги е създал такива, но вас е устроил различно. Вие трябва да поставяте границите. По-късно ще получите възмездие.
	[* Защото „всяка плът е като трева, и всяка човешка слава — като цвят у трева: изсъхна тревата, и цветът й олетя“ (1 Петр. 1:24). — Б.пр.]
	Съпругата на Командира е извадила стол и седи в градината зад къщата. Серина Джой, ама че глупаво име. Като на помада за изправяне на косата отпреди, от друго време. На шишенцето ще пише „Серина Джой“ и ще има силует на женска глава в розов овал, ограден със златен фестон. При толкова голям избор на имена защо са избрали точно това? И бездруго Серина Джой никога не е било истинското й име, дори навремето. Истинското й име е Пам. Прочетох го в статия за нея в едно новинарско списание много след като за пръв път я видях да пее, докато майка ми спеше в неделя сутрин. Вече беше станала достатъчно прочута, че да й посветят очерк — трябва да е било в „Тайм“ или в „Нюзуик“. Вече беше престанала да пее, изнасяше речи. И много я биваше. Говореше за светостта на дома, за това, че жените би трябвало да си стоят у дома. Самата Серина Джой не го правеше, само изнасяше речи, но представяше този свой неуспех като жертва, която прави в името на всички.
	Някъде по това време се опитаха да я застрелят, но вместо нея загина секретарката й, която стояла до Серина. Друг беше поставил бомба в колата й, но тя се взривила твърде рано. Някои хора твърдяха, че самата тя е сложила бомбата в колата си, за да предизвика съчувствие. Дотолкова се разгорещиха страстите.
	Двамата с Люк понякога гледахме късните новини. По халати, с нощни шапки. Гледахме напръсканата й с лак коса, истеричните й изблици и сълзите, които все още беше способна да пуска, когато си пожелае, а спиралата се разтичаше черна по бузите й. По онова време се гримираше по-силно. Намирахме я за смешна. Или поне Люк я намираше за смешна. Аз само се преструвах, че съм на същото мнение. Всъщност тя беше малко плашеща. Говореше сериозно.
	Вече не държи речи. Не е речовита като преди. Стои си вкъщи, но явно не й понася. Как ли беснее сега, когато думите й се сбъднаха.
	Съзерцава лалетата. Бастунчето й е до нея, на тревата. Седи с профил към мен, установявам го с бърз кос поглед, докато минавам покрай нея. Не е редно да я зяпам. Вече не е онзи безукорен профил като на изрязан от хартия силует, лицето й е грохнало, напомня ми за онези градове, построени над подземни реки, където цели улици с къщи се сгромолясват за една нощ във внезапно появили се тресавища, или за въгледобивните градчета, които рухват в мините под тях. Нещо такова трябва да се е случило и с нея, когато е проумяла истинския облик на предстоящото*.
	[* Перифраза на заглавието _The Shape of Things to Come_ (1933) — научнофантастичен роман на Хърбърт Уелс, който представя събитията от 1933 до 2106 г. и предлага световната държава като решение на проблемите на човечеството. — Б.пр.]
	Тя не обръща глава. Изобщо не отбелязва присъствието ми, макар да знае, че съм тук. Личи си, че знае, усещам го като мирис на вкиснато, на старо мляко например.
	Не съпрузите, а съпругите трябва да ви държат нащрек, казваше Леля Лидия. Винаги се старайте да си представяте как се чувстват те. Разбира се, те ще ви мразят. Напълно естествено е. Опитайте да проявите съчувствие. Леля Лидия се мислеше за много състрадателна. Старайте се да ги жалите. Да им прощавате, защото не разбират какво правят*. И отново онази треперлива просешка усмивка, примигването като на слепец, въртенето на очите зад стоманените рамки нагоре, към дъното на класната стая, все едно зеленият таван се разтваря и измежду кабелите и дюзите на противопожарната система върху облак пудра „Розова перла“ слиза Бог. Разберете, те са съкрушени жени. Неспособни.
	[* „А Иисус говореше: Отче! прости им, понеже не знаят, що правят.“ (Лук. 23:34). — Б.пр.]
	На това място гласът й секваше, тя правеше пауза и аз чувах как край мен се отронва колективна въздишка. Не беше уместно да шумолим или да мърдаме по време на тези паузи — Леля Лидия може и да изглеждаше отнесена, но усещаше всяко трепване. Затова само въздишка.
	Бъдещето е в собствените ви ръце, казваше в заключение. Протягаше своите ръце към нас — отколешен жест, едновременно поднасяне на дар и покана да пристъпиш в прегръдката, да приемеш. Във вашите ръце, повтаряше тя и свеждаше очи към своите, сякаш на тях дължи това хрумване. Само че в ръцете й нямаше нищо. Бяха празни. Нашите ръце би трябвало да са пълни с бъдещето, което можеш да обгърнеш, но не можеш да видиш.


	Заобикалям към задната врата, отварям я, влизам и оставям кошницата си върху кухненската маса. Масата е изжулена, почистена от брашното, върху решетката изстива днешният хляб, току-що изпечен. В кухнята ухае на мая — носталгичен мирис. Напомня ми за други кухни, които са били мои. Мирише на майки, въпреки че собствената ми майка не печеше хляб. Мирише на мен от предишните времена, когато бях майка.
	Предателски мирис, знам, че трябва да го пресека.
	Рита е там, седи на масата, бели и реже моркови. Стари моркови, дебели, премръзнали, с прораснали в килера бради. Младите моркови, нежни и свежи, ще се появят чак след седмици. Ножът в ръката й е остър и лъскав, изкусителен. Де да имах такъв нож.
	Рита престава да кълца морковите, надига се и почти жадно изважда пакета от кошницата. Няма търпение да види какво съм донесла, макар че винаги се смръщва леко, докато отваря пакетите. Каквото и да купя, все не е напълно доволна. Смята, че би се справила по-добре. Би предпочела тя да пазарува, да купува точно каквото иска, завижда ми за разходката. В тази къща всяка завижда на другата за нещо.
	— Имаше портокали — казвам. — В „Мляко и мед“. Още са останали. — Споделям го като дар, иска ми се да спечеля благоразположението й. Видях портокалите още предния ден, но не казах на Рита, защото вчера беше много кисела. — Утре може да купя, ако ми дадеш купони за тях. — Подавам й пилешкото. Днес искаше стек, но нямаше.
	Рита изсумтява, не проявява нито задоволство, нито съгласие. Ще си помисли и ще реши, когато прецени, това означава сумтенето. Развързва пакета с пилешкото, разгръща хартията. Бодва месото, раздвижва крилцето, пъхва пръст в кухината, изважда дреболиите. Пилето лежи върху масата без глава и без крака, с настръхнала кожа, все едно му е студено.
	— Ден за вана — оповестява Рита, без да ме поглежда.
	Кора влиза в кухнята от килера отзад, където държат парцалите и метлите.
	— Пилешко — казва тя почти доволно.
	— Мършаво е, но ще свърши работа — подмята Рита.
	— Нямаше друго — казвам. Рита не ми обръща внимание.
	— Според мен е доста едричко — казва Кора. Да не би да се застъпва за мен? Поглеждам дали ще се усмихне, но не, мисли само за храната. По-млада е от Рита, косото слънце от западните прозорци осветява косата й, прибрана назад и разделена на път. Сигурно съвсем до неотдавна е била красива. Има мъничък белег като трапчинка на двете уши — зараснали дупки за обеци.
	— Едро, ама кльощаво — казва Рита. — Трябваше да им кажеш — поглежда тя право към мен за пръв път. — Не си от простолюдието.
	Има предвид ранга на Командира. Но в другия смисъл, нейния смисъл, ме мисли за простолюдие. Прехвърлила е шейсетте, има категорично мнение за всичко.
	Отива на мивката, бързо оплаква ръце под струята, подсушава ги с кърпата. Бяла на сини райета. Кърпите за съдове са си същите като преди. Понякога тези изблици на нормалност ме връхлитат странично като засади. Обикновеното, привичното, напомняне — като ритник. Виждам кърпата за съдове извън контекста и дъхът ми секва. За някои хора в някакъв смисъл нещата не са се променили особено.
	— Кой ще я изкъпе? — пита Рита, но Кора, не мен. — Трябва да мариновам тази птица.
	— Аз ще го направя по-късно, след като приключа с бърсането на прах — казва Кора.
	— Важното е да я измиеш — казва Рита.
	Говорят за мен, като че ли не ги чувам. За тях аз съм просто задължение, едно от многото.


	Отпращат ме. Вземам кошницата, минавам през вратата на кухнята и по коридора към стоящия часовник. Вратата на дневната е затворена. През витража струи слънце и се разпада на различни цветове на пода: червено, синьо и пурпурно. За миг пристъпвам в тях, протягам ръце и те се изпълват с цветя от светлина. Качвам се по стълбите, лицето ми е далечно, бяло и разкривено в рамката на огледалото в коридора, издуто навън като око под напрежение. Крача по пепеляворозовата пътека в дългия коридор на горния етаж, връщам се в стаята.


	Някой стои в коридора, близо до вратата на стаята, в която съм настанена. В коридора е сумрачно, но фигурата е на мъж, с гръб към мен — наднича в стаята, тъмен силует на светъл фон. Познавам Командира, а не би трябвало да е тук. Чува ме, че приближавам, обръща се, поколебава се, тръгва напред. Към мен. Нарушава обичая, какво да правя сега?
	Аз спирам, той спира, не виждам лицето му, той ме гледа, какво иска? После той продължава напред, отстъпва встрани, за да не ме докосне, накланя глава, изчезва.
	Показано ми е нещо, но какво? Както знаме на непозната държава, което мярваш за миг над извивката на хребета. Може да означава нападение, може да означава преговори, може да отбелязва предел, границата на територия. Сигнали, каквито си дават животните: прихлупени синкави клепачи, прилепнали назад уши, наперен гребен. Блясък от оголени зъби — ама какви ги върши той, по дяволите? Никой друг не го е видял. Дано. Нашествие ли беше това? Влизал ли бе в моята стая?
	Нарекох я „моя“.


>>	Девета глава

	Е, добре, моята стая. В крайна сметка трябва да има местенце, което да си е мое, дори в тези времена.
	Чакам в стаята си, която в момента е чакалня. Когато лягам да спя, е спалня. Завесите още потрепват на ветреца, навън още грее слънце, но не направо през прозореца. Преместило се е на запад. Опитвам се да не разказвам истории, поне не тази история.


	Някой е живял в тази стая преди мен. Някой като мен, поне така предпочитам да вярвам.
	Открих го три дни, след като ме преместиха тук.
	Разполагах с предостатъчно време. Реших да разгледам стаята. Не набързо, както разглеждаш хотелска стая, без да очакваш никакви изненади, отваряш и затваряш чекмеджета, вратичките на шкафчетата, разопаковаш сапунчето, пробваш възглавниците. Дали някога отново ще стъпя в хотелска стая? Как ги пропилях онези стаи, онази свобода от чужди очи?
	Привилегия назаем.
	Следобед, докато Люк още бягаше от жена си, докато все още бях фантазия. Преди да се оженим и да добия плътност. Винаги пристигах първа, настанявах се в стаята. Не бяха толкова много пъти, но сега ми се струва цяло десетилетие, цяла епоха. Помня как бях облечена, всяка блуза, всеки шал. Крачех в очакване, пусках и спирах телевизора, мацвах си парфюм зад ушите — „Опиум“. В китайско шише, червено със златисто.
	Бях напрегната. Как да съм сигурна, че ме обича? Ами ако се окаже просто любовна връзка? Защо изобщо употребяваме думата „просто“? Макар че по онова време мъжете и жените взаимно се пробваха — като дрехи — и отхвърляха онова, което не им е по мярка.
	На вратата се чука, отварям с облекчение, с желание. Той беше толкова мимолетен, толкова сгъстен. И въпреки това сякаш нямаше край. След това се излежавахме в онези следобедни легла, прегърнати, потънали в разговор. За възможното, за невъзможното. Какво може да се направи? Въобразявахме си, че имаме такива проблеми. Откъде да знаем, че сме били щастливи?
	Сега ми липсват дори самите стаи въпреки отвратителните картини по стените, есенни пейзажи или топящ се върху дърветата сняг, или на жени с носии, с лица като на порцеланови кукли, с турнюри и чадърчета, или клоуни с тъжни очи, или купи с плодове, твърди и мъртви. Чистите кърпи в очакване да бъдат омърсени, кошчетата за смет, зейнали подканващо, привличащи безгрижните отпадъци. Безгрижна. В онези стаи бях безгрижна. Можех да вдигна телефона и щеше да се появи храна на поднос, храна по мой избор. Със сигурност храна, която не е полезна за мен, и напитки. В чекмеджето на нощното шкафче имаше библия, предоставена от някое благотворително дружество, но надали много хора я четяха. Имаше и пощенски картички със снимки на хотела — можеш да ги надпишеш и да ги изпратиш на когото си поискаш. Сега това ми се струва толкова невъзможно, като някаква измислица.
	Та така. Разглеждах тази стая, без да бързам. Като хотелска стая, без да я щадя. Не исках да приключа наведнъж, исках да удължа огледа. Мислено разделих стаята на сектори и си позволявах по един сектор дневно. Този щях да обследвам най-подробно: неравната мазилка под тапетите, драскотините по боята на первазите и рамките на прозорците, под най-горния пласт боя, петната върху матрака, защото стигнах дотам да вдигна завивките и чаршафите, като ги отмятах по мъничко, за да ги върна бързо обратно, ако влезе някой.
	Петната по матрака. Като изсъхнали венчелистчета. Отдавнашни. Стара любов. В тази стая вече няма друга любов.
	Когато съзрях това, доказателството, оставено от двама души за любов или за нещо подобно на любов, може би желание, може би докосване между двама, вече стари и мъртви, отново застлах леглото и легнах. Зареях поглед нагоре към сляпото гипсово око на тавана. Исках да усетя, че Люк лежи до мен. Получавам такива пристъпи от миналото, като припадъци са, като вълна, която ме залива. Понякога са почти непоносими. Какво да се прави, какво да се прави, мисля си. Нищо не може да се направи. И тез, що само чакат, също служат. Дори легнали. Знам защо стъклото на прозореца е нечупливо и защо са свалили полилея. Исках да усетя, че Люк лежи до мен, но нямаше достатъчно място.


	Оставих гардероба за третия ден. Първия ден внимателно огледах вратата отвътре и отвън, после стените с месинговите куки — как бяха пропуснали куките? Защо не ги бяха свалили? Защото са твърде близо до пода? Но въпреки това — един чорап, и готово. Има и прът с пластмасови закачалки, на които висят роклите ми, червената вълнена наметка за студено време, шалът. Коленичих, за да огледам пода, и го намерих — дребен надпис, струва ми се съвсем скорошен, издраскан с игла или просто с нокът, в ъгълче, където сянката е най-плътна: _Nolite te bastardes carborundorum_.
	Не знаех какво означава, нито дори на какъв език е. Мислех, че е на латински, но не знаех латински. И все пак беше послание и беше написано, забранено дори само поради този факт, и още не беше открито. Освен от мен, за която беше предназначено. Беше предназначено за следващата.
	Приятно ми е да размишлявам над надписа. Приятно ми е да си мисля, че общувам с нея, с непознатата жена. Защото тя е непозната, ако ли пък е позната, никой не ми е споменавал за нея. Приятно ми е да знам, че забраненото й послание е стигнало до мен, до поне един човек, че се е появило на стената на моя гардероб, че съм го открила и прочела. Понякога си повтарям думите. И те ми доставят дребничка радост. Когато си представям жената, която ги е написала, я виждам като своя връстница, може би малко по-млада. Превръщам я в Мойра, каквато беше в колежа, в съседната стая: ексцентрична, жизнерадостна, атлетична, по едно време с велосипед и туристическа раница. С лунички, струва ми се, непристойна, находчива.
	Коя ли е била или е тази жена, какво е станало с нея?
	Пробвах се с Рита в деня, когато открих посланието.
	Коя е била жената в онази стая?, попитах. Преди мен? Ако бях задала въпроса иначе, ако бях казала: Имало ли е жена преди мен в стаята? Може би нямаше да стигна доникъде.
	Коя?, попита тя неохотно, подозрително, но пък тя почти винаги разговаря с мен така.
	Значи не е била само една. Някои не са издържали цялото назначение, пълните две години. Някои са били отпратени по една или друга причина. Или не са били отпратени, а са си заминали?
	Онази жизнерадостната, с луничките, налучквам.
	Познаваш ли я?, пита Рита по-подозрителна от всякога.
	Познавах я преди, лъжа. Чух, че е била тук.
	Отговорът ми е приемлив за Рита. Знае, че има развален телефон, таен обмен на информация.
	С нея не се получи, казва.
	В какъв смисъл?, питам възможно най-незаинтересовано.
	Рита обаче вече е стиснала устни. Тук съм като дете, има неща, които не бива да узнавам. Колкото по-малко знаеш, толкова по-добре, казва само.


>>	Десета глава

	Понякога си пея наум, нещо тъжно, печално, презвитерианско:
P>
	О, колко чудна благодат,
	спасителна за мен.
	Изгубен бях, намерен съм.
	Роб бях, но съм свободен днес*.
	[* Християнският химн _Amazing Grace_ (1779) е написан по стихове на поета и англикански свещеник Джон Нютън (1725–1807). В оригиналния текст последният цитиран стих е: „Бях сляп, но виждам днес.“. — Б.пр.]
P$
	Не знам дали думите са верни. Не помня. Такива песни вече не се изпълняват на публични места, особено ако имат такъв текст. Смятат ги за прекалено опасни. Те са на сектите, поставени извън закона.
P>
	Страшно съм самотен, скъпа.
	Страшно съм самотен, скъпа.
	Толкова самотен, че ми иде да умра*.
	[* _Heartbreak Hotel_ (1956) — песен на Елвис Пресли, написана от Томи Дърдън и Мей Борън Акстън. — Б.пр.]
P$
	И това е забранено. Знам песента от стара касета на майка ми — тя имаше един неблагонадежден и скрибуцащ касетофон, на който можехме да слушаме такива неща. Пускаше го, когато й гостуваха приятели и подпийнеха.
	Не си пея така често. Заболява ме гърлото.
	В тази къща почти не звучи музика, освен по телевизията. Понякога Рита си тананика, докато меси или бели нещо: безсловесен напев, немелодичен, непонятен. Понякога от дневната долита тънкият глас на Серина от запис, направен много отдавна, който сега тя пуска съвсем тихо, за да не я спипа някой, че го слуша, докато седи, плете и си припомня своята предишна, вече осакатена слава: Алилуя.


	По това време на годината е топло. Тези къщи се нагряват на слънцето, изолацията не е добра. Въздухът край мен е застоял въпреки лекото течение, въпреки полъха между завесите. Ще ми се да можех да отворя прозореца докрай. Скоро ще ни позволят да си облечем летните рокли.
	Летните дрехи не са разопаковани и висят в дрешника, две са от чист памук, което е за предпочитане пред синтетиката на по-евтините дрехи, но въпреки това в задуха през юли и август се потиш под плата. Поне няма да се притеснявате да не изгорите, казваше Леля Лидия. Как се излагаха на слънце жените навремето! Мажеха се като печено месо на шиш, разголваха раменете и гърба си на улицата, на публични места, и краката, дори чорапи не обуваха. Нищо чудно, че се случваха онези неща. Неща, тази дума използваше за всичко, което намира за толкова отблъскващо, неприлично и ужасно, че устните й не могат да го назоват. За нея успешен беше онзи живот, който избягва нещата, изключва нещата. Такива неща не се случват на свестните жени. Не са полезни за кожата на лицето, ама никак, ще се сбръчкате като сушена ябълка. Само че забравяше едно — вече не ни беше позволено да се грижим за лицата си.
	В парка, казваше Леля Лидия, се излежаваха по одеялата, мъже и жени, понякога заедно — на това място се разридаваше, застанала пред нас, без да се крие.
	Правя всичко по силите си, казваше. Старая се да ви осигуря най-добрите шансове. Примигваше, светлината беше твърде силна за нея, устните й потрепваха около предните зъби, леко издадени напред, дълги и пожълтели, и ми напомняше за мъртвите мишки, които намирахме на стълбите, докато живеехме в къща, тримата заедно, четирима, ако броим и котката, която ни поднасяше тези дарове.
	Леля Лидия притискаше ръка към своята уста като на мъртъв гризач. След минутка я отдръпваше и на мен също ми се доплакваше, задето ми беше напомнила. Поне половината да изяждаше най-напред, казвах на Люк.
	Да не мислите, че на мен ми е лесно, казваше Леля Лидия.


	Мойра влетява в стаята ми и пуска дънковото си яке на пода. Имаш ли цигари?, пита.
	В чантата, отговарям. Обаче нямам кибрит.
	Мойра рови в чантата ми. Трябва да изхвърлиш някои от тези боклуци, казва тя. Правя мръснишко парти.
	Какво?, питам. Няма смисъл да се опитвам да работя, Мойра няма да го допусне, тя е като котка, която пропълзява по страницата, докато се опитваш да четеш.
	Като дамска вечеринка, на която ти демонстрират разни стоки, обаче ще сме само по бельо. Разюздани работи. Дантелени прашки, жартиери, повдигащи сутиени. Намира запалката ми, запалва цигарата, която също е измъкнала от чантата ми. Искаш ли? Подхвърля ми пакета с величествена щедрост, като се има предвид, че е мой.
	Страшно ти благодаря, казвам кисело. Ти си луда. Откъде ти хрумна подобно нещо?
	Докато работех, за да се издържам в колежа, отговаря Мойра. Имам връзки. Приятелки на майка ми. В предградията много често го правят — започнат ли да им се появяват старческите петна, тутакси си втълпяват, че трябва да смажат конкуренцията. Сексшопове и каквото ти душа иска.
	Смея се. Тя винаги ме разсмива.
	Но тук?, питам. Кой ще дойде? На кого му е притрябвало?
	Никога не е късно да се научи човек, отговаря тя. Хайде де, страхотно ще бъде. Ще се напикаем от смях.


	Така ли сме живели тогава? Водехме най-обикновен живот. По правило всички живеят така. Каквото и да се случва, то е обичайно. Дори това сега е обичайно.
	Както винаги, живеехме лекомислено. Трудна работа е, не е същото като лекотата на мисълта.
	Нищо не се променя мигновено: в постепенно нагряваща се вана ще се свариш до смърт, без дори да усетиш. Разбира се, имаше репортажи по вестниците, появяваха се трупове в канавките или в гората, пребити до смърт или обезобразени хора, жертви на насилие, така се изразяваха, но всичко това се отнасяше за други жени, а мъжете, които го правеха, бяха други мъже. Ние не познавахме такива. Материалите по вестниците за нас бяха просто далечен кошмар, лош сън, споходил други хора. Колко ужасно, казвахме, и наистина беше ужасно, само че някак не го вярвахме. Репортажите звучаха прекалено мелодраматично, бяха от различно измерение, което не се пресичаше с нашия живот.
	Ние бяхме хора, за които вестниците не пишеха. Обитавахме празните бели полета около текста. И това ни даваше свобода.
	Живеехме в пролуките между отделните истории.


	Отдолу, откъм алеята, заработва двигател. В квартала е тихо, няма много движение, затова такива неща се чуват много ясно: автомобилни двигатели, косачки, подрязването на храсти, затръшването на врата. Отчетливо се чува вик или изстрел, ако изобщо някой произвежда такива шумове. Понякога долита далечен вой на сирени.
	Присядам на подпрозоречния перваз — твърде тесен, за да бъде удобен. Има твърда възглавничка с избродиран надпис: ВЯРА, с четвъртити букви, оградени с венец от лилии. ВЯРА е в избеляло синьо, а листата на лилиите са в мръсно зелено. Възглавничката преди е използвана другаде, протрита е, но недостатъчно, за да я изхвърлят. Не са догледали.
	Способна съм дълги минути, десетки минути, да плъзгам поглед по надписа: ВЯРА. Само това ми дават да чета. Ще си струва ли, ако ме заловят? Не аз съм оставила възглавничката тук.
	Двигателят боботи и аз се привеждам напред, дръпвам белите перденца пред лицето си като воал. Полупрозрачни са, виждам през тях. Ако притисна чело до стъклото и погледна надолу, виждам задната половина на „Буря“. Няма никого, но виждам как Ник отива до задната врата на колата, отваря я и застава мирно отстрани. Сега фуражката му не е килната, ръкавите на ризата му са спуснати и закопчани. Не виждам лицето му, защото го гледам отвисоко.
	Командирът излиза. Мярвам го само за миг, скъсен в перспектива, крачи към колата. Гологлав е, явно не отива на официално мероприятие. Косата му е прошарена. Посребрена, ако искаш да се изразиш по-любезно. Предният беше плешив, може да се каже, че сегашният е подобрение.
	Ако можех да плюя през прозореца или да хвърля нещо, възглавничката например, сигурно щях да го уцеля.


	Двете с Мойра, с хартиени торби, пълни с вода. Водни бомби, така ги наричахме. Навеждахме се от прозореца на спалнята си в общежитието и ги пускахме върху главите на момчетата долу. По идея на Мойра. Какво се опитваха да направят те? Да се покатерят по стълба за нещо. За бельото ни.
	Навремето общежитието ни е било смесено, още имаше писоари в тоалетните на нашия етаж. Но когато аз живеех там, момчетата и момичетата отново бяха разделени.
	Командирът се навежда, влиза в колата и се изгубва от поглед, а Ник затваря вратата. След миг колата дава на заден, потегля по алеята към улицата и се скрива зад плета.
	Би трябвало да изпитвам омраза към този човек. Знам, че би трябвало, но не чувствам това. А нещо по-сложно. Не знам как да го нарека. Не е любов.


>>	Единадесета глава

	Вчера сутринта ходих на лекар. Заведе ме един Пазител, от онези с червените ленти на ръката, които отговарят за тези неща. Отидохме с червена кола: той отпред, аз отзад. Не ме придружи спътничката ми, в такива случаи съм самичка.
	Водят ме на лекар веднъж месечно на преглед: урина, хормони, цитонамазки за онкологията, кръвни изследвания. Също като преди, но вече са задължителни.
	Кабинетът на лекаря е в модерна офис сграда. Качваме се с асансьор мълчаливо, Пазителят — с лице към мен. Виждам тила му в черната огледална стена на асансьора. Влизам в лекарския кабинет, а той чака отвън, в коридора, заедно с другите Пазители, седнал на един от столовете, оставени там специално за целта.
	В чакалнята има други жени, три, облечени в червено: лекарят е специалист. Тайно се разглеждаме една друга, преценяваме големината на коремите си — дали на някоя й е провървяло? Медицинската сестра въвежда имената ни и номерата на пропуските ни в Компархива, за да провери дали сме тези, които би трябвало да бъдем. Висок е метър и осемдесет, около четиридесетгодишен, с диагонален белег на бузата, седи и печата, дланите му са твърде големи за клавиатурата, пистолетът му още е в кобура през рамо.
	Викат ме и аз влизам във вътрешната стая. Бяла и безлична като външната, с изключение на сгъваемия параван. В рамка е опънат червен плат с нарисувано златно Око, а под него — вертикален меч с две увити змии, нещо като дръжка за окото. Змиите и мечът са откъслечни символи, останали от предишни времена.
	Напълвам шишенцето, което са ми приготвили в малката тоалетна, събличам дрехите си зад паравана и ги сгъвам върху стола. Лягам гола на масата за преглед върху хартиен чаршаф за еднократна употреба, студен и шумолящ. Придърпвам другия чаршаф, платнения, и завивам тялото си. Над шията ми трети чаршаф виси от тавана. Разделя тялото, за да не може лекарят да вижда лицето ми. Той работи само с торса. Когато съм готова, протягам ръка, опипом намирам лостче от дясната страна на масата и го дръпвам. Някъде е дръннало звънче, но аз не го чувам. След минутка вратата се отваря, в стаята влизат стъпки, чува се дишане. Той може да ме заговаря само в краен случай. Този лекар обаче е разговорлив.
	— Как сме? — пита той. Останал му е този речеви тик от минали времена. Чаршафът се повдига от кожата ми, настръхвам от полъха. Студен пръст, в гумена ръкавица и намазан с гел, се плъзва в мен, опипва ме, тършува. Пръстът се отдръпва, пъха се по различен начин, оттегля се.
	— Нищо ти няма — отбелязва лекарят по-скоро на себе си. — Боли ли те нещо, сладуранке?
	Така ме нарича, „сладуранка“.
	— Не — отговарям.
	Гърдите ми биват опипани на свой ред в търсене на гнилост, на развала. Дишането се приближава. Надушвам застоял дим, афтършейв, тютюнев прах по косата. После гласът прозвучава съвсем тихичко до главата ми: това е той, издува чаршафа.
	— Мога да ти помогна — прошепва.
	— Моля?
	— Шшшт. Мога да ти помогна. Помагал съм на други.
	— Да ми помогнете ли? — питам тихо като него. — Как?
	Знае ли нещо, да не би да е виждал Люк, да го е намерил, да може да го върне?
	— Ти как мислиш? — пита той едва чуто. Ръката му ли се плъзва нагоре по крака ми?
	Свалил е ръкавицата.
	— Вратата е заключена. Никой няма да влезе. Никога няма да разберат за това.
	Повдига чаршафа. Долната част на лицето му е скрита с бяла марля, такова е правилото. Две кафяви очи, нос, глава с кестенява коса. Ръката му е между краката му.
	— Повечето от онези старчета вече са неспособни — казва той. — Или са стерилни.
	Стъписвам се — изрекъл е забранена дума. Стерилен. Стерилни мъже вече няма, поне не официално. Има само жени, които са плодовити, и жени, които са безплодни, така е по закон.
	— Много жени го правят — продължава той. — Искаш бебе, нали?
	— Да — отговарям. И е вярно, не питам защо, тъй като знам. Дай ми деца, иначе ще умра. Може да се тълкува най-различно.
	— Мека си — казва той. — Време е. Днес или утре, защо да го пропиляваш? Ще отнеме само минутка, сладуранке.
	Сигурно така е наричал жена си навремето или още я нарича, но принципно е обобщение. За него всички сме сладуранки.
	Поколебавам се. Предлага ми се, предлага ми услугите си, донякъде с риск за самия себе си.
	— Ужасно ми е неприятно какво преживявате — промърморва. Искрен е, искрено съчувства, но му е и приятно. Очите му са влажни от състрадание, ръката му се плъзга по тялото ми напрегнато и нетърпеливо.
	— Прекалено опасно е — казвам. — Не, не мога.
	Наказанието е смърт, но трябва да те заловят на местопрестъплението и с двама свидетели*. Каква е вероятността стаята да се подслушва, кой седи точно пред вратата?
	[* „По думите на двама или на трима свидетели осъденият на смърт трябва да умре: не бива да се погубва по думите само на един свидетел…“ (Втор. 17:6). — Б.пр.]
	Ръката му спира.
	— Помисли си — казва. — Прегледах картона ти. Не ти остава много време. Но животът си е твой.
	— Благодаря — отговарям. Трябва да го оставя с впечатлението, че не съм оскърбена, че съм отворена за предложението. Той отдръпва ръка почти лениво, бавно, що се отнася до него, това не е последната му дума. Може да подправи изследванията, да съобщи, че имам рак или че съм безплодна, да направи така, че да ме изпратят в Колониите при Нежените. Не изрича нищо такова, но въпреки това съзнанието за властта му увисва във въздуха, докато ме потупва по бедрото и се отдръпва зад провесения чаршаф.
	— Следващия месец — казва.
	Отново се обличам зад паравана, ръцете ми треперят. Защо се уплаших? Не съм преминала никаква граница, не съм се доверила никому, не съм поела никакъв риск, в безопасност съм. Ужасява ме изборът. Изходът, избавлението.


>>	Дванадесета глава

	Банята е до спалнята. Тапетите са на сини цветчета, незабравки, пердетата са в тон. Има синьо килимче пред ваната, покривка от изкуствена синя кожа върху капака на тоалетната, единственото, което липсва тук от предишните времена, е кукла, под чиято пола е скрито допълнителното руло тоалетна хартия. Отначало в баните ставаха нещастни случаи — порязвания, удавяния. Докато не отстраниха всички дефекти. Кора седи на стол отвън, в коридора, за да не влиза никой друг. В банята, във ваната, сте уязвими, казваше Леля Лидия. Не обясняваше за какво.
	Ваната е задължителна, но освен това е и лукс. Лукс е дори само да повдигна тежките бели крилца и булото, просто да докосна косата си с голи ръце. Косата ми вече е пораснала, не е подстригвана. Косата трябва да е дълга, но покрита. Леля Лидия казваше: свети Павел е разпоредил или така, или избръснати*. И се смееше, по-скоро цвилеше, с пристиснато гърло, все едно се е пошегувала.
	[* „… ако жена не иска да се покрива, нека се стриже; ако пък е срамотно за жена да се стриже или бръсне, нека се покрива.“ (1 Кор. 11:6). — Б.пр.]
	Кора е напълнила ваната и от нея се надига пара като от купа със супа. Събличам и останалите си дрехи: роклята, бялата риза и фустанелата, червените чорапи, широките памучни панталони. От чорапогащника чаталът загнива, казваше Мойра. Леля Лидия за нищо на света не би произнесла фраза като „чаталът загнива“. Би използвала думата „нехигиеничен“. Тя държеше всичко да бъде много хигиенично.
	Собствената ми голота вече ми се струва странна. Тялото ми сякаш е демоде. Наистина ли съм носила бански костюм на плажа? Правех го, и то без да се замислям, сред мъже, и не давах пет пари, че краката, ръцете, бедрата или гърбът ми ще бъдат на показ, пред очите на всички. Безсрамно, нескромно. Старая се да не свеждам поглед към тялото си, но не защото е безсрамно или нескромно, а защото не искам да го виждам. Не искам да поглеждам нещо, което ме определя толкова всецяло.


	Влизам във водата, лягам, оставям й се. Водата е мека като длани. Затварям очи и тя е с мен, внезапно, без предупреждение, сигурно заради уханието на сапун. Притискам лице към мъхчетата на тила й и вдишвам, бебешка пудра, изкъпана бебешка плът и шампоан, лек мирис на урина. Тя е на тази възраст, докато съм във ваната. Връща се при мен на различни години. Така разбирам, че не е призрак. Ако беше призрак, щеше винаги да е на една и съща възраст.
	Един ден, когато беше на единайсет месеца, точно преди да проходи, някаква жена я отвлече от количката в супермаркета. Беше събота, когато с Люк пазарувахме за седмицата, защото и двамата работехме. Тя седеше на бебешките седалки, каквито имаше Тогава в количките по супермаркетите, с отвори за крачетата. Беше относително спокойна и аз се бях обърнала с гръб, в сектора с котешката храна, струва ми се, а Люк беше в другия край, на месния щанд, не се виждаше. Обичаше да избира месото, което ще консумираме през седмицата. Твърдеше, че мъжете се нуждаят от повече месо от жените, че това не е суеверие и че той не е някакъв глупак — имало проучвания по въпроса. Има известни разлики, казваше той. Обичаше да го повтаря, като че ли аз се опитвах да докажа, че няма. Най-често го повтаряше в присъствието на майка ми. Обичаше да я дразни.
	Чух я как се разплака. Обърнах се и я видях да се отдалечава надолу по пътеката в обятията на жена, която виждах за пръв път. Разкрещях се, спряха жената. Трябва да е била около трийсет и пет годишна. Плачеше и настояваше, че това е нейното бебе, че Бог й го е дал, че й го е изпратил като знак. Дожаля ми за нея. Управителят на магазина ми се извини и я задържа, докато пристигне полицията.
	Просто е луда, каза Люк.
	Тогава реших, че е единичен случай.


	Тя избледнява, не мога да я задържа при себе си, вече я няма. Може би не. Може би наистина е призрак в съзнанието ми, призрак на мъртво момиченце, умряло петгодишно. Помня снимките, които имахме някога — тя в обятията ми, обичайните пози, майка и бебе, поставени на сигурно място в рамки. Зад затворените си клепачи се виждам, каквато съм сега, седнала до отворено чекмедже или скрин в мазето, където са прибрани бебешките дрешки, кичурче коса в плик, отрязано, когато тя беше на две, белезникаворусо. После потъмня.
	Тези неща, дрешките и косата, вече не са при мен. Какво ли е станало с всичко това? Ограбено, захвърлено, отнесено. Конфискувано.
	Свикнах да се справям без много неща. Ако имате много вещи, казваше Леля Лидия, привързвате се прекалено силно към материалния свят и забравяте духовните ценности. Трябва да възпитате у себе си нищета на духа. Блажени са кротките*. Не продължаваше нататък, изобщо не споменаваше наследяването на земята.
	[* „… блажени бедните духом, защото тяхно е царството небесно. Блажени плачещите, защото те ще се утешат. Блажени кротките, защото те ще наследят земята.“ (Мат. 5:3-5). — Б.пр.]
	Лежа, галена от водата, до несъществуващо отворено чекмедже и си мисля за момиченце, което не умря на пет годинки, което още съществува някъде, но не за мен. А аз съществувам ли за нея? Дали не съм снимка някъде в тъмата дълбоко в съзнанието й?
	Сигурно са й казали, че съм умряла. Това може да се очаква от тях. Твърдяха, че така ще й бъде по-лесно да се приспособи.


	Сега трябва да е на осем. Попълнила съм изгубеното време, знам колко е изминало. Имаха право, по-лесно е да я мисля за мъртва. Така не тая надежда, нито правя напразни усилия. Защо да си блъскате главата в стената, казваше Леля Лидия. Понякога се изразяваше много образно.


	— Не разполагам с цял ден — разнася се гласът на Кора пред вратата. Така е, не разполага. Не бива да я лишавам от времето й. Насапунисвам се, натърквам се с четката и с парчето пемза изстъргвам мъртвата кожа. Ей такива пуритански приспособления ни дават. Иска ми се да съм съвсем чиста, дезинфекцирана, без бактерии, като повърхността на Луната. Няма да мога да се измия тази вечер и още цял ден след това. Казват, че това пречи, а защо да се рискува?
	Ще ми се да не виждах малката татуировка на глезена си. Четири цифри и едно око, обратен паспорт. Би трябвало да гарантира, че никога няма да се разтворя в друг пейзаж. Твърде важна съм, твърде голяма рядкост, за да стане така. Аз съм национално богатство.
	Дръпвам запушалката, подсушавам се, обличам си червения хавлиен халат. Оставям днешната рокля тук, Кора ще я вземе за пране. В стаята отново се обличам. Тази вечер нямам нужда от бялата шапка, защото няма да излизам. Всички в къщата са виждали лицето ми. Слагам обаче червения воал, покривам влажната си коса, главата си, която не е избръсната. Къде гледах онзи филм за жените, коленичили на градския площад, държаха ги, а косите им падаха на кичури? Какво бяха сторили? Сигурно е било много отдавна, защото не помня.


	Кора ми носи вечерята покрита, върху поднос. Чука на вратата, преди да влезе. Допада ми заради това. Означава, че според нея още имам лично пространство — така му казвахме преди.
	— Благодаря — казвам, поемам подноса от нея и тя ме удостоява с истинска усмивка, но се обръща, без да отговори. Когато сме насаме, се стеснява от мен.
	Оставям подноса върху бяла масичка и придърпвам стол към нея. Вдигам капака. Пилешка кълка, преварена. По-добре, отколкото да е кървава — единствения друг начин, по който я приготвя. Рита винаги успява да покаже неприязънта си. Печен картоф, зелен фасул, салата. Компот от круши за десерт. Храната е предостатъчно, но е безвкусна. Здравословна храна. Трябва да приемате витамини и минерали, лукаво въздържано обясняваше Леля Лидия. За да бъдете достоен съсъд. Но без кафе и чай, и никакъв алкохол. Направени са проучвания. Има и хартиена салфетка като по кафенетата.
	Замислям се за другите, които нямат. Тук е сърцевината на страната, мен ме глезят, дано Бог ни направи истински признателни, казваше Леля Лидия, или пък беше благодарни? Започвам да се храня. Не съм много гладна тази вечер. Коремът ме боли. Обаче няма къде да изхвърля храната, няма растения в саксии, а не ми се иска да рискувам с тоалетната. От напрежение, това е. Дали да не оставя храната в чинията и да помоля Кора да не ме издава? Дъвча и преглъщам, дъвча и преглъщам, усещам как се потя. В корема ми храната става на бучки, като мокри и изстискани картонени топки.
	Долу, в трапезарията, върху голямата махагонова маса сигурно има свещи, бяла покривка, сребро, цветя, чаши за вино с вино в тях. Ще се чува почукването на ножове по порцелана, почукване, когато тя оставя вилицата си с едва чута въздишка, и не докосва половината от храната си. Сигурно ще се извини, че няма апетит. Може и нищо да не каже. Ако каже нещо, той дали ще отговори? Ако тя не каже нищо, дали ще забележи? Как изобщо прави така, че да бъде забелязана? Според мен й е трудно.


	Отстрани в чинията има бучка масло. Откъсвам ъгълчето на хартиената салфетка, увивам маслото в него, отнасям го до шкафа и го пъхам в пръстите на дясната обувка от втория си чифт, и преди съм го правила. Смачквам останалата част от салфетката — със сигурност никой няма да си направи труда да я изглади, за да провери дали не липсва парченце. Ще използвам маслото по-късно довечера. Сега не е подходящо да мириша на масло.
	Чакам. Настройвам се. Сега тялото ми е нещо, което трябва да бъде настроено, както се настройва инструмент. Трябва да звучи като нещо сътворено, а не родено.


>	V
>	Дрямка

>>	Тринадесета глава

	Няма време. Едно от нещата, за които не бях подготвена — с колко много време ще разполагам, дългата скоба на пустотата. Времето е бял шум. Само да можех да бродирам. Да тъка, да плета, да върша нещо с ръцете си. Искам цигара. Помня как обикалях художествените галерии, обикалях деветнайсети век: били са обсебени от харемите. Десетки картини на хареми, дебелани, изтегнати по дивани, с тюрбани или плюшени шапки, веят им с ветрила от паунови пера, а в дъното — евнух на пост. Етюди с неподвижна плът, нарисувани от мъже, които не са стъпвали там. Тези картини би трябвало да са еротични и аз ги мислех точно за такива навремето, но сега разбирам за какво е ставало дума всъщност. Това са картини на анабиоза, на очакване, на предмети, които не се използват. Картини за скуката.
	Но може би скуката е еротична, когато скучаят жените заради мъжете.


	Чакам измита, вчесана, нахранена, като призова свиня. През осемдесетте измислили топките за свине — за прасета, които угоявали в свинарниците. Представлявали големи шарени топки, които прасетата търкаляли със зурлите си. Търговците на свинско твърдели, че така се подобрява мускулният им тонус, защото прасетата били любопитни и обичали да има за какво да мислят.
	Четох за това в „Увод в психологията“, в главата за плъховете в клетка, които сами си правят електрошокове, за да има с какво да се занимават. И в главата за гълъбите, дресирани да кълват по бутон, който им доставя зрънце царевица. Три групи: първата получава едно зрънце на клъвване, втората получава по едно зрънце на всяко второ клъвване, а при третата зрънцата се появяват без определена закономерност. Когато отговорникът прекъсва подаването на зрънцата, първата група се отказва скоро, а втората — малко по-късно. Третата група така и не се отказва. Те продължават да се кълват до смърт, но не се отказват. Ами ако се получи?
	Иска ми се да имах свинска топка.


	Лягам на плетеното килимче. Винаги можете да се упражнявате, казваше Леля Лидия. По няколко пъти дневно, според дневния си режим. Ръцете настрани, коленете свити, повдигате таза, постепенно извивате гръбнака. Приклякате. И отново. Вдишвате, броейки до пет, задържате, издишате. Правехме това в залата за занятия по дом и бит, от която вече бяха разчистени шевните машини, пералните и съдомиялните. Заедно лягахме на малките японски рогозки под звуците на „Силфиди“* на запис. Точно тази музика звучи сега в главата ми, докато се повдигам, накланям, дишам. Зад затворените ми клепачи слабички бели балерини се стрелкат грациозно между дърветата, а краката им потрепват като крилете на пленени птици.
	[* Балет на хореографа Михаил Фокин (1909) по сюитата за пиано „Шопениана“ на Фредерик Шопен. — Б.пр.]


	Следобед лежим в леглата си в спортния салон около час, между три и четири. Казват, че е време за почивка и медитация. Тогава си мислех, че ни заставят, защото самите те се нуждаят от почивка, от отдих от преподаването, а и знам, че Лелите, които не бяха на смяна, се оттегляха в учителската стая за чаша кафе, или каквото наричаха с това име. Но сега си мисля, че почивката също беше тренировка. Даваха ни възможност да свикнем с празното време.
	Лека дрямка, така я наричаше Леля Лидия с престорената си въздържаност.
	Странното беше, че се нуждаехме от почивката. Много от нас заспиваха. Там през повечето време бяхме изморени. Според мен ни държаха упоени, слагаха нещо в храната, за да не буйстваме. А може би не. Може би се дължеше на самото място. След първоначалния шок, след като се примириш, най-добре се чувстваш в летаргия. Внушаваш си, че така пазиш силите си.
	Бях там сигурно от три седмици, когато пристигна Мойра. Две от Лелите я вкараха във физкултурния салон по обичайния начин, по време на дрямката ни. Още беше с другите си дрехи, по джинси и синя спортна фланела, косата й беше къса, противно на модата, както винаги. Веднага я познах. Тя също ме видя, но се извърна, вече знаеше какво е безопасно. На лявата й буза имаше синина, която поморавяваше. Лелите я заведоха до едно празно легло, където вече бяха разстлали червената рокля. Мойра се съблече и отново започна да се облича мълчаливо, Лелите стояха до леглото, а ние останалите наблюдавахме, прижумели. Когато Мойра се наведе, видях издутините на гръбнака й.
	Няколко дни не успях да говоря с нея, само се гледахме, кратички погледи, като глътки. Приятелствата предизвикваха подозрение, знаехме го, затова се избягвахме взаимно на опашките за хранене и в залите между занятията. Дадоха ни белите наочници едва след като завършихме, преди това имахме само воалите, така че можехме да разговаряме, стига да е тихо и да не се извръщаме да се погледнем. Лелите бяха начело и в края на колоната, затова само другите жени представляваха опасност. Някои бяха вярващи и можеха да ни издадат.
	Това е лудница, каза Мойра.
	Радвам се да те видя, отговорих.
	Къде може да поговорим?, попита Мойра.
	В тоалетната, отговорих. Гледай часовника. В последната кабинка, в два и половина.
	Само това си казахме.


	Чувствам се по-сигурно сега, когато и Мойра е тук. Може да ходим до тоалетната, ако вдигнем ръка, но има ограничение по колко пъти дневно — отбелязват си в една табличка. Държа часовника под око, електрически и кръгъл, над зелената дъска отпред. Става два и половина по време на часа по Свидетелства. Леля Хелена е тук, Леля Лидия също, защото часът по Свидетелства е специален. Леля Хелена е пълна, навремето е оглавявала организацията „Следи теглото си“ в Айова. Много я бива по Свидетелства.
	Говори Джанин, разказва как била групово изнасилена на четиринадесет години и направила аборт. Разказа същата история и предната седмица. Изглеждаше почти горда от случилото се, докато го разказваше. Може би дори не е вярно. В часовете по Свидетелства е по-безопасно да си измисляш, отколкото да заявяваш, че няма какво да разкриеш. Но понеже е Джанин, вероятно историята е повече или по-малко вярна.
	Чия е вината обаче?, пита Леля Хелена, изпънала пълния си показалец.
	Нейна, нейна, нейна, напяваме в хор.
	Кой ги е подвел?, грейва Леля Хелена, доволна от нас.
	Тя. Тя. Тя.
	Защо Бог допуска да се случват такива ужасни неща?
	За да й даде урок. Да й даде урок. Да й даде урок.
	Предната седмица Джанин избухна в сълзи. Леля Хелена я накара да коленичи отпред в класната стая с ръце на гърба, та всички да виждаме зачервеното й лице и сополивия нос. Косата е матоворуса, миглите й са съвсем светли, все едно ги няма, изгубените мигли на човек, преживял пожар. Обгорени очи. Изглежда отблъскващо: слаба, неспокойна, на петна, розова като новородено мишле.
	Никоя от нас не иска да изглежда така, никога. За един кратък миг я презираме, макар да знаем какво са й причинили.
	Ревла. Ревла. Ревла.
	Бяхме напълно искрени и това беше най-лошото.
	Преди имах хубаво мнение за себе си. Но не и тогава.
	Това се случи предишната седмица. Тази седмица Джанин дори не чака да започнем да й крещим. Аз бях виновна, аз бях виновна, казва тя. Аз ги подведох. Заслужавах болката.
	Много добре, Джанин, хвали я Леля Лидия. Вземете пример от нея.
	Трябва да почакам да приключи това, преди да вдигна ръка. Понякога, ако помолиш в неподходящ момент, ще ти откажат. А ако наистина ти се ходи, това би било трагично. Вчера Долорес се изпишка на пода. Две Лели я замъкнаха навън, прихванали я под мишница от двете страни. Не се появи на следобедната разходка, но през нощта си беше в леглото. Цяла нощ я чувахме да стене от време на време.
	Какво са й направили?, шушукахме си между леглата.
	Не знам.
	Като не знаеш, е по-лошо.
	Аз вдигам ръка, Леля Лидия кимва. Ставам и излизам в коридора, като се старая да не се набивам на очи. Пред тоалетната Леля Елизабет стои на пост. Кимва, за да ми даде знак, че мога да вляза.
	Тоалетната е била за момчета преди. Огледалата са заменени с матови правоъгълници от сивкав метал, но писоарите са си още там, на стената, от бял емайл с жълти петна. Имат нелепа прилика с бебешки ковчези. Отново ме удивява колко разголен е животът на мъжете — душовете на открито, телата, изложени за оглед и сравнение, публичния показ на интимните части. Защо? Заради увереността в какво? Като да си покажеш значката — вижте всички, всичко е наред, мястото ми е тук. Защо жените трябва да доказват една на друга, че са жени? Небрежно разкопчаване, смъкнат цип. Както се душат кучетата.
	Гимназията е стара, кабинките са дървени, от нещо като шперплат. Влизам във втората от края, с летяща врата. Разбира се, вече няма заключалки. В дървото има малка дупка отзад, до стената, на височината на кръста, спомен от вандалска проява в миналото или наследство от древен воайор. Всички в Центъра знаят за тази дупчица в дървото, всички освен Лелите.
	Страх ме е да не съм закъсняла, да не ме е забавило Свидетелството на Джанин — опасявам се, че Мойра може вече да е била там и току-виж си е тръгнала. Не ни отпускат много време. Внимателно свеждам очи, кос поглед под стената на кабинката, и ето ги двете червени обувки. Но откъде да знам чии са?
	Долепвам устни до дупката в дървото. Мойра?, прошепвам.
	Ти ли си?, пита тя.
	Да, казвам. Залива ме облекчение.
	Боже, умирам за цигара, казва Мойра.
	И аз, отговарям.
	Чувствам се нелепо щастлива.


	Потъвам в тялото си като в блато, в тресавище, където само аз познавам пътеката. Опасна почва, моята собствена територия. Превръщам се в земята, към която долепвам ухо, за да уловя слуховете за бъдещето. Всяко помръдване, всяко стенание от лека болка, вълнички от попаднала в мочурището материя, раздутите и свити тъкани, изтичащата плът — това са признаци, това са нещата, които трябва да познавам. Всеки месец боязливо следя за кървене, защото то ще означава провал. Отново не съм успяла, отново съм подвела очакванията на другите, превърнали се и в мои очаквания.
	Преди мислех тялото си за инструмент за наслада или транспортно средство, или оръдие за осъществяване на моята воля. С него тичах, натисках разни копчета, правех така, че нещата да се случват. Имаше ограничения, но въпреки това тялото ми беше гъвкаво, отделно, плътно, единно с мен.
	Сега плътта се устройва различно. Аз съм облак, сгъстен около сърцевината, с крушовидна форма, плътен и по-реален от мен, сияе червеникаво в прозирната си обвивка. Вътре е затворено пространство, необятно като нощното небе, тъмно и извито като него, но черно-червено, а не черно. Избухват светлинки, блещукат, разгарят се и гаснат, безбройни като звездите. Всеки месец има луна, гигантска, кръгла, тежка, като знамение. Преминава, спира, отминава нататък и се изгубва от поглед, и аз съзирам как отчаянието се задава срещу мен като глад. Чувствам се толкова празна — отново и отново. Вслушвам се в сърцето си, вълна подир вълна, солени и червени, не спират, отмерват времето.


	Аз съм в нашия първи апартамент, в спалнята. Стоя пред бюфета със сгъваеми дървени вратички. Край мен е пусто, всички мебели са изнесени, подовете са голи, няма дори килими, но въпреки това шкафът е пълен с дрехи. Мисля, че дрехите са мои, но не изглеждат като мои, за пръв път ги виждам. Може би дрехите са на съпругата на Люк, която също не съм виждала, само на снимки и съм говорила с нея по телефона, късно нощем, когато ни се обаждаше преди развода. Но не, дрехите са си мои. Трябва ми рокля, трябва да облека нещо. Изваждам рокли, черни, сини, лилави, сака, поли, но нищо няма да свърши работа, нищо не ми става — или са възтесни, или са възголеми.
	Люк е там, зад мен, обръщам се да го видя. Той не ме поглежда, забол е очи в пода, където котката се отрива в краката му и мяука умолително. Иска храна, но откъде ще има храна в такъв празен апартамент?
	Люк, викам го. Не отговаря. Може би не ме чува. Разбирам, че може да не е жив.
	Тичам с нея, държа я за ръка, дърпам я, влача я през папратта, тя е полузаспала заради хапчето, което й дадох, за да не плаче и да не изръси нещо, което може да ни издаде, затова не знае къде се намира. Земята е неравна, камъни, сухи клони, мирис на влажна пръст, стари листа, тя не може да тича достатъчно бързо — ако бях сама, щях да съм по-бърза, добра бегачка съм. Разплаква се, уплашена е, искам да я взема на ръце, но е твърде тежка. Обула съм туристическите си обувки и си казвам, че като стигнем до водата, трябва да ги събуя, че ще ми бъде много студено, но дали тя ще успее да доплува толкова далече, ами течението, не го очаквахме. Тихо, предупреждавам я ядосано. Представям си как се дави и мисълта ме забавя. После зад нас се чуват изстрели, не са силни, не са като фойерверки, но са резки и отривисти като прекършването на сух клон. Звучи неправилно, вече нищо не звучи така, както си мислиш, че би трябвало, чувам глас: лягай! Истински глас — или е в главата ми, или е собственият ми глас, прозвучал високо?
	Дръпвам я към земята и я покривам с тялото си да я предпазя. Тихо, нареждам отново, лицето ми е мокро от пот или от сълзи, чувствам се спокойна, нося се във въздуха, сякаш съм излязла от тялото си. Затварям очи и зървам листо, червено, рано е променило цвета си, виждам всяка светла жилчица. Това е най-красивото нещо, което съм виждала някога. Отдръпвам се, не искам да я задуша, вместо това се увивам около нея, запушвам устата й с ръка. Дишане, туптенето на сърцето ми, все едно тропаш нощем на вратата на нечия къща, защото очакваш да си в безопасност. Всичко е наред, тук съм, прошепвам. Тихичко, моля те, но как би могла? Твърде мъничка е, твърде късно е, откъсваме се една от друга, държат ръцете ми, в периферията на зрението ми притъмнява и остава само мъничко прозорче, съвсем тясно, като обратния край на телескопа, като прозорче на стара коледна картичка, навън е мразовита нощ, а отвътре мъждука свещ, искряща елха, семейство, чувам дори звънчетата на шейна по радиото, стара музика, само че през това прозорче сега виждам дребничка, но съвсем ясна, нея — отдалечава се от мен между дърветата, чиито листа вече стават червени и жълти, протяга ръчички към мен, докато я отнасят.


	Звънецът ме събужда, после Кора чука на вратата ми. Надигам се и сядам на килимчето, изтривам мокрото си лице с ръкава. От всички сънища този е най-кошмарният.


>	VI
>	Домакинство

>>	Четиринадесета глава

	Когато звънецът заглъхва, слизам по стълбите — безпризорно същество в окото от стъкло, което виси на стената долу. Часовникът с махалото тиктака, отчита времето, стъпалата ми в спретнатите червени обувки отмерват пътя надолу.
	Вратата на дневната е широко отворена. Влизам, засега няма никой друг. Не сядам, но заемам мястото си, коленича близо до креслото с табуретката за крака, на което след малко Серина Джой ще се възкачи като на трон, облягайки се на бастунчето си, докато се настанява. Сигурно ще положи длан на рамото ми, за да запази равновесие, като че ли съм мебел. И преди го е правила.
	Дневната преди са наричали гостна, а след това приемна. Или може би салон, от онези с паяци и мухи*. Приемна, защото те приемат тук, седнали най-удобно. Други обаче винаги стоят прави. Позата на тялото е важна — дребните неудобства са възпитателни.
	[* Отпратка към стихотворението на Мери Хауит (1799–1888) „Паякът и мухата“. — Б.пр.]
	Дневната е приглушена, симетрична, такава форма заемат парите, когато застинат. Парите са текли в тази стая с години като през подземна кухина, вкоравявали са се и са се втвърдявали като сталактити. Различните повърхности беззвучно се излагат на показ: сумрачно розовият плюш на дръпнатите завеси, лъскавината на еднаквите столове от осемнайсети век, мекият и тих като кравешкия език китайски килим на прасковенорозови божури, изисканата кожа на стола на Командира, проблясването на бронзовата кутия до него.
	Килимът е истински. Някои вещи в стаята са автентични, някои не са. Картините например, и двете на жени, по една от двете страни на камината. Облечени са с тъмни дрехи като изображенията в старата църква, но от по-късно време. Картините вероятно са автентични. Подозирам, че когато Серина Джой се е сдобила с тях, след като й е станало ясно, че трябва да насочи енергията си към неопровержимо домашни дела, явно е смятала да представя дамите за свои предтечи. Или пък картините са били в къщата, когато Командирът я е купил. Няма как да знам тези неща. Тъй или иначе, картините висят, жените са с изпънати гърбове и стиснати устни, гърдите им са пристегнати, лицата — измършавели, бонетата — колосани, кожата им е сивкавобяла, а присвитите им очи закрилят стаята.
	Между тях върху полицата над камината има овално огледало, с по два сребърни свещника от двете страни и бял порцеланов купидон между тях, обгърнал с ръце шията на агне. Вкусовете на Серина Джой представляват странна смесица: сурово желание за качество, благи сантиментални копнежи. В двата края на полицата има аранжирани сухи цветя, а ваза с истински нарциси се мъдри върху лакираната масичка до дивана.
	В стаята ухае на лимоново масло, на тежък плат, на вехнещи нарциси, на остатъчната миризма от готвено, прокраднала се от кухнята или от трапезарията, и на парфюма на Серина: момина сълза. Парфюмът е лукс, явно тя тайно се снабдява отнякъде. Вдъхвам уханието и си казвам, че би трябвало да съм благодарна. Това е мирисът на незрели девойки, на даровете, които децата дават на майките си за Деня на майката, мирисът на бели памучни чорапи и на бели памучни камизолки, на пудра, на невинна женска плът, още непревзета от окосмяване и кръв. Леко ми се повдига, като че ли съм в закрита кола в топъл и задушен ден заедно с по-възрастна жена, която си е сложила твърде много пудра. Ето това представлява дневната въпреки своята изисканост.
	Иска ми се да открадна нещо от тази стая. Иска ми се да взема нещо дребно, кристален пепелник или може би сребърната кутийка за хапчета от полицата над камината, или някое сухо цвете — ще го скрия в гънките на роклята си или в ръкава си с цип, ще го държа там, докато тази вечер свърши, тайно ще го отнеса в стаята си, под леглото или в обувка, или в отвор на твърдата бродирана възглавница. От време на време ще изваждам предмета и ще си го гледам. И ще се чувствам така, все едно имам власт.
	Това усещане обаче ще бъде илюзорно и твърде рисковано. Ръцете ми остават, където са, сключени в скута. Долепени бедра, подпъхнати под тялото пети, притискащи тялото ми отдолу. Сведена глава. В устата си усещам вкуса на паста за зъби: изкуствена мента и мазилка.
	Чакам да се събере домочадието. Домочадие, ето какво сме ние. Командирът е глава на домочадието. Ние сме неговите чада. Да ни има и почита, докато смъртта ни раздели.
	Корабен трюм. Празен.
	Първа влиза Кора, после Рита, изтрива ръце в престилката си. И те са извикани със звънеца и никак не им е приятно, имат си друга работа, но трябва всички да присъстват, Ритуалът го изисква. Всички сме задължени да преживеем това по един или друг начин.
	Рита ме поглежда нацупено, преди да се шмугне и да застане зад мен. Аз съм виновна, че си губи времето така. Не аз, а тялото ми, ако изобщо има някаква разлика. Дори Командирът се съобразява с неговите прищевки.
	Влиза Ник, кима на трите, оглежда стаята. И той заема мястото си зад мен, прав. Толкова е близо, че върхът на ботуша му докосва моето стъпало. Умишлено ли? Умишлено или не, ние се докосваме, два кожени силуета. Усещам как обувката ми омеква, в нея нахлува кръв, тя се стопля, превръща се в кожа. Лекичко отдръпвам стъпало.
	— Да беше побързал — казва Кора.
	— Бързата работа — срам за майстора — казва Ник. Засмива се, помръдва крак и отново докосва моя. Никой не вижда под разперените поли на роклята ми. Размърдвам се, тук е твърде топло, леко ми се гади от застоялото ухание на парфюм. Отдръпвам стъпалото си.
	Чуваме Серина да приближава, слиза по стълбите, върви по коридора, приглушеното почукване на бастунчето й, тупането на здравия крак. Докуцуква до вратата, плъзва поглед по всички ни, брои, но не вижда. Кима на Ник, но не казва нищо. Облякла е една от най-хубавите си рокли — небесносиня, и воал, поръбен с бяла бродерия: цветя и ажур. Дори на тази възраст изпитва желание да се кичи с цветя. Напразно, казвам й мислено с нетрепващо изражение, вече не можеш да ги използваш, пресъхнала си. Цветовете са размножителните органи на растенията. Четох го някъде навремето.
	Тя се отправя към фотьойла с табуретката, обръща се, привежда се и се стоварва тежко. Повдига лявото си стъпало върху табуретката, тършува в джоба на ръкава си. Чувам шумоленето, щракването на запалката й, долавям острия мирис на топъл дим, вдишвам го.
	— Закъснява, както обикновено — казва тя. Не отговаряме. Разнася се трополене, ръцете й шарят по масичката, после щракване и телевизорът постепенно започва да загрява.
	Мъжки хор със зеленикавожълта кожа — цветовете се нуждаят от настройка. Пеят „Църквата в горските дебри“*. „Ела, ела, ела, ела“, пеят басите. Серина сменя канала. Вълни, пъстър зигзаг, какофония от шумове: сателитният канал от Монреал е блокиран. После на екрана се появява свещеник, сериозен, с блеснали тъмни очи, привежда се към нас над катедрата. Напоследък свещениците много приличат на бизнесмени. Серина му отпуска няколко секунди, после прещраква напред.
	[* Песен, написана от д-р Уилям С. Питс през 1857 г. — Б.пр.]
	Няколко празни канала, следват новините. Това е търсила. Обляга се назад, вдъхва дълбоко. Аз обратно — привеждам се напред като дете, на което са позволили да остане до късно с възрастните. Една от хубавите страни на такива вечери, вечерите на церемонията: позволяват ми да гледам новините. Това, изглежда, е неизречено правило в домакинството — ние винаги идваме навреме, той винаги закъснява, Серина винаги ни позволява да гледаме новините.
	Каквито са — кой знае дали изобщо има нещо вярно в тях? Може да са стари видеоматериали, или пък да са фалшификация. Така или иначе ги гледам с надеждата да разчета подтекста. Всякакви новини сега са за предпочитане пред липсата на новини.
	Най-напред от фронтовата линия. Всъщност не е точно линия — войната като че ли се води на много места едновременно.
	Гористи склонове, снимани отвисоко, дърветата са болезнено жълти. Иска ми се тя да нагласи цветовете. В Апалачите, пояснява гласът на коментатора, където Ангелите на Апокалипсиса, Четвърта дивизия, разбиват скривалище на баптистките партизани с помощ от Двайсет и първи батальон на Ангелите на светлината. Показват ни два хеликоптера, черни със сребристи криле, изрисувани отстрани. Под тях избухва група дървета.
	Следва близък план на пленник с брадясало и мръсно лице между двама Ангели с техните спретнати черни униформи. Затворник взема цигара, която един от Ангелите му подава, и несръчно я пъха между устните си с вързани ръце. Усмихва се накриво. Говорителят казва нещо, но не чувам: взирам се в очите на този мъж и се опитвам да отгатна какво си мисли. Знае, че камерата го снима — дали усмивката му е проява на предизвикателство, или на покорство? Срамува ли се, че са го заловили?
	Винаги ни показват победи, никога поражения. На кого са му притрябвали лоши новини?
	Сигурно е актьор.
	Отново показват водещия. Държи се благо, бащински, гледа ни от екрана — загорял, с прошарена коса и честни очи с умни бръчици отстрани, нечий съвършен дядо. Равната му усмивка намеква, че всичко, което ни казва, е за наше собствено добро. Скоро всичко ще се оправи. Обещавам ви. Ще има мир. Трябва да ми повярвате. Хайде, по леглата като послушни дечица.
	Казва ни онова, което копнеем да повярваме. Много е убедителен.
	Съпротивлявам му се. Прилича ми на стара филмова звезда, това си внушавам, с фалшиви зъби и опънато с пластика лице. И въпреки това се накланям към него като хипнотизирана. Само да беше вярно. Само да можех да му повярвам.
	Сега ни уверява, че нелегална шпионска мрежа е била разбита от отряд на Очите, който работил с вътрешен информатор. Мрежата изнасяла безценни природни богатства през граница за Канада.
	„Петима членове на еретичната секта на квакерите са арестувани — съобщава той и се усмихва безизразно, — очакват се още арести.“
	Двамата квакери се появяват на екрана — мъж и жена. Изглеждат ужасени, но се опитват да запазят частица достойнство пред камерата. Мъжът има голямо тъмно петно на челото, воалът на жената е разкъсан и кичури от косата й са се спуснали върху лицето. И двамата са петдесетинагодишни.
	На екрана се появява град, отново от въздуха. Преди беше Детройт. Гласът на водещия звучи на фона на артилерийски огън. От силуета на града се издигат стълбове пушек.
	„Разселването на синовете на Хам* продължава по график — уверява ни розовото лице, което отново се е появило на екрана. — Три хиляди са пристигнали тази сутрин в Първа земя на предците**, още две хиляди пътуват натам.“ Как транспортираха толкова много хора наведнъж? С влакове, с автобуси? Не ни показват такива кадри. Първа земя на предците се намира в Северна Дакота. Един бог знае с какво се очаква да се занимават, когато пристигнат. На теория — с фермерство.
	[* Привържениците на бялата държава доказват робското предназначение на чернокожите въз основа на следния откъс от Битие, където Ной проклина Ханаан, сина на Хам: „Като отрезвя Ной от виното си и узна, що бе сторил над него по-малкият му син, рече: проклет да е Ханаан; ще бъде роб на робите у братята си. После рече: благословен да е Господ Бог на Сима; а Ханаан ще му бъде роб; да разшири Бог Иафета, и той да се посели в шатрите Симови; а Ханаан ще му бъде роб“. (Бит. 9:24-27). — Б.пр.]
	[** Пръв Маркъс Гарви (1887–1940), основател на Световната асоциация за подобряване положението на негрите, пропагандира завръщането в земята на предците. — Б.пр.]
	На Серина Джой й идва до гуша от новините. Нетърпеливо натиска копчето за смяна на канала и попада на застаряващ дълбок баритон с бузи като празни вимета. „Шептяща надежда“*, това пее. Серина изключва телевизора.
	[* Религиозен химн (1868) на американския композитор Септимъс Уинър (1827–1902). Песента има многобройни интерпретации от различни изпълнители. — Б.пр.]
	Ние чакаме, часовникът на стената тиктака, Серина пали още една цигара, аз се качвам в колата. Събота сутрин е, септември, все още имаме автомобил. На другите им се е наложило да продадат своите. Името ми не е Фредова, имам си друго име, което никой не използва сега, защото е забранено. Внушавам си, че няма значение, името е като телефонен номер — само другите имат полза от него. Обаче не съм права, всъщност има значение. Пазя в съзнанието си това име като тайна, като съкровище, което ще се върна да изровя някой ден. Представям си името погребано. То притежава аура като амулет, като заклинание, оцеляло от невъобразимо далечно минало. Лежа в тясното си легло нощем, очите ми са затворени, и името кръжи зад очите ми, недостижимо, искри в мрака.
	Събота сутрин през септември, нося своето искрящо име. Момиченцето, което вече е мъртво, седи на задната седалка с двете си най-любими кукли и с плюшеното си зайче, окаяно от старост и обич. Всички подробности са ми известни. Сантиментални са, но какво да се прави. Не съм в състояние твърде дълго да мисля за зайчето обаче, не бива да се разплаквам тук, на китайското килимче, вдишвайки дима, който излиза от тялото на Серина Джой. Не тук, не сега, мога да си поплача по-късно.
	Тя мислеше, че отиваме на пикник, и наистина има кошница за пикник на задната седалка, до нея, с истинска храна, твърдо сварени яйца, термос и всичко останало. Не искахме тя да знае какво всъщност правим, не искахме да ни издаде неволно, да разкрие нещо, ако ни спрат. Не исках да я товаря с бремето на нашата истина.
	Аз съм с туристически обувки, тя е с маратонки. Връзките на маратонките са на сърчица, червени, лилави, розови и жълти. Беше топло за това време на годината, листата вече пожълтяваха на места. Люк караше, аз седях до него, слънцето грееше, небето беше синьо, къщите, покрай които минавахме, изглеждаха успокояващо обикновени, каквито хората ги бяха оставили, потъваха в миналото, изчезваха на мига, сякаш изобщо не са съществували, защото никога повече нямаше да ги видя. Поне така мислех тогава.
	Не бяхме взели почти никакъв багаж, не искахме да създаваме впечатлението, че пътуваме надалеч или се местим за постоянно. Носехме фалшивите си паспорти — бяха сигурни, струваха си цената. Не можехме да платим с пари или да ги въведем в Компархива, използвахме други неща, бижута, наследени от баба ми, сбирка пощенски марки, останали от чичото на Люк. В други държави можеш да разменяш тези неща за пари. На границата щяхме да се престорим, че просто преминаваме на еднодневно пътуване — фалшивите визи бяха за един ден. Преди това щях да й дам приспивателното, за да спи, докато преминаваме. Така нямаше да ни издаде. Не може да очакваш от едно дете да лъже убедително.
	Пък и не ми се искаше тя да се уплаши, да изпита страха, който вече стягаше мускулите ми, напрягаше гръбнака, изопваше ме цялата до такава степен, че като нищо щях да се пукна, ако ме докоснеше някой. Всеки светофар беше изпитание. Щяхме да пренощуваме в мотел или още по-добре — в колата на някой страничен път, за да няма подозрителни въпроси. На сутринта щяхме да преминем отвъд, да прекосим моста просто ей така, все едно отиваме до супермаркета.
	Поемаме по магистралата на север, включваме се в ненатовареното движение. От началото на войната бензинът е поскъпнал и не достига. Минаваме първия пропускателен пункт извън града. Искат само да погледнат разрешителното и Люк се справя отлично. Разрешителното отговаря на паспортите ни — предвидили сме го.
	Когато се връщаме на пътя, той стисва ръката ми, поглежда ме. Пребледняла си като платно, казва ми.
	Точно така се чувствам: бяла, плоска, тъничка. Чувствам се прозрачна. Веднага ще прозрат истината. И още по-зле, как ще се закрепя за Люк, за нея, след като съм толкова плоска, толкова пребледняла? Имам чувството, че от мен не е останало много. Двамата ще се изплъзнат от обятията ми, сякаш съм от пушек, сякаш съм мираж, който избледнява пред очите им. Никакви такива мисли, би казала Мойра. Ако мислиш за това, ще се случи.
	Дръж се, казва Люк. Подкарал е твърде бързо. Адреналинът го е ударил в главата. Запява: „О, прелестно утро!“*.
	[* Песен от мюзикъла „Оклахома“ (1943) на композитора Ричард Роджърс и либретиста Оскар Хамърстайн II. — Б.пр.]
	Дори пеенето му ме тревожи. Предупредили са ни да не изглеждаме прекалено щастливи.


>>	Петнадесета глава

	Командирът чука на вратата. Така се полага: приемната е владение на Серина, той трябва да иска позволение, за да влезе. Тя обича да го кара да чака. Дреболия, но в това домакинство дреболиите означават много. Тази вечер обаче тя не получава дори тази възможност, защото още преди Серина Джой да се обади, той влиза в стаята. Може би просто е забравил какво налага протоколът, а може и да го прави умишлено. Кой знае какво му е казала — или не му е казала — на покритата със сребро маса на вечеря? Командирът е с черната си униформа, прилича на охранител в музей. Мъж пред пенсия, сърдечен, но бдителен, убива време. Но само на пръв поглед. После вече изглежда като банков директор от Средния запад със своята старателно загладена прошарена коса, със сериозната си поза и леко приведени рамене. А после и мустаците му, също прошарени, и брадичката му, която не можеш да пропуснеш. Стигнеш ли до брадичката, Командирът заприличва на лице от реклама на водка в лъскаво списание от миналото.
	Поведението му е благо, дланите — големи, с дебели пръсти и присвояващи палци, сините му очи са необщителни, измамливо безобидни. Оглежда ни, сякаш съставя опис. Една коленичила жена в червено, една седнала жена в синьо, две в зелено, прави, и един-единствен мъж със слабо лице отзад. Съумява да си придаде озадачен вид, като че ли не си спомня добре как сме се озовали всички там. Като че ли сме вещ, която е наследил, викториански хармониум, и още не е решил какво да прави с нас. Колко струваме.
	Кимва неопределено към Серина Джой, която не издава нито звук. Приближава се до личното си голямо кожено кресло, изважда ключа от джоба си и придърпва богато декорираната кутия от кожа и месинг на масичката до креслото си. Пъхва ключа, отваря кутията, изважда Библията — обикновено издание с черна корица и позлатени ръбчета на страниците. Държат Библията под ключ, както мнозина заключват чая, за да не я откраднат слугите. Библията е подривно средство — кой знае какво ще извлечем от нея, ако я докопаме, позволено е той да ни чете от Библията, но ние сами не бива. Обръщаме глава към него в очакване — предстои приказката за лека нощ.
	Командирът сяда и кръстосва крака пред погледите ни. Показалците за отбелязване са по местата си. Той разгръща книгата. Прокашля се, сякаш смутен.
	— Може ли чаша вода? — пита неопределено в пространството и добавя: — Моля.
	Зад мен една от двете, Кора или Рита, напуска мястото си в живата картина и тихо се отправя към кухнята. Командирът седи със сведен поглед. Командирът въздъхва, вади очила за четене със златни рамки от вътрешния джоб на сакото си и ги слага. Сега заприличва на обущар от стара книжка с приказки. Нямат ли край тези негови доброжелателни превъплъщения?
	Наблюдаваме го — всеки сантиметър, всяко трепване.


	Усещането да си мъж, пред погледа на жени. Сигурно е странно. Да те наблюдават непрекъснато. И да се чудят какво ще е следващото ти действие. Да трепват, когато помръднеш, дори да е съвсем безобидно движение, например пресягане към пепелника. Да те преценяват. Да си мислят: той не може да го направи, няма да го направи, ще трябва да го направи, като че ли е износена или старомодна дреха, която въпреки това трябва да облече, защото няма нищо друго.
	Да го преценяват, претеглят, изпробват, докато той самият ги мери, както мериш чорап, на свой израстък, на допълнителен свръхчувствителен палец, неговото пипало, неговото нежно и стълбчато охлювено око, което щръква, разширява се, свива се и отново се прибира, когато го докоснеш по неподходящия начин, а после отново се уголемява, издува се мъничко на върха, пълзи напред като по листо, и навлиза в тях, жадно да види. Да прозре по този начин, чрез това пътуване в мрака, съставен от жени, от жена, зряща в тъмното, докато той слепешката се напъва напред.
	Тя го наблюдава отвътре. Всички го наблюдаваме. Единственото, което можем да правим и ненапразно: ако той се поколебае, ако се провали или умре, какво ще стане с нас? Нищо чудно, че той прилича на ботуш: твърд отвън, моделиращ меката плът на новака. Това не е нищо повече от желание. Наблюдавам го от известно време, но той не показва никакви признаци на мекота.
	Обаче внимавай, Командире, предупреждавам го наум. Държа те под око. Един погрешен ход, и ще съм мъртва.
	И все пак, какъв кошмар да си мъж така.
	Каква обичайност.
	Какъв ад.
	Каква тишина.
	Носят му водата, Командирът я изпива.
	— Благодаря — казва. Кора се връща на мястото си, шумолейки.
	Командирът прави пауза, свежда очи, оглежда страницата. Не бърза, все едно не забелязва присъствието ни. Прилича на човек, който си играе с пържолата в чинията си до прозореца на ресторанта и се преструва, че не забелязва вторачените в него погледи откъм гладния мрак на няма и метър от лакътя му. Ние леко се накланяме към него като метални стружки, привлечени от неговия магнит. Има нещо, което ние нямаме, има словото. А как го пилеехме навремето.
	Командирът започва да чете наглед неохотно. Не го бива много. Може би просто е отегчен.
	Обичайната история, обичайните истории. Бог — на Адам, Бог — на Ной. „Плодете се и множете се, пълнете земята“*. Следва историята за престарелите и овехтели Рахил и Лия, „дай ми деца; ако ли не, умирам. … Нима аз съм Бог, Който не ти е дал плод на утробата? Тя рече: ето слугинята ми Вала; влез при нея; нека тя роди на скута ми, та и аз да имам деца от нея“**. Чели са ни тези редове всеки ден на закуска, докато седяхме в столовата на бившата гимназия и ядяхме овесена каша със сметана и кафява захар. Получавате най-доброто, нали разбирате, натякваше Леля Лидия. Води се война, всичко е на порцион. Глезли такива, блестяха очите й, все едно се кара на коте. Палава котана.
	[* Бит. 1:28, Бит. 9:1. — Б.пр.]
	[** Бит. 30:1-3 и нататък. — Б.пр.]


	На обяд ни се полагаха Блаженствата. Блажено това, блажено онова. Пускаха ни ги на запис, така че дори Лелите да не си навличат греха на четенето. Гласът беше мъжки. „Блажени бедните духом, защото тяхно е царството небесно. … блажени милостивите, … блажени кротките.“* Блажени мълчаливите. Знаех, че това, последното, си го измислят, знаех, че не е вярно и че други пасажи пък са пропуснали, но нямаше как да проверя. „Блажени плачещите, защото те ще се утешат.“**
	[* Мат. 5:3, 7, 5. — Б.пр.]
	[** Мат. 5:4. — Б.пр.]
	Никой не казваше кога.
	Поглеждам часовника по време на десерта — компот от праскови с канела, както винаги — и търся с очи Мойра на мястото й, през две маси. Вече е тръгнала. Вдигам ръка и ми позволяват да отида. Не го правим прекалено често, и винаги по различно време на деня.
	В тоалетната, както обикновено, се запътвам към предпоследната кабинка.
	Тук ли си?, прошепвам.
	Истинска като този живот и точно толкова грозна, прошепва Мойра в отговор.
	Какво си чула?, питам я.
	Нищо особено. Трябва да се махна оттук, направо откачам.
	Обзема ме паника. Не, не, Мойра, дори не опитвай. Не и самичка.
	Ще се престоря на болна. Ще изпратят линейка, виждала съм.
	Няма да стигнеш по-далеч от болницата.
	Поне ще е промяна. Не съм длъжна да слушам тази дърта вещица.
	Ще те открият.
	Не се бой, бива ме в това. В гимназията престанах да вземам витамин C и се разболях от скорбут. Не могат да го диагностицират в ранните стадии. После пак започваш да го пиеш и се оправяш. Ще си скрия витамини.
	Не, Мойра.
	Не можех да понеса мисълта, че няма да бъде тук с мен. За мен.
	Изпращат двама придружители в линейката. Само си представи. Сигурни си умират от желание, а нямат право дори да пъхнат ръце в джобовете си, най-вероятно…
	Ей, вие, времето изтече, разнася се гласът на Леля Елизабет откъм вратата. Изправям се, пускам водата. През дупката в стената се появяват два от пръстите на Мойра. Само толкова може да се промуши оттам. Докосвам ги със своите пръсти, само за миг, стисвам и пускам.


	— И рече Лия: Бог ми даде награда, задето дадох своята слугиня на мъжа си* — казва Командирът. Отпуска книгата и тя се затваря. Издава звук като захлопването на тапицирана врата, надалеч: просто полъх. Звукът показва колко тънки са страниците, като лукова ципа, намеква как ги усещат пръстите му. Меки и сухи, също като розовата напудрена хартия от едно време, за да не ти блести носът — слагаха листчетата в магазините за свещи и сапун в най-различна форма: на миди, на гъби. Като цигарена хартия. Като паус.
	[* Бит. 30:18. — Б.пр.]
	Командирът остава за миг със затворени очи, сякаш е изморен. Работи много. Има много отговорности.
	Серина плаче. Чувам я зад гърба си. И не за пръв път. Винаги плаче в нощта на Ритуала. Старае се да не издава звук. Старае се да запази достойнството си пред нас. Тапицерията и килимите заглушават звука, но въпреки това го чуваме съвсем ясно. Ужасно е напрежението между неспособността й да се овладее и опита й да я потисне. Като пръдня в църква. Досмешава ме, както винаги, но не защото го намирам за смешно. Миризмата на плача й ни залива и ние се преструваме, че не обръщаме внимание.
	Командирът отваря очи, забелязва, смръщва се, престава да забелязва.
	— Сега ще се помолим мълчаливо — нарежда той. — Ще помолим за благословия и за успех във всичките ни начинания.
	Свеждам глава и затварям очи. Слушам притаения дъх, почти недоловимите хлипове, клатенето, което се случва зад гърба ми. Колко ли ме мрази тя, казвам си.


	Моля се безмълвно: _Nolite te bastardes carborundorum_. Не знам какво означава, но ми звучи правилно и ще трябва да свърши работа, защото не знам какво друго да кажа на Бог. Не в момента. Не на този етап, както се изразяваха преди. Издрасканият надпис на стеницата на моя гардероб се мержелее пред очите ми, останал от непозната жена с лицето на Мойра. Видях как двама Ангели я изнасят на носилка към линейката.
	Какво й е?, питам шепнешком жената до себе си. Въпросът е невинен за всички освен за фанатиците.
	Треска, отговаря тя само с устни. Казват, че е апандисит.
	Онази вечер вечерях кюфтета и картофени кюфтета. Масата ми беше близо до прозореца, виждах навън и входа. Видях кога линейката се връща, този път без сирена. Един от Ангелите изскочи, поговори с пазача. Пазачът влезе в сградата, линейката остана паркирана, Ангелът беше с гръб към нас, както беше обучен. Две Лели излязоха от сградата заедно с пазача. Заобиколиха към задната част на линейката. Извадиха Мойра и я замъкнаха през портата и нагоре по главното стълбище, прихванали я под мишниците — по една от двете й страни. Трудно й беше да върви. Престанах да се храня, не можех да преглътна. Вече всички от моята страна на масата зяпаха през прозореца. Стъклото беше зеленикаво, с онази телена мрежа, която слагаха от вътрешната страна. Продължавайте си вечерята, нареди Леля Лидия. Отиде да дръпне щората.
	Отведоха я в стаята, където преди се бе помещавала научната лаборатория. Никой не пристъпваше прага на тази стая по своя воля. След това Мойра не можеше да ходи седмици наред, стъпалата й бяха толкова подути, че не влизаха в обувките. Винаги започваха с краката — за първа простъпка. Използваха стоманени кабели с разръфани краища. После минаваха на ръцете. Пет пари не даваха какво причиняват на ръцете или на краката ти, дори вредата да е трайна. Не забравяйте, повтаряше Леля Лидия, за нашите цели ръцете и краката ви нямат никакво значение.
	Мойра лежеше в леглото си за назидание. Не биваше да опитва, не и с Ангелите, каза Алма от съседната койка. Налагаше се да я носим в час. Крадяхме й пликчета със захар от кафенето и й ги давахме нощем, предавахме си ги от легло на легло. Захарта може би не й трябваше, но само това можехме да откраднем. Да дадем.
	Продължавам да се моля, но пред очите ми са стъпалата на Мойра, както изглеждаха, когато я върнаха. Стъпала, които изобщо не приличаха на стъпала. Приличаха на краката на удавник, подпухнали и без кости, само цветът им беше друг. Приличаха на дробове.
	О, Господи, моля се. _Nolite te bastardes carborundorum._
	Това ли си имала предвид?


	Командирът се прокашля. Така ни показва, че по негово мнение е време да престанем да се молим.
	— Очите на Господ обозряват цялата земя, за да подкрепят онези, чието сърце изцяло му принадлежи — казва той.
	Заключителната реплика. Той се изправя. Освобождава ни.


>>	Шестнадесета глава

	Ритуалът протича както обикновено.
	Лежа по гръб напълно облечена, свалила съм само здравословните бели памучни кюлоти. Ако отворя очи, ще виждам единствено големия бял балдахин над огромното легло на Серина Джой в колониален стил, провесен над нас като провиснал облак, оросен с капчици сребърен дъжд, които, ако се вгледаш в тях по-внимателно, се оказват цветя с четири венчелистчета. Не виждам килима, който също е бял, нито завесите на клонки и застланата тоалетка с четката със сребърен гръб и огледалото. Виждам единствено балдахина, който с въздушната си тъкан и тежките си гънки въплъщава едновременно плътност и ефирност.
	Или наподобява корабно платно. Издути платна, така ги наричаха в стихотворенията. Издути. Като издути женски кореми.
	Обгръща ни мъглица от „Момина сълза“, хладна, почти мразовита. В тази стая не е топло.
	Над мен, близо до горната табла на леглото, е настанена Серина Джой, разкрачена. Аз лежа между тях, главата ми е положена върху корема й, пубисната й кост е в основата на черепа ми, бедрата й ме ограждат. Тя също е напълно облечена.
	Моите ръце са вдигнати, тя ги държи — една от нейните държи една от моите. Това би трябвало да означава, че сме една плът, едно същество. А всъщност означава, че тя има контрол над целия процес и над неговия продукт. Ако изобщо има продукт. Пръстените на лявата й ръка се врязват в пръстите ми. Може да е отмъщение, а може и да не е.
	Червената ми пола е вдигната около кръста, не по-високо. Отдолу Командирът ме чука. Всъщност чука долната половина на тялото ми. Не го наричам любене, защото той не прави това. Съвкупление също би било невярно, защото се подразбират двама души, а в действителност участва само един. Изнасилване също не е точно — не се случва нищо, за което не съм дала съгласие. Нямах голям избор, но все пак имах някакъв и избрах това.
	Затова лежа неподвижно и си представям невидим балдахин над главата си. Помня съвета на кралица Виктория към дъщеря й: „Затвори очи и мисли за Англия.“ Но това не е Англия. Иска ми се той да побърза.
	Може би съм луда и това е някаква нова терапия.
	Ще ми се да е вярно — поне ще се поправя и всичко това ще изчезне.
	Серина Джой стиска ръцете ми, като че ли чукат нея, а не мен, като че ли случващото се е едновременно болезнено и приятно за нея, а Командирът ме чука в маршов ритъм две четвърти, неспирно, като протекло кранче. Отнесъл се е като човек, който си тананика под душа, без да съзнава, че го прави, като човек, който мисли за друго. Сякаш се намира другаде, чака тялото му да приключи и барабани с пръсти по масичката, докато чака. В ритъма му вече се долавя нетърпение. Нима не е фантазията на всеки мъж — две жени едновременно? Така твърдяха преди. Възбуждащо, така казваха.
	Случващото се под балдахина на Серина Джой обаче не е възбуждащо. Няма нищо общо със страст, любов, романтика или с каквото и да било от онези понятия, с които се възбуждахме навремето. Няма нищо общо със сексуалното желание, поне за мен, и със сигурност за Серина. Възбудата и оргазмът вече не са необходимост, те биха били проява единствено на фриволност като закачливите жартиери или бенките — излишно разсейване за лекомислените. Старомодни. Странно е, че преди жените са отделяли толкова време и енергия да четат за такива неща, да мислят за тях, да се притесняват за тях, да пишат за тях. Съвсем ясно е, че те са просто развлекателни.
	А случващото се не е развлечение, дори за Командира. Работата е сериозна. Командирът също изпълнява дълга си.
	Ако отворя очи, дори съвсем мъничко, ще го видя, това не съвсем отблъскващо лице, надвесено над торса ми, няколкото прошарени кичура, паднали на челото, устрема му към неговото вътрешно пътешествие, към онова място, накъдето се е разбързал и което се отдалечава като насън със същата скорост, с която той се доближава към него. Ще видя отворените му очи.
	Щеше ли да ми бъде по-приятно, ако той беше по-привлекателен?
	Поне беше крачка напред в сравнение с предишния, който миришеше на църковна гардеробна в дъждовен ден, като уста, когато зъболекарят започва работа, като ноздра. Командирът обаче мирише на нафталин или пък това е някаква наказателна разновидност на афтършейв? И защо трябва да носи тази нелепа униформа? Но нима щеше повече да ми допадне неговото бяло, космато и голо тяло?
	Забранено ни е да се целуваме. Това прави нещата поносими.
	Откъсваш се. Описваш.
	Той най-сетне свършва с приглушен стон сякаш от облекчение. Серина Джой, която е сдържала дъха си, въздъхва. Командирът е стоял подпрян на лакти, леко отдръпнат от слетите ни тела, не си позволява да се отпусне върху нас. Отдъхва си за миг, оттегля се, отстъпва назад, вдига ципа си. Кимва, после се обръща, излиза от стаята и затваря вратата пресилено предпазливо, като че ли ние двете сме неговата болна майка. Има нещо комично във всичко това, но не се осмелявам да се засмея.
	Серина Джой пуска ръцете ми.
	— Вече може да станеш — казва тя. — Стани и излез.
	Би трябвало да ме остави да полежа десетина минути с вдигнати върху възглавница крака, за да подобря шансовете. Това би трябвало да е време за мълчалива медитация за нея, но тя не е в настроение. В тона й долавям ненавист, сякаш допирът до моята плът я отвращава и осквернява. Отделям се от тялото й, изправям се, соковете на Командира се стичат по краката ми. Преди да се извърна, я виждам как изпъва синята си поля, стисва крака и остава да лежи в леглото, зареяла поглед в балдахина отгоре, скована и изпъната като чучело.
	На коя й е по-зле — на нея или на мен?


>>	Седемнадесета глава

	Ето какво правя, когато се връщам в стаята си:
	Събличам си дрехите и обличам нощницата.
	Търся бучката масло в пръстите на обувката си, където я скрих след вечеря. В шкафа е твърде топло, маслото е полуразтопено. Голяма част е попила по хартиената салфетка, в която съм го увила. Сега ще имам масло в обувката. Не за пръв път, защото когато има масло и дори маргарин, си заделям по мъничко. Утре ще мога да отстраня голяма част от стелката на обувката с бърсалката за баня или с малко тоалетна хартия от тоалетната.
	Намазвам маслото по лицето си, втривам го в кожата си. Вече няма лосион или крем за лице, не и за нас. Смята се за суета. Ние сме съсъди, единствено вътрешността на телата ни има значение. Ако ще да стане твърда и набръчкана като черупката на орех. Липсата на крем за ръце е по разпореждане на Съпругите. Не искат да изглеждаме привлекателни. За тях положението и така е достатъчно тежко.
	Номера с маслото научих в център „Рахил и Лия“. Червения център, така го наричахме, защото имаше много червено. Предшественичката ми в тази стая, моята приятелка с луничките и красивия смях, явно е правила същото с маслото. Всички го правим.
	Докато го вършим, докато намасляваме кожата си, за да я поддържаме мека, таим надежда, че някой ден ще се измъкнем, че отново ще бъдем докосвани с любов и желание. Имаме си свои ритуали, тайни.
	Маслото е мазно, ще граняса и аз ще мириша на старо сирене, но поне е био, както казваха преди.
	Ето докъде сме изпаднали.


	Намаслена, лягам в единичното си легло плоска като препечена филийка. Не мога да заспя. В полумрака се взирам в сляпото гипсово око насред тавана, което ме гледа на свой ред, нищо че не вижда. Не подухва, белите ми пердета са като провиснали превръзки от марля, просветват в сиянието от прожекторите, което озарява тази къща нощем. Или пък е луната?
	Отмятам чаршафа, предпазливо ставам, стъпвам безшумно на босите си нозе и както съм по нощница, заставам на прозореца като дете, искам да видя. Луна върху гръдта на пресния сняг*. Небето е ясносиньо, но трудно се вижда заради прожекторите. И все пак по смътното небе наистина плава луна, нова луна, която изпълнява желания, древен каменен къс, богиня, намигване. Луната е камък и небето е пълно със смъртоносни железа, но, Господи, колко е прелестно въпреки всичко.
	[* Стих от стихотворението _A Visit from St Nicholas_ („Посещение от Сейнт Николас“), по-популярно като _The Night Before Christmas_ („В нощта срещу Коледа“), издадено анонимно през 1823 г., но впоследствие приписвано на американския писател Клемънт Кларк Мур (1779–1863). Някои учени обаче оспорват авторството му и приписват творбата на поета и художник Хенри Ливингстън (1748–1828). — Б.пр.]
	Мъчително копнея Люк да беше тук. Искам някой да ме прегръща и да мълви името ми. Искам да бъда ценена, както не съм ценена сега. Искам да бъда повече от ценена. Повтарям предишното си име, напомням си какво можех да правя някога, как ме възприемаха околните.
	Искам да открадна нещо.


	В коридора е пуснато нощното осветление, дългото празно помещение сияе в розово. Поемам по пътеката, пристъпвайки предпазливо с единия крак, после с другия, сякаш съм в гората, крадешком, сърцето ми бие учестено в нощната къща. Не ми е тук мястото. Постъпката ми е категорично противозаконна.
	Минавам покрай рибешкото око на стената, мярвам белия си силует, подобното на палатка тяло, разпуснатата по гърба ми коса като грива, блесналия поглед. Правя нещо самостоятелно. Деятелно… Спрежение ли беше това? Напрежение. Иска ми се да открадна нож от кухнята, но не съм готова за това.
	Стигам до дневната, вратата е открехната, шмугвам се вътре и отново оставям вратата полуотворена. Дървото проскърцва, но кой е достатъчно близо да чуе? Заставам насред стаята, давам време на зениците си да се разширят като на котка или на сова. Стар парфюм, мирис на прашни платове изпълват ноздрите ми. През пролуките между дръпнатите завеси се процежда леко мъглива светлина от прожектора навън, където несъмнено патрулират двама мъже. Виждала съм ги отгоре, иззад пердетата си, тъмни силуети, като хартиени изрезки. Вече различавам очертанията на предметите, отблясъци: от огледалото, от основите на лампите, от вазите и канапето, подобно на облак в тъмното.
	Какво да взема? Нещо, чиято липса няма да усетят. В тъмна доба насред гората, вълшебно цвете. Изсъхнал нарцис, не от сухите цветя. Нарцисите скоро ще бъдат изхвърлени, започват да понамирисват. Заедно със застоялия мирис на парфюма на Серина, с вонята на плетивата й.
	Опипом намирам масичката, търся слепешком. Издрънчаване, явно съм катурнала нещо. Намирам нарцисите, хрускави по изсъхналите ръбчета, отпуснати към стеблото, откъсвам с пръсти. Ще го притисна някъде. Под дюшека. Ще го оставя там за следващата жена, за онази, която ще дойде след мен.
	Обаче зад мен в стаята има някого.
	Чувам стъпките, тихи като моите, проскърцването на същата дъска на пода. Вратата се затваря зад гърба ми с тихо прищракване, светлината секва. Застивам — бялото беше грешка. На лунна светлина съм като сняг, дори в тъмното.
	После се разнася шепот:
	— Не пищи. Всичко е наред.
	Как ли пък не съм се разпищяла, как ли пък не е наред! Извръщам се: силует, само толкова, смътно просветване на скула, лишена от цвят.
	Той пристъпва към мен. Ник.
	— Какво търсиш тук?
	Не отговарям. И той е тук непозволено, тук, с мен, не може да ме издаде. Аз него също, за момента сме като огледала. Той полага длан върху ръката ми, придърпва ме към себе си, устата му е върху моята, какво друго ще се роди от такова отрицание? Без нито една дума. И двамата треперим — колко само ми се иска. В салона на Серина, сред изсъхналите листа, върху китайския килим, слабото му тяло. Напълно непознат мъж. Ще бъде като да се разкрещя, като да застрелям някого. Ръката ми се отпуска, защо не, мога да го разкопчая и после… Твърде опасно е обаче, той го съзнава, отблъскваме се взаимно, немного силно. Твърде много доверие, твърде голям риск, всичко е вече твърде.
	— Дойдох да те намеря — казва той едва чуто, почти в ухото ми. Иска ми се да се пресегна, да вкуся кожата му, той ме прави щастлива. Пръстите му помръдват, опипва ръката ми под ръкава на нощницата, сякаш дланта му отказва да послуша гласа на разума. Толкова е хубаво да те докосва някой, да те опипва тъй ненаситно, да се чувстваш толкова ненаситна. Люк, ти знаеш, ти разбираш. Това тук си ти в друго тяло.
	Глупости.
	— Защо? — питам. Нима и за него е толкова трудно, че е рискувал да ме потърси в стаята ми посред нощ? Замислям се за обесените мъже, провесени на Стената. Едва се държа на крака. Трябва да се измъкна, да се върна на стълбите, преди да се разпадна окончателно. Ръцете му сега са върху раменете ми, мируват, тежки са, притискат ме като горещо олово. За това ли ще умра? Аз съм страхливка, не понасям дори мисълта за болка.
	— Той ми поръча — отговори Ник. — Иска да те види. В кабинета си.
	— Как така? — питам. Сигурно говори за Командира. Иска да ме види? Какво означава това? Не ми ли се е наситил?
	— Утре — едва чуто казва Ник. В тъмния салон двамата се раздалечаваме един от друг бавно, като привлечени от някаква сила, от поток, но и разделени от също толкова силни ръце.
	Намирам вратата, завъртам топката, пръстите ми усещат студения порцелан, отварям. Само това мога да направя.


>	VII
>	Нощ

>>	Осемнадесета глава

	Лежа в леглото, все още разтреперана. Ако намокриш ръба на огледало и плъзнеш пръст по него, ще издаде звук. Точно така се чувствам — като този стъклен звук. Като думата „тряяяс“. Искам да бъда с някого.


	Лежа в леглото с Люк, дланта му е върху издутия ми корем. В леглото сме тримата, тя рита, върти се вътре в мен. Навън има буря, затова е будна, те чуват, те спят, те се стряскат, дори там, сред уютното плискане на сърцето, както вълните обливат брега. Мълния, съвсем наблизо, и окото на Люк за миг става бяло.
	Не се страхувам. Не можем да заспим, руква и дъждът, ще бъдем бавни и предпазливи.
	Ако мислех, че това никога вече няма да се повтори, щях да умра.
	Но не е вярно, никой не е умрял от липсата на секс. Умира се от липсата на обич. Тук няма кого да обичам, всички хора, които бих могла да обичам, са мъртви или са някъде другаде. Кой знае къде се намират и как се казват сега? Като нищо може да не са никъде, както съм аз за тях. И аз съм безследно изчезнала.
	От време на време виждам лицата им в тъмното, като икони на светци в старите катедрали, озарени от пламъчетата на свещите, които палиш, за да се молиш на колене, опрял чело в дървените перила, с надеждата да получиш отговор. Представям си ги, но са само мираж, няма да се задържат. Виновна ли съм, че искам истинско тяло, което да прегърна? Без него и аз съм безтелесна. Чувам как сърцето ми бие върху пружините на леглото, мога да се галя под сухите бели чаршафи в тъмното, но съм твърде суха и бяла, твърда, зърниста. Все едно плъзгам ръка по чиния със сух ориз, по сняг. Има нещо от смъртта във всичко това, нещо от пустинята. Аз съм като стая, където някога са се случвали разни неща, но вече не се случва нищо, има само цветен прашец от бурените пред прозореца, който се носи по пода като прахоляк.


	Ето в какво вярвам.
	Вярвам, че Люк лежи ничком в някой храсталак, сред преплетена папрат, покафенелите ластари от предната година под зелените, които току-що са поникнали, или пък под някой канадски тис, макар да е твърде рано за червените плодчета. Каквото е останала от него: косата му, костите, карираната вълнена риза в зелено и черно, коженият колан, работните боти. Знам точно как беше облечен. Представям си дрехите му ясно като на литография или на цветна реклама от старо списание, но не и лицето му, не толкова отчетливо. Лицето му започва да избледнява, вероятно защото невинаги беше едно и също: лицето му имаше различни изражения, дрехите му — не.
	Моля се дупката от куршума — или пък дупките, защото изстрелите бяха няколко, един след друг — моля се поне една да минава точно, бързо и окончателно през черепа, там, където възникват образите, за да се е случило само с едно избухване на мрак или на болка — тъпа, надявам се — като думата „буф“, само едно и после тишина.
	В това вярвам.
	Вярвам също така, че Люк седи в правоъгълник от сив цимент някъде, на издатината или на ръба на нещо, легло или стол. Един Бог знае с какво е облечен. Един Бог знае къде са го напъхали. Не само Бог знае, така че вероятно има начин да узная. Не се е бръснал цяла година, макар че го подстригват късо, когато пожелаят, уж заради въшките. Трябва да се поправя: ако подстригват косата му заради въшките, ще подкъсяват и брадата. Така предполагам.
	Тъй или иначе, не го правят както трябва, косата му е накъсана, тилът му е порязан и това не е най-лошото — изглежда с десет години по-възрастен, с двайсет дори, прегърбен е като старец, има торбички под очите, има и белег, не, рана, която още не е зараснала и е с цвета на лале откъм стеблото, долу отляво на лицето, където неотдавна са порязали плътта му. Тялото е толкова уязвимо, толкова лесно можеш да се избавиш от него, просто вода и химически вещества, като медуза, която съхне върху пясъка.
	Трудно му е да движи ръцете си, да помръдва. Не знае в какво го обвиняват. Трябва да има нещо, някакво обвинение. Иначе защо ще го задържат, защо вече не е мъртъв? Сигурно знае нещо, което искат да изкопчат от него. Невъобразимо. Не мога да си представя, че вече не им е казал, каквото и да искат. Аз бих.
	Обгърнат е от миризма, от собствената си миризма, миризмата на затворено в мръсна клетка животно. Представям си го, докато спи, защото е непоносимо да си го представя по друго време, както не мога да си представя и нищо под яката, над маншетите на ръкавите. Не искам да си представям какво са причинили на тялото му. С обувки ли е? Не, а подът е студен и мокър. Знае ли, че съм тук, жива, че мисля за него? Трябва да го вярвам. Когато си притиснат от обстоятелствата, ти се налага да вярваш в какво ли не. Вече вярвам в телепатията, във вибрациите на ефира, в такива щуротии. А преди не вярвах.
	Също така вярвам, че в крайна сметка не са го заловили, не са го настигнали, че е успял, стигнал е до брега, преплувал е реката, преминал е границата, добрал се е някак до далечния бряг, до някой остров, с тракащи от студ зъби, стигнал е до ферма наблизо и хората са го приели, отначало с подозрение, но после, след като са разбрали кой е, са се държали дружелюбно, не са го издали, сигурно са били квакери, те биха го отвели тайно до вътрешността на страната, от къща на къща, жената сигурно му е сварила кафе и му е дала дрехи на съпруга си. Представям си дрехите му. Мисълта, че е облечен топло, ми носи утеха.
	Свързал се е с другите, сигурно има съпротива, правителство в изгнание. Там трябва да има някой, който се грижи за всичко. Вярвам в съпротивата, както вярвам, че няма светлина без сянка, или по-скоро, че няма сянка, ако има и светлина. Би трябвало да съществува съпротива, иначе откъде се вземат престъпниците, които ни показват по телевизията?
	Всеки момент очаквам вест от него. Ще пристигне най-неочаквано, от най-неочакван приносител, от човек, за когото никога не бих допуснала. Под чинията ми на вечеря? Или ще ми го пъхнат под дланта, докато подавам купоните във „Всяка плът“? Съобщението ще гласи, че трябва да проявя търпение — рано или късно той ще ме измъкне, ще я намерим, където и да са я завели. Тя ще ни помни и тримата отново ще бъдем заедно. Но дотогава трябва да издържа, трябва да се съхраня за после. Онова, което ми се е случило и което ми се случва сега, няма да има никакво значение за него, той ме обича въпреки всичко, знае, че вината не е моя. Посланието му ще съдържа и това. Тъкмо тази вест, която може би никога няма да пристигне, ме държи жива. Вярвам във вестта.
	Няма как всичко, в което вярвам, да бъде истина, но поне едно нещо би трябвало да е. Аз обаче вярвам във всичко, и в трите версии на Люк едновременно. В момента тази противоречива вяра ми се струва единственият начин да вярвам в каквато и да било. Каквато и да е истината, ще бъда готова за нея.
	И в това вярвам. То също може да се окаже невярно.
	На едната надгробна плоча в гробището до най-старата църква има котва и пясъчен часовник, и думите: В надежда*.
	[* „Затова се възрадва сърцето ми, и се възвесели езикът ми; а още и плътта ми ще почива в надежда“ (Пс. 15:9). — Б.пр.]
	В надежда. Защо са написали това над един мъртвец? Трупът му ли се надява, или онези, които са все още живи?
	Люк надява ли се?


>	VIII
>	Раждане

>>	Деветнадесета глава

	Сънувам, че съм будна. Сънувам, че ставам от леглото и прекосявам стаята, но не тази стая, и излизам през вратата, но не тази врата. У дома съм, в един от домовете си, и тя хуква да ме посрещне със зелената си нощничка със слънчоглед отпред и босичка, аз я вдигам, крачетата й обхващат тялото ми и аз се разридавам, защото знам, че не съм будна. Отново съм в това легло, опитвам се да се събудя и да приседна на ръба, майка ми влиза с поднос и ме пита дали се чувствам по-добре. Когато боледувах като малка, се налагаше тя да остава у дома и да отсъства от работа, само че и този път не съм будна.
	След тези сънища наистина се събуждам и разбирам, че съм будна в действителност, защото виждам венеца на тавана и пердетата, провиснали като мокра бяла коса. Чувствам се упоена. Замислям се: може би наистина ме упояват? Може би животът, който си въобразявам, че водя, е параноична заблуда?
	Никаква надежда. Знам къде съм и коя съм, знам кой ден е. Това са проверки — с всичкия си съм. Здравият разум е безценно притежание, кътам си го, както хората преди кътаха пари. Пестя го, за да имам достатъчно, когато моментът настъпи.


	Между завесите се процежда сивота, мъгливо ясна, без много слънце днес. Ставам от леглото, приближавам до прозореца, коленича на канапето, върху твърдата възглавничка, на която пише ВЯРА, и надниквам. Няма нищо за гледане.
	Какво ли е станало с другите две възглавнички? Сигурно някога са били три. НАДЕЖДА и ЛЮБОВ*, те къде ли са? Серина Джой е прибрана жена. Не би изхвърлила нищо, ако не е съвсем износено. Една възглавничка на Рита и една на Кора може би?
	[* „А сега остават тия три: вяра, надежда, любов; но по-голяма от тях е любовта.“ (1 Кор. 13:13). — Б.пр.]
	Прозвучава звънецът, но аз съм станала преди него, обличам се, без да поглеждам надолу.


	Седя на стола и размишлявам над думата „стол“. Може да е председателското място. Може да седиш и на електрическия стол. А ако седиш между два стола, ще паднеш на земята. Означава и „столова“. Тези факти нямат никаква връзка помежду си.
	Нареждам си така, за да се успокоявам.
	Пред мен има поднос, а на подноса — чаша с ябълков сок, хапче витамин, лъжица и чиния с три филийки тъмен препечен хляб, съдче с мед и още една чиния с чашка за яйце — от онези, дето приличат на женски торс с пола. Под полата е второто яйце, стои на топличко. Чашката за яйце е от бял порцелан със синя лента.
	Първото яйце е бяло. Отмествам мъничко чашката, за да попадне във воднистата слънчева светлина, която струи през прозореца върху подноса — просветва, притъмнява и отново просветва. Черупката на яйцето е гладка, но и зърниста — светлината очертава малки зрънца калций като кратерите на Луната. Пейзажът е гол, но съвършен; в такива пустини ходели светците, за да се избавят от изкушенията на изобилието. Според мен така изглежда Бог — като яйце. Животът на Луната сигурно не е на повърхността, а във вътрешността.
	Яйцето вече сияе, сякаш притежава собствена енергия. Огромно удоволствие ми доставя дори само да го гледам.
	Слънцето се скрива и яйцето угасва.
	Вадя го от чашката и за миг го опипвам с пръст. Топло е. Някога жените носели такива яйца между гърдите си, за да ги мътят. Сигурно е било приятно.
	Минималистичен живот. Насладата е яйце. Благословиите може да се преброят на пръстите на едната ръка. Но вероятно точно така се очаква да реагирам. Ако имам яйце, какво още може да искам?
	Когато животът ти е сведен до нищожно малко, желанието за него се вкопчва в странни неща. Бих искала да имам животинка: птичка например или коте. Нещо познато. Каквото и да е, само да е познато. В краен случай и плъх ще свърши работа, но няма шанс. Къщата е твърде чиста.
	Отрязвам върха на яйцето с лъжичката и изяждам съдържанието.


	Докато ям второто яйце, чувам сирената — отначало отдалеч, проправя си път към мен между големите къщи и окосените морави, тъничък звук като жуженето на насекомо. После се приближава, разтваря се като цвете от звук, превръща се в тромпет. Тази сирена оповестява. Оставям лъжичката, сърцето ми ускорява, отново заставам до прозореца: дали няма да се окаже синя, не за мен? Виждам я обаче как се показва зад ъгъла, приближава по улицата, спира пред къщата, все още надаваща вой и червена. Слава во вишних!* Рядко се чува напоследък. Зарязвам второто яйце недоядено, бързо се отправям към дрешника за наметката си и вече чувам стъпки по стълбите и гласове.
	[* Популярна коледна песен (_Joy to the World_). Думите се основават на Пс. 97, 95:11-12 и са дело на Айзък Уотс. Произходът на мелодията не е напълно уточнен. — Б.пр.]
	— Побързай — казва Кора, — няма да те чакат цял ден. — И докато ми помага с наметката, наистина се усмихва.
	Почти хуквам по коридора, стълбите са като шейна, входната врата е широко отворена, днес е позволено да мина оттам, а Пазителят е застанал там и ми козирува. Заваляло е, леко ръми, и въздухът е натежал от мириса на пръст и на трева.
	Червеният Родомобил е паркиран на алеята. Задната му врата е отворена и аз се качвам. Килимчето на пода е червено, червените перденца на прозорците са дръпнати. Вътре вече седят три жени, разположени на пейките по дължина на буса от двете страни. Пазителят затваря и заключва двойната врата и се качва отпред, до шофьора. През зарешетеното стъкло виждаме гърбовете и главите им. Потегляме рязко, а сирената над главите ни пищи: „Дайте път, дайте път!“.
	— Кой е? — питам жената до мен в ухото, или поне там, където би трябвало да е ухото й под бялата шапка. Почти крещя, толкова силен е шумът.
	— Уорънова — провиква се тя в отговор. Импулсивно стисва ръката ми и двете залитаме, когато колата завива. Жената се обръща и аз виждам лицето й — по бузите й се стичат сълзи, но от какво? От завист, от разочарование? Но не, тя се смее, ръцете й ме обгръщат, а я виждам за пръв път, прегръща ме, има едри гърди под червената наметка, изтрива лицето си с ръкав. На този ден можем да правим каквото пожелаем.
	Поправка — в определени граници.
	Срещу нас на другата пейка една жена се моли със затворени очи и вдигнала ръце към устата си. А може и да не се моли. Може да си гризе ноктите, за да запази спокойствие. Третата жена вече е спокойна, седи със скръстени ръце, усмихва се лекичко. Сирената не млъква.
	Преди това беше звукът на смъртта, на линейките или на пожарникарските коли. Възможно е и днес да бъде звукът на смъртта. Скоро ще разберем. Какво ли ще роди Уорънова? Бебе, както се надяваме всички? Или нещо друго, Нерожба, с глава като на топлийка или с кучешка муцуна, или с две тела, или с дупка в сърцето, или без ръце, или с мембрана между пръстите на ръцете и краката? Не се знае. Навремето можеха да предвиждат с помощта на апарати, но вече е забранено. Пък и какъв смисъл да знаеш? Бебетата не може да се махат, каквото и да става, износват се до края.
	Шансовете са едно към четири, така ни учеха в Центъра. Навремето въздухът се изпълни с прекалено много химикали, лъчение, радиация, водата гъмжеше от токсични молекули, почистването на всичко това отнема години, а междувременно нечистотиите проникват в тялото ти, мръсни като нефтено петно на плажа, сигурна смърт за крайбрежните птици и неродените бебета. Може би дори лешояд би умрял, ако те изяде. Може би ще светиш в тъмното като старомоден часовник. Мъртво часовниче. Това е бръмбар, който живее в мърша.
	Понякога не мога да мисля за себе си, за тялото си, без да си представя скелета: както ще ме види един електрон. Люлка на живот, направена от кости, а вътре — опасности, деформирани белтъци, разкривени кристали, назъбени като стъкло. Жените пиеха лекарства, хапчета, мъжете пръскаха дърветата, кравите пасяха тревата, цялата тази сапунисана пикня се стичаше в реките. Да не говорим за избухващите атомни електроцентрали по разлома Сан Андреас* по време на земетресенията — за разлома поне никой нямаше вина — и мутиралия щам на сифилис, с който не се справяше никакъв пеницилин. Някои го правеха сами, зашиваха се с хирургически конец или се обезобразяваха с химикали. Как могат, повтаряше Леля Лидия, о, как могат да правят такова нещо? Йезавели!** Да се подиграват с Божите дарове! И кършеше ръце.
	[* Пукнатина в земната кора на границата между две тектонични плочи в щата Калифорния, с дължина 1050 км и с дълбочина 16 км под земната повърхност. — Б.пр.]
	[** Йезавел — съпругата на израилския цар Ахав, насочила Израил към идолопоклонничество, настоявала хората да почитат Ваал и унищожавала пророците. — Б.пр.]
	Поемате риск, повтаряше Леля Лидия, но вие сте щурмовите отряди, вие ще бъдете най-отпред, първи ще навлизате в опасна територия. Колкото по-голяма е опасността, толкова по-голяма е славата. Тя стискаше ръце, засияла от престорена храброст. Ние свеждахме очи към чиновете си. Да преминеш през всичко това и да родиш нещо непригодно — не беше приятна мисъл. Не знаехме точно какво ще се случи с бебетата, които не бъдат одобрени, които бъдат обявени за Нерожби. Обаче знаехме, че ги отнасят някъде, светкавично.


	Причината не е една, твърди Леля Лидия. Стои отпред в залата, с роклята си в цвят каки и с показалка в ръката. Пред черната дъска, където преди сигурно е имало карта, виси схема, показваща нивото на раждаемост на хиляда жени за период от много години — стръмна крива, която минава покрай нулевата точка на възстановяване на загубите и продължава да се спуска все по-надолу.
	Разбира се, някои жени бяха убедени, че няма да има бъдеще, смятаха, че светът ще избухне. До това извинение прибягваха, повтаря Леля Лидия. Според тях нямаше смисъл да се размножават. Ноздрите на Леля Лидия се свиват — каква извратеност. Бяха мързеливи жени, казва тя. Повлекани.
	В дървения плот на бюрото ми са гравирани инициали и дати. Инициалите понякога са по двойки, свързани са от думата „обича“. Дж. Х. обича Б. П. 1954. О. Р. обича Л. Т. Приличат ми на надписите, за които четях навремето, издълбани в каменните стени на пещерите или нарисувани със смес от сажди и животинска лой. Струваха ми се невероятно древни. Плотът на бюрото е от светло дърво, наклонен е и от дясната страна има подлакътник, за да се облягаш, когато пишеш — на хартия, с писалка. Под капака държиш разни неща — книги, тетрадки. Тези навици от миналото сега ми се струват прахоснически, почти упадъчни, безсмъртни като оргиите на варварските режими. М. обича Г. 1972. Този надпис, издълбан с молив, прокаран много пъти по изтрития лак на бюрото, е побрал патоса на всички изчезнали цивилизации. Като отпечатък от длан в камък. Чийто и да е, човекът някога е бил жив.
	Няма дати от средата на осемдесетте години. Сигурно това е едно от училищата, които затворили тогава поради липса на деца.
	Допуснаха грешки, казва Леля Лидия. Ние не възнамеряваме да ги повтаряме. Гласът й е благочестив, снизходителен, гласът на човек, чийто дълг е да ни казва неприятни неща за наше собствено добро. Иде ми да я удуша. Прогонвам тази мисъл от съзнанието си още щом ми хрумва.
	Едно нещо е ценно, продължава тя, само ако е рядко и се добива трудно. Искаме вие да бъдете ценени, момичета. Много обича да прави паузи, вкусва ги в устата си. Мислете за себе си като за перли. Много сме й апетитни морално, насядали на редици, свели очи. Предоставени сме й да ни определя, нямаме друг избор, освен да изтърпим нейните прилагателни.
	Мисля си за перли. Перлите са сгъстена стридена слюнка. Това ще кажа на Мойра по-късно, ако успея.
	Всички ние тук ще ви загладим и формираме, заявява Леля Лидия с предоволна веселост.


	Микробусът спира, черните врати се отварят, Пазителят ни подбира навън. На входната врата стои друг Пазител, преметнал през рамо един от онези автомати с къси цеви. Изнизваме се към вратата под ръмящия дъждец, Пазителите ни отдават чест. Големият микробус на Явлението, онзи с апаратите и мобилните лекари, е паркиран по-надолу на кръглата алея. Забелязвам, че единият лекар гледа от прозореца на микробуса. Чудя се какво ли правят, докато чакат там. Сигурно играят карти или четат; някакви мъжки развлечения. В повечето случаи изобщо няма нужда от тях, пускат ги само в краен случай.
	Преди беше различно, преди те направляваха всичко. Жалко, казваше Леля Лидия. Позорно. Току-що ни е пуснала филм, заснет в болница от едно време: бременна жена, включена към някакъв апарат, прилича на развален робот — отвсякъде от тялото й стърчат електроди, във вената на ръката й е включена система. Някакъв мъж с фенерче се взира между краката й, където са я обръснали, просто момиче без брада, вижда се легенче с лъскави стерилизирани инструменти, всички хора са с маски. Пациентката е отзивчива. Навремето са упоявали жените, предизвиквали са раждане, отваряли са телата им, после отново са ги зашивали. Вече не. Дори упойки няма. Леля Елизабет твърдеше, че така било по-добре за бебето, но също: „На жената рече: ще умножа и преумножа скръбта ти, кога си бременна; с болки ще раждаш деца…“*. За обяд получавахме кафяв хляб и сандвичи с маруля.
	[* Бит. 3:16. — Б.пр.]
	Качвам се по стълбите, широки стълби с каменни вази от двете страни. Командирът на Уорънова сигурно има по-висок статут от нашите. Чувам още една сирена. Синия Родомобил, за Съпругите. Тържествено ще пристигне и Серина Джой. За тях няма пейки, седят на истински седалки, тапицирани. Обърнати са напред и не са скрити зад завеса. Знаят къде отиват.
	Сигурно Серина Джой и преди е идвала тук, в тази къща, на чай. Сигурно Уорънова, която преди беше онази ревлива кучка Джанин, се е перчела пред нея и останалите Съпруги, та да видят корема й, може би дори да го докоснат, да поздравят Съпругата. Силно момиче, хубави мускули. В семейството й не е имало никакъв Агент Ориндж*, проверихме архива, предпазливостта никога не е излишна. А някоя от по-милите сигурно ще я попита дали иска бисквитка.
	[* Букв. „оранжев агент“. Хербицид дефолиант, разпръскан от Американската армия по време на Виетнамската война. Влияе отрицателно на детеродните функции на жената, има мутагенно и ембриотоксично действие. — Б.пр.]
	О, не, ще я разглезите, не е полезно за тях да приемат твърде много захар.
	Едничка няма да й навреди, само веднъж, Милдред.
	И противната Джанин: О, да, може ли, госпожо?
	Каква е… толкова възпитана, не е нацупена като някои от тях — вършат си работата и толкова. По-скоро ти е като дъщеря. Като член на семейството. Удобните закачки на матроните. Това е всичко, скъпа, можеш да се върнеш в стаята си.
	А след като тя си тръгне: Всичките са малки мръсници, но въпреки това не можеш да си придирчива. Вземаш, каквото ти предлагат, нали така, момичета? Това е от Съпругата на моя Командир.
	О, но ти си такава късметлийка. Някои от тях не са чисти. И дори не се усмихват, цупят се в стаята си, не си мият косата, вонят. Налага се да карам Мартите да го правят, едва ли не насила ги натикват във ваната, буквално ги подкупваш, за да се изкъпят, трябва да ги заплашваш дори.
	С моята трябваше да взема строги мерки и сега тя не си изяжда вечерята, а що се отнася до другото, нито капка, а бяхме толкова редовни. Но твоята ти прави чест. И сигурно много се вълнуваш — тя е огромна; обзалагам се, че нямаш търпение.
	Още чай? Скромна смяна на темата.
	Знам какво се разиграва.
	А какво ли прави Джанин горе в стаята си? Седи, все още усещайки вкуса на захарта в устата си, и облизва устни. Зяпа през прозореца. Вдишва и издишва. Гали набъбналите си гърди. Не мисли за нищо.


>>	Двадесета глава

	Централното стълбище е по-широко от нашето, с извити перила и от двете страни. Отгоре се чуват напевите на жените, които вече са там. Качваме се по стълбите в колонка, като внимаваме да не си настъпваме подгъвите една на друга. Отляво крилата на двойната врата на трапезарията са разтворени и вътре виждам дългата маса, застлана с бяла покривка и подредена като бюфет: шунка, сирене и портокали. Имат портокали! И прясно изпечен хляб и сладкиши. Ние ще получим мляко и сандвичи на поднос по-късно. Те обаче имат кана с кафе и бутилки вино — защо Съпругите да не се понаквасят в този ден на ликуване? Първо ще изчакат резултата, а после ще се натъпчат. Сега са се събрали в дневната от другата на стълбището и поздравяват Съпругата на този Командир, Съпругата на Уорън. Дребна и слабичка жена, тя лежи на пода по бяла нощница, прошарената й коса е разперена като плесен по килима, като че ли предстои самата тя да ражда.
	Разбира се, Командирът никакъв не се вижда. Отишъл е, където обикновено ходят мъжете при такива поводи, в някое скривалище. Сигурно гадае кога ще бъде оповестено повишението му, ако всичко мине добре. Вече е сигурен, че ще го повишат.
	Уорънова е в господарката спалня — подходящо название — в която всяка вечер си лягат този Командир и неговата Съпруга. Тя седи на тяхното голямо легло, облегната на възглавници: Джанин, раздута, но и смалена, лишена от предишното си име. Облечена е с бяла памучна рокля, вдигната около бедрата, дългата й коса с цвят на метла е прибрана назад и вързана на тила, за да не пречи. Очите й са здраво стиснати и така тя почти ми харесва. В крайна сметка е една от нас, нима някога е искала нещо друго, освен да живее възможно най-прилично? Нима някоя от нас е искала нещо друго? Уловката е в това „възможно“. Тя не се справя зле при дадените обстоятелства.
	Две жени, които не познавам, стоят от двете й страни и стискат ръцете й или тя стиска техните. Трета повдига нощницата, полива издутината на корема й с бебешко масло, втрива го надолу. В краката й стои Леля Елизабет, облечена с роклята си в цвят каки с войнишките предни джобове. Тя ни преподаваше Родилна гимнастика. Виждам само профила й, но знам, че е тя с този щръкнал нос и красива, строга брадичка. До нея е Родилният стол с две седалки, задната по-висока, като трон зад другата. Нямаше да сложат Джанин на него, преди да настъпи моментът. Одеялата са подготвени, коритце за къпане, купчина с ледени кубчета, които Джанин да смуче.
	Останалите жени седят с кръстосани крака върху килима — много са, всички от околността трябва да присъстват. Трябва да са към двайсет и пет, трийсет. Не всеки Командир има Прислужница, защото някои Съпруги имат деца. От всяка според способностите, на всеки според потребностите, така гласи лозунгът. Рецитирахме го три пъти след десерта. Твърдяха, че е от Библията. От свети Павел, от Деяния на светите апостоли.
	Вие сте преходно поколение, казваше Леля Лидия. За вас е най-трудно. Съзнаваме какви жертви се очаква да направите. Трудно е, когато мъжете ви оскърбяват. На следващите ще им бъде по-лесно. Те охотно ще се отдадат на дълга си.
	Не каза: защото няма да помнят какво е било преди.
	Каза: защото няма да искат неща, които не може да имат.


	Веднъж седмично гледахме филми — след като се наобядваме, преди следобедния сън. Седяхме на пода на залата за занятия по дом и бит, върху сивите си постелки, и чакахме, докато Леля Хелена и Леля Лидия се бореха с прожекционния апарат. Ако извадехме късмет, нямаше да заредят филма на обратно. Приличаше ми на часовете по география в собственото ми училище, в моята гимназия отпреди хиляди години, където ни показваха филми за други места по света: жени с дълги поли или евтини памучни рокли на шарки, помъкнали наръчи съчки или кошници, или пластмасови кофи с вода от някоя река, привързали бебета към телата си с шалове или мрежи, примижали или уплашени на екрана срещу нас, съзнаващи, че машинката със стъкленото око им прави нещо, но без да знаят точно какво. Онези филми носеха утеха, но бяха и леко отегчителни. От тях ми се доспиваше дори когато на екрана се появяваха мъже с оголени мускули, които копаеха спечена пръст с примитивни мотики или местеха камъни. Предпочитах филми с танци, песни, ритуални маски и различни музикални артефакти: пера, месингови копчета, раковини, барабани. Харесваше ми да гледам тези хора, когато са щастливи, а не гладни, нещастни, измършавели, напрегнати до смърт заради нещо съвсем простичко като копаенето на кладенец, напояването на земята — проблеми, които цивилизованите страни отдавна бяха решили. Мислех, че някой трябва само да им даде нужната техника и да ги остави да се оправят нататък.
	Леля Лидия не ни пускаше такива филми.
	Понякога ни караше да гледаме стар порнофилм от седемдесетте или осемдесетте. Жени на колене, които смучеха пениси или дула на оръжия, вързани или оковани жени с нашийници, провесени от дървета или с главата надолу, голи, с разтворени крака, изнасилвани жени, пребивани от бой, убивани. Веднъж ни застави да гледаме как бавно режат една жена на парчета, кълцаха пръстите и гърдите й с градинарски ножици, разпориха корема й и червата се изсипаха навън.
	Помислете какви са алтернативите, каза Леля Лидия. Виждате ли какво е било преди? Ето това са мислели за жените тогава. И гласът й потрепваше от възмущение.
	По-късно Мойра каза, че не било истинско, било заснето с манекени, но не си личеше.
	Понякога обаче филмът беше от така наречените от Леля Лидия Неженски документални филми. Представете си само, да си пилеят времето така, казваше Леля Лидия, когато би трябвало да вършат нещо полезно. Преди Нежените постоянно си губели времето. Насърчавали ги да го правят. Правителството им давало пари за това. Не забравяйте, че някои от идеите им били доста здравомислещи, продължаваше тя със самодоволството на човек, който е в положението да преценява. И сега ни се налага да се примиряваме с някои от вижданията им. Само с някои, не забравяйте, добавяше тя престорено сдържано, изпъваше показалец и го размахваше срещу нас. Но те били безбожнички и точно там е цялата разлика, не сте ли съгласни?
	Седя на постелката си със скръстени ръце, а Леля Лидия се отдръпва встрани от екрана, светлината угасва и аз се питам дали не бих могла в тъмното да се наклоня незабелязано надясно и да прошепна на жената до мен. Какво ще й прошепна? Ще я попитам виждала ли е Мойра? Защото никой не я е виждал, не се появи на закуска. Обаче макар да е затъмнено, помещението не е достатъчно тъмно, затова превключвам мисълта си в режим на задържане, който минава за внимание. На такива филми не ни пускат звука, но на порнофилмите го пускат. Искат да чуваме писъците, стоновете и сумтенето на онова, което би трябвало да бъде или крайна болка, или крайно удоволствие, или и двете едновременно, обаче не искат да чуваме какво казват Нежените.
	Най-напред се появяват заглавието и няколко имена, но са зачертани, за да не ги четем, и тогава виждам майка си. Младата ми майка, по-млада, отколкото я помня, каквато е била, преди да се родя. Облечена е с дрехите, които според Леля Лидия обикновено носели Нежените по онова време: джинсов гащеризон с карирана риза в зелено и бледомораво и гуменки. Както се обличаше навремето Мойра, както си спомням, че се обличах и аз много отдавна. Косата й е прихваната с морава кърпа на тила. Лицето й е много младо, много сериозно, дори красиво. Забравила съм, че някога майка ми е била толкова хубава и сериозна. Тя е заедно с група жени, облечени по същия начин, държи някаква пръчка, не, част от лозунг, стиска дръжката. Камерата описва панорама и всички виждаме надписа с боя върху чаршаф: ДА СИ ВЪРНЕМ НОЩТА*. Той не е закрит, въпреки че не бива да четем. Жените край мен сепнато поемат дъх, в стаята настава раздвижване като вятър, преминал през тревата. Пропуск, наистина ли ще ни се размине? Или са искали да го видим, за да разберем, че в миналото не е имало сигурност?
	[* Лозунгът (_Take Back the Night_) е използван през 70-те години в САЩ и Европа на масовите демонстрации срещу насилието над жени. — Б.пр.]
	Зад този лозунг има и други, които обективът забелязва за кратко: СВОБОДА НА ИЗБОРА. ВСЯКО БЕБЕ Е ЖЕЛАНО. ДА СИ ВЪРНЕМ ТЕЛАТА. ВЯРВАТЕ ЛИ, ЧЕ МЯСТОТО НА ЖЕНАТА Е НА КУХНЕНСКАТА МАСА? Под последното има рисунка на женско тяло, проснато върху маса, и от него капе кръв.
	Майка ми се придвижва напред, усмихва се, смее се, всички преминават, вече с вдигнати юмруци във въздуха. Камерата се насочва към небето, където излитат стотици балони, зад които се вият връвчиците им: червени балони с нарисуван червен кръг с дръжка като дръжката на ябълка, като дръжката на кръст. Долу на земята майка ми вече се е сляла с тълпата, изгубвам я от поглед.


	Родих те на трийсет и седем, казваше мама. Беше рисковано, имаше вероятност от деформации или нещо подобно. Беше желано дете, няма спор, но се наслушах на какво ли не от някои хора! Най-старата ми приятелка — Триша, тази кучка, ме обвини, че съм пронаталистка. Отдавам го на завист. Други обаче го приеха добре. Но когато бях в шестия месец, много започнаха да ми изпращат статии как след трийсет и петата година на майката родилните деформации рязко нарастват. Тъкмо от каквото имах нужда. И разни неща за това колко е трудно да си самотен родител. Майната им на тези глупости, отговарях, започнала съм го и ще го довърша. В болницата вписаха в картона „възрастна първескиня“, спипах ги на местопрестъплението. Определят те така, когато раждаш за пръв път, прехвърлила трийсетте — само трийсет, за бога! Глупости, скастрих ги, биологично съм на двайсет и две, цял ден мога да въртя кръгчета край вас. Мога да родя три наведнъж и да си изляза оттук, докато вие още се мъчите да се надигнете от леглото.
	Заявяваше това с щръкнала брадичка. Така я помня — с издадена напред брадичка, с питие на кухненската маса пред нея, не млада, красива и сериозна като във филма, а жилава, енергична жена, която не би допуснала никой да я изпревари на опашката в супермаркета. Обичаше да идва у дома на питие, докато с Люк приготвяме вечерята, и да ни разказва какво не е потръгнало в живота й, което постепенно прерастваше в анализ на онова, което не е потръгнало в нашия. Разбира се, по онова време косата й вече беше прошарена. Но тя отказваше да я боядисва. Защо да се преструвам, казваше. Пък и за какво ми е притрябвало, нямам мъж, каква полза от мъжете освен десет секунди, колкото за половин бебе? Мъжът е само женска стратегия за създаване на още жени. Не че баща ти не беше свестен човек, но не ставаше за баща. Аз и не го очаквах от него. Просто си свърши работата и можеш да се разкараш, така му казах, получавам прилична заплата, мога да си позволя детски ясли. И той замина за крайбрежието, изпращаше картички за Коледа. Обаче имаше красиви очи. Нещо не им достига, дори на най-свестните. Все едно постоянно са разсеяни, като че ли не помнят добре кои са точно. Прекалено много зяпат небето. Губят почва под краката си. Не могат да се мерят с жените, бива ги само да поправят коли и да играят футбол — точно каквото ни трябва за усъвършенстване на човешкия род, нали така?
	Такива ги говореше дори пред Люк. Той нямаше нищо против, дразнеше я, като се правеше на мъжкар, твърдеше, че жените не са способни на абстрактно мислене, а тя си сипваше още едно и му се хилеше.
	Шовинистично прасе, подмяташе му.
	Малко е странна, казваше ми Люк, а мама добиваше потаен, дори лукав вид.
	Полага ми се, казваше тя. На достатъчно години съм, платила съм си дълга, сега ми е време да съм старомодна. А ти имаш още жълто около устата. „Прасенце“ щеше да е по-точно. А що се отнася до теб, обръщаше се към мен, ти си само една засечка. Пълно фиаско. Историята ще ме оправдае.
	Само че такива неща говореше едва след третото питие.
	Вие, младите, не цените нищо, казваше мама. Представа нямате какво сме преживели, за да стигнете вие дотук. Погледни го само — кълца моркови. Имате ли представа живота на колко жени, телата на колко жени е трябвало да прегазят танковете, за да напреднем толкова?
	Готвенето ми е хоби, поясняваше Люк. Приятно ми е.
	Хоби-моби, възкликваше майка ми. Няма нужда да си измисляш извинения. Навремето нямаше да ти бъде позволено да имаш такова хоби, щяха да те мислят за откачалка.
	Стига, мамо, намесвах се. Хайде да не спорим за дреболии.
	Дреболии ли, възкликваше тя. Това ли наричаш дреболия? Не разбираш, нали? Изобщо не разбираш за какво говоря.
	Понякога се разплакваше. Бях самотна, казваше. Представа нямаш колко бях самотна. Имах приятели, бях късметлийка, но въпреки това бях самотна.
	В някои отношения се възхищавах на майка си, но за някои неща отношенията ни бяха напрегнати. Имах усещането, че тя очаква твърде много от мен. Очакваше да оправдая живота й и изборите, които бе направила. А аз не исках да живея по нейните условия. Не исках да бъда образцова дъщеря, въплъщение на нейните виждания. Често се карахме заради това. Аз не съм оправдание за твоето съществуване, заявих й веднъж.
	Исках да си я върна. Искам да си върна всичко, както си беше. Но желанието ми е безполезно.


>>	Двадесет и първа глава

	Вътре е топло и прекалено шумно. Край мен се разнасят гласовете на жените, тих напев, но и той ми е твърде силен след дните в мълчание. В ъгъла на стаята има изцапан с кръв чаршаф, смачкан и захвърлен там, от момента на изтичане на водите. Едва сега го забелязах.
	Освен това в стаята мирише, въздухът е спарен — трябва да отворят прозорец. Мирише на собствената ни плът, органична миризма, на пот и мъничко на желязо от кръвта по чаршафа, но има още някаква миризма, по-животинска, вероятно от Джанин: мирис на бърлоги, на необитаеми пещери, миризмата на карираното одеяло върху леглото, когато върху него родила котката навремето, преди да я кастрират. Мирис на матка.
	— Дишай, дишай — нареждаме напевно в хор, както са ни учили. — Задръж, задръж. Издишай, издишай, издишай. — Напяваме на „пет“. Вдишай на пет, задръж на пет, задръж, издишай на пет. Леля Елизабет опипва корема й, за да прецени контракциите.
	Джанин не я свърта, иска да ходи. Две жени й помагат да стане от леглото, поддържат я от двете страни, докато крачи. Всички много ни бива в това, обучили са ни. Разпознавам Гленова, моята другарка в покупките — седи през две жени от мен. Мекият напев ни обгръща като мембрана.
	Появява се една Марта с поднос: кана с плодов сок, разтворим, от пликче, май от грозде, и колонка картонени чашки. Оставя го пред напяващите жени. Без да нарушава ритъма, Гленова налива и подава хартиената чашка по редицата.
	Аз получавам чаша, навеждам се настрани да я предам и жената до мен тихо ме пита на ухо:
	— Търсиш ли някого?
	— Мойра — отговарям също толкова тихо. — Тъмна коса, с лунички.
	— Не — казва жената. — Не познавам такава жена, не беше в Центъра с мен, не съм я виждала да пазарува. Но ще се оглеждам.
	— Коя си? — питам.
	— Алма — отговаря. — Как е истинското ти име?
	Иска ми се да й кажа, че с мен в Центъра имаше една Алма. Иска ми се да й кажа името си, но Леля Елизабет вдига глава и оглежда стаята — сигурно е доловила прекъсване на скандирането, затова не разполагаме с повече време. Понякога научаваш разни неща на Рождените дни. Няма смисъл обаче да разпитвам за Люк. Той надали е на място, където може да го види някоя от тези жени.
	Скандирането продължава, започва да ме завладява. Трудно е, трябва да се съсредоточиш. Слей се с тялото си, казва Леля Елизабет. Вече усещам лека болка в корема си, гърдите ми натежават. Джанин изпищява, тихичко, нещо средно между стенание и вик.
	— Преминава в преход — оповестява Леля Елизабет.
	Една от помощничките изтрива челото на Джанин с влажна кърпа. Родилката вече се поти, кичури от косата й се измъкват от еластичната лента, полепват по челото и врата й. Плътта й е влажна, наситена, лъскава.
	— Дишай, дишай, дишай! — напяваме ние.
	— Искам да изляза навън — казва Джанин. — Искам да изляза на разходка. Чувствам се добре. Трябва да отида до тоалетната.
	Всички знаем, че тя е в преход, не съзнава какво върши. Кое от твърденията й е вярно? Вероятно последното. Леля Елизабет дава знак, две жени застават до гърнето и внимателно нагласяват Джанин да седне. Разнася се нова миризма, добавя се към другите в стаята. Джанин отново простенва, главата й е наведена напред и отново виждаме косата й. Приклекнала така, прилича на кукла, на стара кукла, счупена и захвърлена в някой ъгъл, прекършена.
	Джанин отново е станала и ходи.
	— Искам да седна — казва. Откога сме тук? Минути или часове? Вече цялата се потя, роклята ми е мокра под мишниците, усещам вкус на сол на горната си устна, обхващат ме фантомни болки, другите жени също ги усещат, познавам по начина, по който се олюляват. Джанин смуче кубче лед. А после от сантиметри или пък от километри се ЧУВА:
	— Не — изпищява тя. — О, не, не, о, не.
	Това е второто й бебе, веднъж вече е раждала, знам го от Центъра, когато плачеше насън нощем — като нас, останалите, но по-силно. Значи би трябвало да помни какво е, какво предстои. Но кой помни болката, след като свърши? Остава само нейната сянка, и то дори не в съзнанието, а в плътта. Болката те белязва, но толкова надълбоко, че не се вижда. Не се ли вижда, забравя се.
	Някой е сипал вино в гроздовия сок. Някой е отмъкнал бутилка от долу. Не е за пръв път на подобни събирания, но ще се направят, че не забелязват. И ние имаме нужда от оргии.
	— Затъмнете — нарежда Леля Елизабет. — Съобщете й, че е време.
	Някой се изправя, приближава до стената, светлината в стаята избледнява до сумрак, гласовете ни заглъхват до хорово скрибуцане, до дрезгав шепот, като щурчета на полето нощем. Две излизат от стаята, две други повеждат Джанин към Родилния стол и тя се настанява на по-ниската седалка. Вече е по-спокойна, дробовете й равномерно засмукват въздух, ние се привеждаме напрегнато напред, мускулите на гърба и корема ни болят от усилието. Ето го, ето го, като рог, като боен зов, като рухваща стена, усещаме го като тежък камък, който се смъква, теглен надолу във вътрешностите ни, сякаш ще се пръснем. Стискаме ръцете си, вече не сме сами.
	Съпругата на Командира влиза забързано с нелепата си бяла нощница, от която стърчат кльощавите й крака. Две от Съпругите със сини рокли и воали я придържат за ръцете, като че ли има някаква нужда. На лицето й има напрегната усмивчица като домакиня на празненство, което предпочита изобщо да не го е организирала. Сигурно знае какво мислим за нея. Покачва се на Родилния стол, сяда на седалката зад Джанин, която се оказва между слабите й крака като ръкохватки на чудато старо кресло. Странно защо е обута с памучни чорапи и чехли от син мъхнат плат като на покривало за тоалетна чиния. Ние обаче не обръщаме внимание на Съпругата, почти не я забелязваме, очите ни са вперени в Джанин. С бялата си нощница тя сияе като луна в облак на мъжделивата светлина в стаята.
	Вече сумти от усилието.
	— Напъвай, напъвай, напъвай — шептим ние. — Отпусни се. Дишай. Напъвай, напъвай, напъвай.
	С нея сме, слели сме се с нея, пияни сме. Леля Елизабет коленичи с разтворена хавлиена кърпа да поеме бебето, ето го темето, главичката, пурпурна и изцапана с кисело мляко, още едно напъване и бебето, хлъзгаво от телесни течности и кръв, излиза в нашето очакване. О, хвала.
	Притаяваме дъх, докато Леля Елизабет го преглежда: момиченце е, клетото, но засега всичко е наред, не се виждат дефекти, ръчички, стъпалца, очи, броим безмълвно, всичко си е на мястото. Леля Елизабет вдига бебето, поглежда нагоре към нас и се усмихва. Ние също се усмихваме, всички сме една усмивка, по бузите ни се стичат сълзи, толкова сме щастливи.
	Щастието ни отчасти е спомен. Спомням си Люк с мен в болницата, стоеше до главата ми и ми стискаше ръката, облечен със зелената престилка и бялата манта, които му бяха дали. О, възкликна той, о, Исусе, и дъхът му излизаше накъсано от изумление. Каза ми, че през нощта изобщо не могъл да мигне, толкова бил превъзбуден.
	Леля Елизабет нежно къпе бебето, а то не плаче много, спира. Съвсем тихичко, за да не го изплашим, ние ставаме, струпваме се около Джанин, стискаме я, потупваме я. Тя също плаче. Двете Съпруги в синьо помагат на третата, Съпругата от дома, да слезе от Родилния стол и да се приближи до леглото, настаняват я да легне и я завиват. Бебето, вече изкъпано и притихнало, бива ритуално положено в прегръдките й. Съпругите долу също са се стекли, промушват се между нас, избутват ни. Говорят прекалено силно, някои още носят чиниите си, чашите с кафето си, чашите с виното си, някои още дъвчат. Скупчват се край леглото, край майката и детето, гукат, поздравяват я. Излъчват завист, надушвам я, леки киселинни пари, примесени с парфюма им. Съпругата на Командира поглежда бебето, като че ли е букет цветя, нещо, което е спечелила, дължима награда.
	Съпругите са тук, за да присъстват на кръщаването. Те дават името.
	— Анджела — казва Съпругата на Командира.
	— Анджела, Анджела — повтарят Съпругите припряно. — Колко хубаво име! О, съвършена е! О, прекрасна е!
	Стоим между Джанин и леглото, затова не виждаме това. Някой й подава чаша гроздов сок — дано да не е смесен с вино, още има болки след раждането, плаче безпомощно, нещастни сълзи от изтощение. Въпреки това ние ликуваме, това е победа за всички нас. Успяхме.
	Ще й позволят да кърми бебето няколко месеца, убедени са в ползата от кърмата. След това ще я преместят, ще проверят дали ще успее да го направи отново с някой друг, изпаднал в нужда. Но никога няма да я изпратят в Колониите, никога няма да я обявят за Нежена. Това е наградата й. Родомобилът чака отвън, за да ни върне у дома. Лекарите още са в микробуса си, лицата им се появяват на прозореца — бели петна като лицата на болни деца, затворени вкъщи. Един от тях отваря вратата и се приближава към нас.
	— Всичко наред ли е? — пита притеснено.
	— Да — отговарям. Вече съм изцедена, без капка сила. Гърдите ме болят, дори сълзят леко. Фалшива кърма, случва се така с някои от нас. Сядаме на пейките една срещу друга, докато ни транспортират — без емоции, без чувства, просто вързопчета червен плат. Боли ни. Всяка от нас има в скута си фантом, призрачно бебе. Сега, след като вълнението е отминало, ни остава собственият ни провал. Майко, мисля си, където и да си. Чуваш ли ме? Искала си женска култура. Е, ето ти я. Не е точно каквото си имала предвид, но съществува. Бъди признателна за дребните благоволения.


>>	Двадесет и втора глава

	Когато Родомобилът пристига пред къщата, вече е късно следобед. Слънцето немощно се показва иззад облаците, мирисът на влажна трева стопля въздуха. Цял ден съм присъствала на Раждане, изгубила съм представа за времето. Днес сигурно е пазарувала Кора, аз съм изтощена от всичките си задължения. Качвам се по стълбите, тежко повдигам ходилата си от едното стъпало на другото, подпирам се на перилата. Сякаш съм будувала с дни и съм тичала с всички сили — гърдите ме болят, получавам мускулни крампи като при недостиг на захар. Този път охотно приемам самотата.
	Лягам на леглото. Иска ми се да си почина, да заспя, но съм прекалено изморена и в същото време — прекалено превъзбудена, очите ми не се затварят. Вдигам поглед към тавана, плъзгам го по листенцата на венеца. Днес ми напомня шапка, широкопола женска шапка, каквито носеха жените някога: огромна като ореол, обточена с цветя и плодове, с пера от екзотични птици, шапки като картина от рая, носеща се над главите им, като вкоравена представа.
	След минутка венецът ще започне да се оцветява и аз ще започна да виждам разни неща. Толкова съм изморена — както когато пътувате цяла нощ, до зори, по някаква причина, която вече не помня, разказвате си истории един на друг, за да стоите будни, редувате се на волана, а когато слънцето започне да изгрява, започвате да различавате разни неща с периферното си зрение: пурпурни животни в крайпътните храсталаци, смътните силуети на хора, които изчезват, ако ги погледнете от упор.


	Много съм изморена, не мога да продължа да разказвам. Много съм изморена дори да мисля къде се намирам. Тук съм в различна история, по-хубава. Историята за онова, което се случи с Мойра.
	Част от историята знам лично, друга част научих от Алма, която я чула от Долорес, която я чула от Джанин. Джанин я научила от Леля Лидия. По тези места дори при такива обстоятелства все се намират съюзници, едни или други.
	Леля Лидия повикала Джанин в кабинета си.
	Благословен да е плодът, Джанин, казала сигурно Леля Лидия, без да вдига очи от бюрото си, където пише нещо. Всяко правило си има изключения — и на това може да се разчита. На Лелите им е позволено да пишат и да четат.
	Да отвори Бог, сигурно отговорила Джанин монотонно, с прозрачния си глас, подобен на суров яйчен белтък.
	Усещам, че мога да разчитам на теб, Джанин, казала Леля Лидия, вдигнала очи от листа и приковала Джанин с онзи свой поглед през очилата, който бе едновременно заплашителен и умоляващ. Помогни ми, казвал погледът, всички заедно сме в това положение. Ти си благонадеждно момиче, продължила тя, не си като някои от другите.
	Мислела, че цялото сополивене и разкаяние на Джанин означават нещо, мислела, че Джанин е прекършена, че е истинска вярваща. Но по това време Джанин беше като кутре, което твърде много хора бяха ритали твърде често и напосоки — за мимолетно одобрение беше готова да се въргаля пред всеки, да каже всичко.
	Затова Джанин сигурно отвърнала: надявам се, Лельо Лидия, надявам се да съм достойна за доверието ти. Или нещо подобно.
	Джанин, казала Леля Лидия, случило се е нещо ужасно.
	Джанин приковала очи към пода. Каквото и да било, знаела, че няма да обвинят нея, тя била безукорна. Но каква полза имала от своята безукорност досега? Затова се чувствала и виновна, сякаш ей сегичка ще я накажат.
	Ти знаеш ли за това, Джанин?, тихо попитала Леля Лидия.
	Не, Лельо Лидия, отговорила Джанин. Съзнавала, че сега е моментът да вдигне поглед, да се вторачи право в очите на Леля Лидия. И след миг успяла да го стори.
	Защото, ако знаеш, ще бъда много разочарована от теб, казала Леля Лидия.
	Бог ми е свидетел, с показна пламенност отвърнала Джанин.
	Леля Лидия си позволила поредната пауза. Заиграла се с писалката си. Мойра вече не е при нас, казала накрая.
	О, възкликнала Джанин. Случилото се не я засягало. Мойра не й била приятелка. Мъртва ли е?, попитала тя след малко.
	И тогава Леля Лидия й разказала историята. Мойра вдигнала ръка да отиде до тоалетната по време на Упражненията. И отишла. Леля Елизабет била дежурна в тоалетната. Стояла пред вратата, както обикновено. Мойра влязла. Малко по-късно Мойра повикала Леля Елизабет: тоалетната преливала, можело ли Леля Елизабет да я оправи? Наистина, някои тоалетни се запушваха понякога. Някой тъпчеше тоалетна хартия вътре, за да се случва точно това. Лелите се опитваха да измислят как да предотвратят тази практика, но средствата им бяха ограничени и в момента се налагаше да действат с подръчни средства, но още не бяха измислили как да заключват тоалетната хартия. Може би трябваше да я държат пред вратата и да раздават едно или няколко листчета на влизане. Само че това предстоеше. Нужно е време, за да се изглади едно ново начинание.
	Леля Елизабет не заподозряла нищо опасно и влязла в тоалетната. Леля Лидия сигурно признала колко глупава е постъпката й. От друга страна, вече няколко пъти била оправяла тоалетната без никакви инциденти.
	Мойра не лъжела, наистина по пода се стичали вода и късчета полуразградени фекалии. Гледката не била приятна и Леля Елизабет се подразнила. Мойра учтиво застанала отстрани, а Леля Елизабет бързо влязла в посочената от Мойра кабинка и се привела зад тоалетната. Готвела се да вдигне порцелановия капак и да нагласи сифона и поплавъка. Вече държала капака, когато усетила как нещо твърдо и остро, вероятно метално, притиска ребрата отзад. Не мърдай, наредила Мойра, иначе ще те намушкам. Знам точно къде, за да пробия дробовете ти.
	После установили, че е разглобила едно тоалетно казанче и е извадила дългото и тънко предпазно лостче, което свързва ръчката и веригата. Не е трудно, ако знаеш какво правиш, а Мойра имаше технически познания, сама си поправяше дребните неща по колата. Малко след това капаците на казанчетата бяха привързани с вериги и когато преливаха, отварянето им отнемаше доста време. Няколко пъти се наводнихме така.
	Леля Елизабет не виждала какво притиска гърба й, обяснила Леля Лидия. Била храбра жена.
	О, да, съгласила се Джанин.
	… но не безразсъдна, добавила Леля Лидия понамръщено. Джанин реагирала прекалено въодушевено, а понякога въздействието е обратно. Леля Елизабет нямала друг избор, освен да се подчини, продължила Леля Лидия. Мойра й наредила да махне от колана си остена и свирката и й ги взела. После бързо изтикала Леля Елизабет надолу по стълбите към сутерена. Били на втория етаж, не на третия, не им се налагало да преодоляват твърде много стълби. Било учебно време, коридорите били пусти. Мярнали друга Леля, но в далечния край на коридора и дори не поглеждала към тях. Леля Елизабет щяла да се разкрещи, но знаела, че заплахата на Мойра е сериозна — носела й се лоша слава.
	О, да, казала Джанин.
	Мойра повела Леля Елизабет по коридора с празните шкафчета, покрай вратата на спортната зала чак до котелното. Наредила й да се съблече.
	О, немощно възкликнала Джанин, като че в знак на протест срещу това светотатство.
	… Мойра също се съблякла и облякла дрехите на Леля Елизабет — не й били съвсем по мярка, но щели да свършат работа. Не проявила прекомерна жестокост, позволила на Леля Елизабет да облече нейната червена рокля. Накъсала воала и с парчетата завързала Леля Елизабет зад котела. Натъпкала част от плата в устата й и го завързала с лента от воала. Прокарала друго парче по шията на Леля Елизабет и с другия край вързала стъпалата й зад гърба. Лукава и опасна жена, казала Леля Лидия.
	Може ли да седна?, попитала Джанин. Сякаш всичко това й идвало в повече. Най-сетне разполагала с разменна монета, макар и символично.
	Да, Джанин, отговорила учудено Леля Лидия, но на този етап вече не можела да откаже. Нуждаела се от вниманието на Джанин, от съдействието й. Посочила й стол в ъгъла. Джанин го придърпала.
	Можех да те убия, нали разбираш, казала Мойра, когато Леля Елизабет вече била сигурно скрита от поглед зад котела. Можех да те нараня толкова сериозно, че никога вече да не се чувстваш добре в тялото си. Можех да те цапардосам с това или да те пронижа в окото. Ако се стигне дотам, не забравяй, че не го направих.
	Леля Лидия не повторила всичко това пред Джанин, но според мен Мойра е казала нещо подобно. Тъй или иначе, тя нито убила, нито осакатила Леля Елизабет, която няколко дни по-късно се върнала на работа в Центъра, щом се възстановила след прекараните няколко часа зад котела и разпита, изключил вероятността да е била съучастник.
	Мойра се изправила и вперила поглед право напред. Изпънала рамене, изправила гръбнак и стиснала устни. Това не беше обичайната ни поза. Обикновено крачехме със сведена глава, заболи очи в ръцете си или в земята. Мойра не приличала много на Леля Елизабет дори с кафявата забрадка, но явно скованата й поза с изпънат гръб била достатъчно убедителна за Ангелите на пост, които и бездруго не се заглеждаха много по нас — дори, или пък най-вече, по Лелите. Мойра излязла с решителна стъпка, с поведението на човек, който знае къде отива, отдали й чест, подала пропуска на Леля Елизабет, който те изобщо не си направили труда да проверят, защото кой би дръзнал да оскърби така една Леля. И изчезнала.
	О, възкликна Джанин. Кой знае как точно се чувствала? Може би й се искало да възкликне от радост. Ако е така, добре се прикрила.
	Е, Джанин, казала Леля Лидия, ето какво искам да направиш.
	Джанин се ококорила и се постарала да си придаде невинен и съсредоточен вид. Искам да си държиш ушите отворени. Може би някоя от другите също е замесена.
	Добре, Лельо Лидия, отговорила Джанин.
	И после ела да ми съобщиш, нали, скъпа? Ако дочуеш нещо.
	Да, Лельо Лидия, казала Джанин. Знаела, че повече няма да й се налага да коленичи пред класа и да слуша как всички крещим, че вината е нейна. За известно време някой друг щял да заеме мястото й. Временно се била отървала.
	Фактът, че разказала на Долорес за срещата в кабинета на Леля Лидия, не означавал нищо. Не означавал, че тя няма да издаде някоя от нас, която и да е, ако й се удаде случай. Знаехме го. По това време вече се отнасяхме към нея така, както се отнасяш с безкраките продавачи на моливи по ъглите на улицата. Гледахме да страним от нея, държахме се с нея любезно, когато нямаше друг начин. Беше опасна за нас, всички го съзнавахме.
	Долорес сигурно я е потупала по гърба и я е похвалила, че ни предупреждава. Къде се е случил този разговор? В спортната зала, докато сме се приготвяли да си лягаме? Леглото на Долорес беше съседно на Джанин.
	През нощта историята стигна до всички ни в полумрака, предаваше се приглушено от легло на легло.
	Мойра беше някъде навън. Или беше на свобода, или беше мъртва. Какво щеше да предприеме? Мисълта за онова, което ще прави, започна да се разраства, докато не изпълни цялата стая. Всеки момент можеше да избухне мощен взрив, стъклата на прозорците щяха да се посипят навътре, вратите щяха да зейнат. Мойра вече имаше власт, беше на воля, беше се освободила. Вече бе безпътна жена.
	Мисля, че това ни плашеше.
	Мойра беше като асансьор без стени. Свят ни се завиваше. Вече започвахме да забравяме вкуса на свободата, тези стени ни се струваха сигурни. В горните пластове на атмосферата се разпадаш, изпаряваш се, няма налягане, което да удържа целостта ти.
	Въпреки това Мойра владееше фантазията ни. Притискахме я в обятията си, тя беше с нас тайно, като сподавен кикот, беше като лава под кората на ежедневието. В светлината на Мойра Лелите не изглеждаха толкова страшни, а по-нелепи от преди. Властта им беше накърнима. Възможно беше да ги отвлечеш в тоалетната. Допадаше ни дързостта.
	Очаквахме всеки момент да я домъкнат обратно, както се беше случвало и преди. Не можехме да си представим какво ще й направят този път. Каквото и да е, щеше да бъде сурово.
	Но нищо не се случваше. Мойра не се появяваше. Още не.


>>	Двадесет и трета глава

	Това е възстановка. Само възстановка. Правя го мислено, докато лежа в тясното си легло и репетирам какво трябва или не трябва да говоря, какво трябва или не трябва да направя, как трябва да постъпя. Ако изобщо някога се измъкна оттук.
	Да спрем дотук. Решила съм да се измъкна. Това не може да продължава вечно. И други са си мислели същото в лоши времена преди и винаги са се оказвали прави, измъквали са се по един или друг начин и проблемите наистина не са продължавали вечно. Макар че за самите тях сигурно е било цялото време, с което разполагат.
	Когато изляза оттук, ще мога да запиша тази история под някаква форма, дори като глас, който говори на друг, и това също ще бъде възстановка, поредното преработване. Невъзможно е да разкажеш нещо точно както е било, защото каквото и да кажеш, никога не е напълно точно, винаги ще се налага да пропуснеш нещо, има прекалено много части, страни, напречни течения, нюанси, твърде много жестове, които може да означават едно или друго, твърде много форми, които не се поддават на пълноценно описание, твърде много вкусове във въздуха или върху езика, полутонове, прекалено многобройни. Обаче ако си мъж по някое време в бъдещето и си стигнал дотук, моля те, помни: никога няма да ви изкушава усещането, че трябва да простите на мъж, а също и на жена. Трудно се устоява, повярвайте ми. Помнете обаче, че прошката също притежава сила. Да помолиш за прошка, е проява на сила, да я откажеш или да я дадеш, също е проява на сила, може би на най-голямата сила.
	А може би изобщо не става дума за контрол. Може би изобщо не става дума за това кой кого притежава, кой на кого какво може да причини безнаказано, дори смърт. Може би не става дума за това кой може да седи и кой — да лежи с разтворени крака. Може би става дума за това кой на кого какво може да стори и да му бъде простено. Да не сте посмели да ме убеждавате, че е едно и също.


	Искам да ме целунеш, каза Командира.
	Разбира се, преди това се случи нещо. Подобни молби никога не се появяват изневиделица.


	В крайна сметка заспах и сънувах, че нося обеци и че една от тях е счупена; нищо повече, съзнанието ми просто преравяше стар архив. Събуди ме Кора с подноса с вечерята и времето възобнови обичайния си ход.
	— Бебето здраво ли е? — попита Кора и остави подноса. Сигурно вече знаеше, имат някакъв развален телефон от къща до къща и вестите бързо се разчуват. Само че й е приятно да слуша за това, сякаш моите думи ще направят новината по-истинска.
	— Да, ще го задържат — отговарям. — Момиче.
	Кора ми се усмихва, с усмивка прегръдка. Сигурно заради такива мигове си струва да прави онова, което прави.
	— Хубаво — казва почти мечтателно и аз си мисля: ама разбира се. Сигурно й се иска да е присъствала. Като празненство, на което не може да отиде. — Може би и ние скоро ще си имаме. Но всъщност има предвид мен. От мен се очаква да се отблагодаря на всички, да оправдая храната и грижите, както майката мравка се отплаща с яйца. Рита може и да не ме одобрява, но Кора — да. Тя зависи от мен. Надява се да бъда оръдието на нейната надежда.
	А надеждата й е съвсем простичка. Иска и тук да има Рожден ден с гости, храна и подаръци, иска мъничко хлапе, което да глезят в кухнята, чиито дрешки да гладят и тайно от всички да му дават бисквити. От мен се очаква да й доставя тези радости. Предпочитам да получа неодобрението й, чувствам се по-достойна за него.
	За вечеря има говежда яхния. Трудно ми е да изям всичко, защото по средата си спомням онова, което днешният ден е заличил от съзнанието ми. Вярно е, каквото казват, докато раждаш или присъстваш на раждане, наистина изпадаш в транс, губиш представа за всичко друго в живота си, съсредоточаваш се само върху този миг. Но сега, когато споменът се връща, разбирам, че не съм готова.


	Часовникът в коридора долу удря девет. Притискам длани към бедрата си, поемам дълбоко дъх, поемам по коридора и тихо слизам по стълбите. Серина Джой още е в къщата, където имаше Раждане — чист късмет, той не би могъл да го предвиди. В такива дни Съпругите с часове остават заедно, помагат си в разопаковането на подаръците, бъбрят си, напиват се. Трябва да се предприеме нещо, което да разсее завистта им. Поемам в обратна посока по коридора долу, покрай вратата към кухнята, към следващата врата, неговата. Заставам пред нея като ученичка, която са повикали в кабинета на директора. Какво нередно съм сторила?
	Присъствието ми тук не е позволено. Нямам право да оставам насаме с Командира. Предназначени сме за размножаване — не сме конкубини, гейши, куртизанки. Тъкмо обратното, направили са всичко възможно да ни извадят от тази категория. Във всичко това не би трябвало да има нещо забавно, няма възможност да пламнат тайни страсти, не се допуска специално отношение — нито от тях, нито от нас, не бива да има нещо, за което да се захване любовта. Ние сме двуноги утроби, това е — свещени съсъди, ходещи бокали.
	Защо тогава той иска да се срещне с мен насаме посред нощ?
	Ако ме спипат, ще ме предадат на милостта на Серина. Той не бива да се намесва в реда в домакинството, това е работа на жените. А после — прекласификация. И може да ме обявят за Нежена.
	Само че, ако откажа да се срещна с него, ще е още по-лошо. Извън всякакво съмнение е кой държи истинската власт.
	Сигурно иска нещо от мен. А да искаш, е слабост. И точно тази слабост, каквато и да е тя, ме примамва. Прилича на малка пукнатина в стената, допреди непроходима. Ако притисна око към нея, към тази негова слабост, може би ясно ще провидя пътя си.
	Трябва да разбера какво иска той.
	Вдигам ръка и чукам на вратата на тази забранена стая, където не съм стъпвала, където жените не влизат. Дори Серина Джой не идва тук, чистят Пазителите.
	Какви тайни, какви мъжки тотеми се съхраняват тук?
	Канят ме да вляза. Отварям вратата, прекрачвам прага.
	От другата страна на вратата е обичайният живот. Трябва да призная: от другата страна нещата изглеждат нормални. Има бюро, разбира се, с Компюслов отгоре, и черен кожен стол зад него. Върху бюрото се мъдрят растение в саксия, комплект поставки за писалки, листове хартия. Подът е застлан с ориенталски килим, в камината не гори огън. Има малко канапе, застлано с кафяв плюш, телевизор, ниска масичка, два стола.
	Но покрай стените има библиотеки. Пълни с книги. Книги, книги, книги, изложени на показ, без ключалки, без кашони. Нищо чудно, че не ни е позволено да влизаме. Тук е истински оазис на всичко забранено. Опитвам се да не се вторачвам.
	Командирът стои пред камината, с гръб към нея, опрял е единия си лакът върху дървената полица, а другата му ръка е пъхната в джоба. Позата му е заучена, поза на провинциален благородник, стара реклама от лъскаво мъжко списание. Сигурно предварително е решил, че ще е в тази поза, когато вляза. Сигурно щом съм почукала, се е завтекъл към камината и се е облегнал. Да имаше и черна превръзка на окото*, и шалче с нарисувана конска подкова.
	[* Отпратка към популярна реклама на мъжки ризи „Хатауей“. — Б.пр.]
	Тези мисли ми се отразяват добре, бързи като стакато, мозъчен трепет. Вътрешен присмех. Но всъщност ме обзема паника. Истината е, че съм ужасена.
	Не обелвам нито дума.
	— Затвори вратата — казва ми той доста любезно. Подчинявам се и се обръщам.
	— Здравей — казва.
	Стар поздрав. Отдавна не съм го чувала, от години. При тези обстоятелства ми се струва нелепо, дори комично, това връщане във времето, буфонада. Не ми хрумва подходящ отговор.
	Струва ми се, че ще се разплача.
	Явно го е забелязал, защото ме поглежда озадачен, смръщва се, което предпочитам да приема за загриженост, но е възможно да се окаже обикновено раздразнение.
	— Ела, седни — кани ме той. Дръпва ми стол, изважда го пред бюрото си. После заобикаля отзад, сяда бавно и сякаш замислено. Действието му ми показва, че не ме е повикал, за да ме докосва против волята ми. Усмихва се. Усмивката му не е зловеща, не е хищна. Просто усмивка, официална, дружелюбна, но и малко дистанцирана, като че ли съм котенце на витрина. Коте, което той гледа, но не възнамерява да купи.
	Сядам на стола с изпънат гръб, скръстила ръце в скута си. Имам чувството, че стъпалата ми в червените равни обувки не докосват пода. Но всъщност го докосват, разбира се.
	— Това сигурно ти се струва странно — отбелязва.
	Аз просто го гледам. Твърде слабо казано, би изтърсила майка ми. Преди.
	Чувствам се като захарен памук — захар и въздух. Стиснеш ли ме, ще се превърна в лепкава бучка, розово-червена и разплакана.
	— Да, като че ли е малко странно — отбелязва той, все едно аз съм отговорила.
	Май трябваше да си сложа шапката, да я вържа под брадичката си.
	— Бих искал… — подема той.
	Опитвам да не се приведа напред. Да? Да, да? Какво? Какво иска? Само че няма да се издам, няма да проявя нетърпението си. Това е пазарлък, предстои размяна. Онази, която не се колебае, е изгубена. Нищо няма да дам даром — само ще продавам.
	— Бих желал… — продължава той. — Ще ти се стори глупаво.
	И наистина изглежда смутен, както изглеждаха мъжете навремето. Достатъчно възрастен е, за да помни как да си придаде този вид, а също колко привлекателен беше той за жените навремето. Младите не познават тези номера. Никога не са ги използвали.
	— Бих искал да поиграеш с мен на скрабъл — казва.
	Удържам се, не помръдвам. Лицето ми не трепва. Значи това се намира в забранената стая! Скрабъл! Иде ми да прихна, да се разкикотя на глас, да се катурна от стола. Навремето старците и стариците играеха скрабъл през лятото или в старческите домове, когато по телевизията нямаше нищо хубаво, а много-много отдавна — и тийнейджърите. Мама имаше комплект за игра, държеше го отзад в гардероба, при коледната украса в картонени кутии. Веднъж опита да ме заинтригува, когато бях тринадесетинагодишна, нещастна и се шляех.
	Сега е различно, сега на нас ни е забранено. Сега е опасно. Сега е неприлично. Сега е нещо, което той не може да прави със Съпругата си. Сега е нещо желано. Сега той се компрометира. Все едно ми е предложил наркотици.
	— Добре — отговарям с привидно безразличие. Всъщност едва съумявам да отроня нещо.
	Не ми обяснява защо иска да играе скрабъл с мен. Не го питам. Командирът просто изважда кутията от едно чекмедже и я отваря. Вътре са пластмасовите плочки, които помня, дъската, разчертана на квадратчета, и малките поставки за плочките с буквите. Той изсипва съдържанието върху бюрото си и започва да обръща елементите. След малко и аз се присъединявам.
	— Знаеш ли как се играе? — пита ме.
	Кимам.
	Изиграваме две игри. Изписвам „ларинкс“. „Балдахин“. „Дюля“. „Зигота“. Държа лъскавите плочки със заоблени ъгли, опипвам буквите. Сладострастно усещане. Ето това е свобода, един миг свобода. „Хром“, изписвам. „Клисура“. Какъв лукс! Плочките са като ментови бонбони, и също така хладни. Ментолки, така им казваха. Иска ми се да ги лапна. Ще имат и вкус на лайм. Буквата Х — хрупкави, възкиселки на езика, вкусни.
	Спечелвам първата игра, подарявам му втората: още не съм установила какви са условията, какво ще мога да поискам в замяна.
	Накрая той заявява, че е време да се прибирам у дома. Точно така се изразява — прибирай се у дома. Има предвид в стаята ми. Пита ме дали ще се оправя, като че ли стълбището е тъмна улица. Отговарям утвърдително. Отваряме вратата на кабинета му, само я открехваме, и се вслушваме в шумовете откъм коридора.
	Все едно сме на среща. Както се промъквахме в общежитието след вечерния час.
	Като заговорници.
	— Благодаря ти за играта — казва и добавя: — Искам да ме целунеш.
	Мисля си как във вечерта за къпане бих могла да разглобя тоалетната в банята си, бързо и тихо, за да не ме чуе Кора, седнала на стола отпред. Бих могла да извадя острото лостче и да го скрия в ръкава си, да го внеса тайно в кабинета на Командира следващия път, защото след такава молба винаги има следващ път, независимо дали ще кажеш „да“ или „не“. Мисля как ще приближа към Командира да го целуна тук сама, как ще съблека сакото му, като да го подканя или да му разреша нещо повече, към истинска любов, как ще го прегърна, ще извадя лостчето от ръкава си и неочаквано ще забия острия му край между ребрата му. Мисля си как ще шурне кръвта по ръцете ми, топла като супа, сексуална.
	Всъщност не мисля нищо подобно. Добавям го впоследствие. Може би трябваше да ми хрумне още тогава, но не стана така. Както вече казах, това е възстановка.
	— Добре — отговарям. Приближавам се към него и притискам стиснатите си устни към неговите. Усещам уханието на лосион за след бръснене, лек дъх на нафталин, познат мирис. Но с Командира току-що сме се запознали.
	Той се отдръпва, свежда очи към мен. И ето я отново усмивката, онази стеснителната. Каква прямота.
	— Не така — настоява. — Като наистина.
	Беше толкова тъжен.
	Това също е възстановка.


>	IX
>	Нощ

>>	Двадесет и четвърта глава

	Връщам се по тъмния коридор, нагоре по заглушеното стълбище, вмъквам се в стаята си. Там сядам на стол, на тъмно, с червената си рокля, закопчана до шията. Ясно можеш да мислиш само облечен.
	Имам нужда от перспектива. От илюзията за дълбочината, създавана от рамката, подреждането на формите в равнина. Необходима е перспектива. В противен случай има само две измерения. Живееш, притиснал лице до стената, всичко е огромен близък план, всичко е детайлно — коса, гънките по чаршафа, молекулите на лицето. Собствената ти кожа е като карта, схема на лекомислието, насечена от пътеки, които не водят никъде. Иначе живееш за мига. А точно там сега не искам да съм.
	Обаче съм точно там, не мога да избягам. Времето е капан и аз съм уловена в него. Трудно ми е да си спомня как изглеждах. Казвам се Фредова и живея тук.
	Живей в настоящето, улови момента, нямаш нищо друго.
	Време е да обобщим.
	Аз съм на трийсет и три. Имам кестенява коса. Боса съм висока един и шейсет и осем. Трудно ми е да си спомня как изглеждах. Имам жизнеспособни яйчници. И още един шанс.
	Но нещо се промени — днес, тази вечер. Обстоятелствата се промениха.
	Мога да поискам нещо. Вероятно малко, но все пак нещо.
	Мъжете са сексуални машини, казваше Леля Лидия, нищо повече. Искат само едно. За свое собствено добро се научете да ги контролирате. Водете ги за носа. Това е метафора. Такъв е естественият ред. Така го е създал Господ. Така е устроен светът.
	Леля Лидия не говореше точно така, но това беше подтекстът на думите й. Кръжеше над главата й като позлатените слова над светиите, от тъмните векове. И тя като тях беше ъгловата и безплътна.
	Но къде е мястото на Командира във всичко това — той седи в кабинета си, играе си на думи и иска… какво? Да играя с него, да го целувам нежно, като наистина.
	Знам, че трябва да приемам сериозно нещата, това негово желание. Може да се окаже важно, може да бъде пропускът ми към свободата, може да бъде и падението ми. Трябва да се отнасям сериозно, трябва да го обмисля. Каквото и да правя обаче, докато седя в тъмното и прожекторите отвън осветяват правоъгълния ми прозорец през завесите, прозирни като булчинска рокля, като ектоплазма, едната ми ръка стиска другата и лекичко се поклащам напред-назад, каквото и да правя, все ми е смешно.
	Той искаше да играя с него на скрабъл и да го целуна като наистина. Това е едно от най-странните неща, които са ми се случвали някога.
	Контекстът е всичко.


	Помня едно предаване, което гледах навремето — повторение, беше заснето преди години. Трябва да съм била на седем-осем, твърде малка, за да го разбера. Майка ми обичаше да гледа такива предавания — исторически, образователни. След това се опита да ми го обясни, уверяваше ме, че нещата, които показаха, наистина са се случили, но за мен беше само история. Мислех, че някой я е измислил. Сигурно всички деца смятат същото за историята, предхождаща самите тях. Ако е само история, не е толкова плашеща.
	Беше документален филм за една от войните. Вземаха интервюта от хора и показваха откъси от черно-бели филми от онова време, и снимки. Не помня много, но помня качеството на снимките, как всичко на тях изглеждаше покрито със смес от слънце и прах и колко тъмни бяха сенките под очите и по скулите на хората.
	Интервютата с хора, които по онова време още бяха живи, бяха заснети цветно. Онова, което помня най-ясно, беше с жена, любовница на оцелял от онези лагери, където затваряли евреите, преди да ги убият. В пещи, обясни майка ми, само че нямаше снимки на камерите, затова останах с обърканата представа, че са убивали хората в кухни. За едно дете има нещо много плашещо в тази представа. Пещите са за готвене, а готвенето предшества яденето. Мислех, че са убивали тези хора, преди да бъдат изядени. Което в известен смисъл, струва ми се, се е случвало.
	От думите им излизаше, че онзи човек бил жесток и безмилостен. Любовницата — мама ми обясни какво означава „любовница“ — не вярваше, че такива неща трябва да са тайна, затова имах обемна книжка за половите органи още преди да навърша четири — навремето била много красива. Показаха черно-бяла снимка на нея и на още една жена по бански, сандали на платформа и широкополи шапки. Бяха със слънчеви очила „котешко око“ и седяха в шезлонги край басейн, който се намираше до къщата им, а тя пък беше съвсем близо до лагера с пещите. Жената каза, че не е забелязала нещо подозрително, отрече да знае за пещите.
	По време на интервюто, четиридесет-петдесет години по-късно, тя умираше от емфизем. Кашляше много и беше страшно слаба, съвсем измършавяла, но все още се гордееше с външността си. (Погледни я само, каза майка ми донякъде завистливо, донякъде възхитено.) Беше старателно гримирана, миглите й бяха с плътна спирала, по скулите й с изопната като на тясна гумена ръкавица кожа имаше руж. Носеше перли.
	Той не беше чудовище, каза жената. Хората казват, че бил чудовище, но не беше.
	Какво ли си е мислела? Немного според мен, не и тогава, не и по онова време. Мислела е как да не мисли. Времената били ненормални. Тя се гордеела с вида си. Не вярвала, че той е чудовище. За нея не бил. Вероятно имал и хубави черти: свирукал си фалшиво под душа, обичал трюфели, казвал на кучето си Либхен* и го научил да сяда за късчета сурово месо. Колко лесно е да си измислиш хуманност, за когото и да било. Какво достъпно изкушение. Голямо дете, обичала да си внушава. Сърцето й сигурно се е топяло, заглаждала косата от челото му, целувала го по ушите, и то не само за да получи нещо от него. Инстинктът да успокояваш, да облекчаваш. Тихо, тихо, сигурно му казвала, когато се събуди от кошмар. Сега ти е трудно. Жената сигурно вярвала във всичко това, иначе как изобщо е продължавала да живее? Под красотата си всъщност била съвсем обикновена. Вярвала в почтеността, държала се добре със своята еврейка прислужница — е, повече или по-малко добре, по-добре от наложителното.
	[* Любима (нем.). — Б.пр.]
	Няколко дни след заснемането на интервюто за този филм тя се самоубила. Съобщиха го по телевизията.
	Никой не я попита дали го е обичала.
	Сега си спомням най-ясно грима.


	Изправям се в тъмното, започвам да се разкопчавам. И тогава чувам нещо, в тялото си. Счупила съм нещо, имам нещо пукнато, това трябва да е. Надига се шум, излиза от счупеното място, от лицето ми. Без предупреждение: не мислех нито за тук, нито за там, нито за нищо. Ако пуснех този шум навън, щеше да се окаже смях, твърде шумен, твърде много, някой щеше да чуе и тогава щяха да се разнесат забързани стъпки, команди и кой знае още какво. Присъда: емоционална неуместност спрямо повода. Блуждаещата утроба, така мислеха преди. Истерия. После игла, хапче. Можеше да бъде фатално.
	Притискам устата си с две ръце, като че ще повърна, падам на колене, смехът клокочи като лава в гърлото ми. Пълзешком влизам в гардероба, свивам колене към тялото си, давя се от смях. Ребрата ме болят от стискането, цялата треперя, треса се сеизмично, вулканично, ще изригна. Гардеробът става пурпурен, бесилка се римува с родилка, ох, ще умра от смях.
	Заглушавам смеха в гънките на окачената наметка, стискам очи, а от тях се процеждат сълзи. Опитвам да се овладея.
	След малко отминава като епилептичен припадък. Ето ме в гардероба. _Nolite te bastardes carborundorum._ Не виждам в тъмното, но плъзгам върховете на пръстите си по ситния издълбан надпис, като че ли е брайлов код. Звучи в съзнанието ми не толкова като молитва, колкото като заповед, но за какво? Поне за мен е безполезна — древен йероглиф, ключът за чието разчитане е изгубен. Защо го е написала, защо си е направила труда? Няма измъкване оттук.
	Лежа на пода, дишам твърде учестено, после си вземам душ, успокоявам дишането си като при Упражненията за раждане. Вече чувам само туптенето на собственото си сърце: отваря се, затваря се, отваря се, затваря се, отваря се.


>	X
>	Скрижали на духа

>>	Двадесет и пета глава

	Онова, което чух на следващата сутрин, беше писък или трясък. Кора, която изпуска кошница или поднос. Разбуди ме. Още бях наполовина в гардероба, положила глава върху свитата на топка наметка. Явно я бях свалила от закачалката и бях заспала тук. За миг не можех да си спомня къде съм. Кора беше коленичила до мен, усетих как ръката й докосва гърба ми. Изпищя отново, когато се размърдах.
	Какво има?, попитах. Обърнах се и се надигнах.
	О, помислих си…, отговори тя.
	Какво си беше помислила?
	Ами…
	Яйцата се бяха счупили на пода при разлетия портокалов сок и натрошеното стъкло.
	Ще трябва да ти донеса нова закуска, каза тя. Ама че разточителство. Какво търсиш на пода? Дърпаше ме, изправяше ме благоприлично на крака.
	Не исках да й казвам, че изобщо не съм си лягала. Нямаше как да й го обясня. Казах, че сигурно съм припаднала. Което се оказа още по-зле, защото тя се вкопчи в думите ми.
	Това е един от ранните признаци, оповести доволна. Заедно с повръщането. Би трябвало да знае, че не е минало много време, но беше прекалено обнадеждена.
	Не, не е това, казах. Седях на стола. Сигурна съм, че не е. Просто ми се зави свят. Както си стоях, ми притъмня.
	Сигурно е от напрежението вчера, казва тя. Направо те изцежда.
	Имаше предвид раждането и аз потвърдих, че е така. Седнах на стола, а тя вече беше коленичила на пода и събираше парчетата счупено стъкло и яйцето върху подноса. Попи част от портокаловия сок с хартиена салфетка.
	Ще донеса парцал, каза. Ще ме попитат за допълнителните яйца. Освен ако не минеш и без тях. Лукаво ме стрелна с кос поглед и аз разбрах, че ще е по-добре и двете да се престорим, че съм си изяла закуската. Ако съобщи, че ме е намерила просната на пода, ще последват прекалено много въпроси. Във всеки случай ще трябва да обясни счупените стъкла, а Рита ще се начумери, ако трябва да сготви втора закуска.
	Ще ми мине и без закуска, отговарям. И бездруго не съм гладна. Това е уместно, връзва се със световъртежа. Но ще хапна препечената филийка, додавам. Не ми се искаше да оставам съвсем без закуска.
	Беше на пода, каза Кора.
	Няма нищо. Седях и дъвчех кафеникавата препечена филийка, а тя отиде в тоалетната и изхвърли шепа счупени яйца, които за нищо не ставаха. Върна се.
	Ще кажа, че съм изпуснала подноса на излизане.
	Зарадвах се, че е готова да излъже заради мен, нищо че е за такава дреболия, нищо че е за нейна собствена полза. Това създаваше връзка помежду ни.
	Усмихнах й се. Дано никой не те е чул, казах.
	Наистина се уплаших, призна тя, застанала на прага с подноса. Отначало си помислих, че са само дрехи. Зачудих се какво търсят на пода. Допуснах, че си…
	… избягала, допълних.
	Ами да, потвърди тя. Но на пода се оказа ти.
	Да, аз бях.
	Това беше, тя си тръгна с подноса и се върна с парцал за останалия портокалов сок, а Рита същия следобед направи начумерена забележка, че някои хора са схванати в ръцете. Че се отнасят някъде и не гледат къде стъпват, така каза, и всичко си продължи постарому, все едно нищо не се е случило.


	Това се случи през май. Бяхме преживели пролетта. Лалетата бяха прецъфтели, венчелистчетата им бяха опадали едно по едно като зъби. Един ден заварих Серина Джой коленичила върху възглавничка в градината, а бастунът й беше до нея на тревата. Режеше семенниците с ножици. Наблюдавах я отстрани, докато минавах покрай нея с кошницата си с портокали и агнешки котлети. Прицелваше се, нагласяше остриетата на ножиците, после клъцваше с конвулсивно трепване на ръцете. Артрит ли се прокрадваше? Или някакъв блицкриг, някакво камикадзе, прицелено в издутите гениталии на цветята? Плодоносното тяло. Рязането на семенниците принуждава луковицата да трупа енергия.
	Света Серина на колене, извършва покаяние.
	Често се забавлявах така, с дребни и злонамерени закачки за нея, но не задълго. Каква полза да се мотая и да наблюдавам Серина Джой в гръб.
	Всъщност копнеех за ножиците.


	И така. После имахме ириси, които растяха красиви и прохладни на високите си стебла като издухано стъкло, като пастелна вода, застинала разплискана в светлосиньо, светломораво и по-тъмните, кадифени и пурпурни, тъмните лилиуми на слънцето, индигови сенки, и дамските сърца с толкова женствена форма, че беше направо невероятно как така отдавна не са ги изкоренили. Имаше нещо подривно в градината на Серина, усещане за погребани неща, които напират към повърхността безмълвно, нагоре към светлината, сякаш за да посочат нещо, да кажат: всичко заглушено ще закрещи, за да бъде чуто, макар и беззвучно. Тенисънова градина, натежала от ухания, бездушна, завръщането на думата „несвяст“. Върху нея струи слънчева светлина, така е, но от самите цветя се надига топлина, усещаш я, както когато държиш дланта си на сантиметри от нечия ръка, от нечие рамо. Тя диша в топлото, вдъхва сама себе си. Замайвам се, докато я прекосявам сред розовите божури и карамфилите.
	Върбата е нацъфтяла и никак не ми помага с шептящите си намеци. Срещи, казва ми, тераси, шипящите съгласни пъплят нагоре по гръбнака ми, треперя като трескава. Лятната рокля шумоли по плътта на бедрата ми, под стъпалата ми расте трева, с крайчеца на очите си забелязвам поклащането на клонките, пера, пърхане, трели, дърво — в птица, обезумели метаморфози. Богините стават възможни и въздухът е наситен с желание. Дори тухлите на къщата омекват, стават осезаеми, облегна ли се на тях, ще ги усетя топли и податливи. Удивително е какво причинява лишението. Дали му се зави свят при вида на глезена ми, дали ми прилоша вчера на пропускателния пункт, когато изпуснах пропуска си и го принудих да го вдигне? Без кърпичка, без ветрило, използвам каквото имам подръка.
	Зимата не е толкова опасна. Нуждая се от твърдост, студ, суровост, не от тази тежест, като че ли съм диня в потока, не от тази зряла течност.


	С Командира имаме уговорка. Не е първата уговорка в историята, но е приела необикновена форма.
	Посещавам Командира две-три вечери седмично, обикновено след вечеря, но само когато получа сигнала. Сигналът е Ник. Ако лъска колата, когато тръгвам на покупки или когато се връщам, и ако фуражката му е кривната или е без фуражка, тогава отивам. Ако го няма или фуражката му е права, тогава си оставам в стаята, както обикновено. Разбира се, това не се отнася за вечерите на Ритуала.
	Както винаги, трудността е Съпругата. След вечеря тя се прибира в спалнята им, откъдето би могла да ме чуе как се прокрадвам по коридора, макар да се старая да съм съвсем тиха. Или остава в дневната, където плете нескончаемите си шалове за Ангелите, бълва още и още метри сложни и безполезни вълнени човечета: вероятно това е нейната форма на размножаване. Обикновено вратата на дневната е открехната, ако тя е там, и аз не се осмелявам да мина. Ако съм получила сигнала, но не успея да отида, да сляза по стълбите и да мина по коридора покрай дневната, Командирът проявява разбиране. Положението ми му е познато като на никой друг. Знае правилата.
	Понякога обаче Серина Джой е навън, на гости на болната Съпруга на друг Командир — само там може да отиде вечер сама. Взема някаква храна, торта, пай или франзела, изпечена от Рита, или буркан с конфитюр от ментови листенца, които отглежда в градината си. Съпругите на Командирите често боледуват. Така животът им става по-интересен. Що се отнася до нас, Прислужниците и дори Мартите, ние избягваме да боледуваме. Мартите не искат да бъдат принудени да се пенсионират, защото кой знае къде ще ги изпратят след това? Вече не се срещат много възрастни жени. А що се отнася до нас, всяко истинско боледуване, всяко разтакаване, всяка проява на слабост, липсата на апетит или на тегло, опадането на косата, отказът на някоя жлеза — всичко това е краят. Помня Кора по-рано през пролетта, тътрузеше се, макар да боледуваше от грип, подпираше се на рамките на вратите, когато мислеше, че никой не я вижда, стараеше се да не кашля. Лека настинка, обясни, когато Серина я попита.
	Серина също се оттегля за по няколко дни, не става от леглото. Тогава другите Съпруги започват да посещават нея, качват се по стълбите и бодро си бъбрят, тя получава торти и пайове, конфитюри, букети с цветя от техните градини.
	Редуват се. Има някакъв списък, невидим, неизречен. Всяка се старае да не ангажира повече внимание, отколкото й се полага.
	Във вечерите, когато Серина ще излиза, неизменно съм призована.


	Първия път бях объркана. Нуждите му ми бяха неясни, а онова, за което все пак се досещах, ми се струваше нелепо, смешно като фетишизирането на обувки с връзки.
	А и малко разочароващо. Какво очаквах зад тази затворена врата първия път? Нещо неизразимо, да застана на четири крака може би, перверзни, бичове, обезобразявания? Най-малкото някаква незначителна сексуална манипулация, някакъв дребен грях, който вече му беше забранен от закона и наказуем с ампутация. А вместо това той ме помоли да играем скрабъл, като че ли сме възрастна съпружеска двойка или деца — това ми се стори крайно необичайно, своеобразно извращение. Молбата му обаче остана непроницаема за мен.
	Затова, когато излязох от стаята, още не ми беше ясно какво иска Командирът, защо го иска и дали ще съм в състояние да го изпълня. Ако ще сключваме сделка, трябваше да уточним условията на размяната. А това той със сигурност не направи. Допуснах, че може да си играе на котка и мишка, но сега ми се струва, че мотивите и желанията му не са били толкова очевидни дори за самия него. Още не бяха дорасли до думи.


	Втората вечер започна по същия начин като първата. Приближих се до вратата, която се оказа затворена, почуках, поканена бях да вляза. Последваха същите две игри със същите бежови плочици. Брътвеж, кварц, затруднение, елф, ритъм — всички стари номера със съгласните, за които успеех да се сетя. Езикът ми сякаш набъбваше от трудния правопис. Все едно използвах език, който съм знаела навремето, но почти съм забравила, език, свързан с отдавна отмрели традиции: кафе оле с кифличка на маса на открито, абсент във висока чаша или скариди във фунийка от вестник, неща, за които бях чела някога, но никога не бях виждала. Беше като да се опитваш да ходиш без патерици, като онези фалшиви сцени от старите телевизионни филми. _Ще успееш. Сигурна съм._ Така се препъваха и олюляваха мислите ми сред резките Р-та и Т-та, плъзгаха се по облите гласни като по речни камъчета.
	Командирът проявяваше търпение, когато се колебаех или го питах за правописа. Винаги може да проверим в речника, отговаряше. В множествено число. Разбрах, че за първи път ме остави да спечеля.
	В онази вечер очаквах всичко да бъде същото, включително целувката за лека нощ. Обаче когато приключихме втората игра, той се облегна на стола си. Облегна лакти на ръкохватките на креслото, долепи върховете на пръстите си и ме погледна.
	Имам малък подарък за теб, каза.
	И се усмихна. После издърпа горното чекмедже на бюрото си и извади нещо. Подържа го, съвсем небрежно, между палеца и показалеца си, като че ли опитваше да реши дали да ми го даде, или не. От мястото си го виждах на обратно, но го познах. Навремето бяха доста разпространени. Беше списание, женско списание, така ми се струваше от снимката — манекенка на лъскава хартия, с прическа, шалче на шията, червило на устните. Есенната мода. Мислех, че всички такива списания са унищожени, но ето че едно беше останало в кабинета на Командира, където най-малко очакваш да видиш такова нещо. Той сведе поглед към манекенката, която гледаше право към него, и продължи да се усмихва с онази своя замечтана усмивка. Все едно гледа рядък животински вид в зоопарка.
	Загледана към списанието, което се поклащаше пред мен като стръв за въдица, аз го пожелах. Пожелах го толкова силно, че пръстите ме заболяха. В същото време прецених копнежа си като тривиален и нелеп, защото навремето мислех тези списания за лекомислени. Прелиствах ги в зъболекарския кабинет, понякога в самолета, купувах ги, за да ги взема в хотелската си стая — запълвах свободното време, докато чаках Люк. Изхвърлях ги, след като ги разгледам, защото бяха безкрайно заменяеми, и ден-два по-късно дори не помнех какво е пишело вътре.
	Сега обаче си спомних. Те съдържаха обещание. Продаваха преобразяване, предлагаха безкрайна поредица от възможности, множаха ги като отраженията в две срещуположни огледала, образ след образ, до точката на изчезване. Предлагаха приключение след приключение, гардероб след гардероб, подобрение след подобрение, мъж след мъж. Предлагаха подмладяване, преодоляване на болката и трансцендентална вечна любов. Най-истинското обещание в тях беше за безсмъртие. Ето какво държеше той в ръка, без дори да го съзнава. Прелисти набързо страниците. Усетих как се накланям напред.
	Старо списание, каза той, своеобразна антикварна рядкост. От седемдесетте, струва ми се. „Вог“. Както винен ценител изтърсва някое име. Реших, че ще ти е приятно да го разгледаш.
	Отдръпвам се. Може да ме подлага на изпитание, за да провери колко дълбока е предаността ми към доктрината. Не е позволено, отговарям.
	Тук е позволено, отговаря тихо. Разбирам какво казва. След като сме нарушили основното табу, защо да се колебая за следващото, по-незначителното? И за по-следващото, и по-следващото? Кой знае къде спира всичко? Зад тази врата табуто изчезва.
	Вземам списанието от него и го обръщам както трябва. Ето ги отново изображенията от моето детство: дръзки, решителни, уверени, разперили ръце, като за да обхванат Вселената, с разкрачени крака, здраво стъпили на земята. Имаше нещо ренесансово в тази поза, но аз си помислих за принцове, не за натруфени девойки с прически. Тези прями очи, засенчени с грим, да, но и прилични на котешки, вторачени и готови за скока. Не трепват, не се колебаят, не и с тези пелерини и груб туид, с тези ботуши до коляното. Жените са пирати със своите дамски портфейли, готови да грабят, и със своите алчни кобилски зъби.
	Усещах как Командирът ме наблюдава, докато разлиствах страниците. Знаех, че правя нещо нередно и че на него му е приятно да ме гледа. Би трябвало да се чувствам лоша и по разбиранията на Леля Лидия наистина бях лоша. Само че не се чувствах така. Вместо това се чувствах като на стара морска пощенска картичка от епохата на Едуард — палава. Какъв ли щеше да е следващият му подарък? Колан с жартиери?
	Как така го имате?, попитах го.
	Някои от нас все още ценят старите неща, отговори той.
	Би трябвало да са ги изгорили, отбелязах. Претърсваха по къщите, палеха клади.
	Онова, което е опасно в ръцете на масите, поде той с ирония, а може би не, е безопасно за онези, чиито мотиви са…
	… безукорни, довърших.
	Той кимна сериозно. Не можех да разбера дали е сериозен.
	Но защо ми го показвате?, попитах и се почувствах глупаво. Какво би могъл да отговори? Че се забавлява за моя сметка? Защото сигурно е съзнавал колко болезнено е за мен да ми напомня за отминалите времена.
	Не бях подготвена за онова, което всъщност ми отговори. На кого друг да го покажа?, попита той и предишната тъга отново изплува.
	Да отида ли още по-далеч?, зачудих се. Не исках да го притискам твърде много и твърде бързо. Съзнавах, че съм заменяема. Въпреки това попитах тихо: Ами съпругата ви?
	Той, изглежда, се замисли над думите ми. Не, каза, тя не би разбрала. Пък и вече не разговаря много с мен. Напоследък нямаме много общо.
	Ето на, просто и ясно: съпругата му не го разбираше.
	Значи затова бях тук. Все същото. Твърде банално, за да е истина.


	На третата вечер го помолих за крем за ръце — неприятно ми беше да се моля, но исках да проверя докъде мога да стигна.
	Какво?, попита той любезно както винаги. Седеше срещу мен, зад бюрото. Не ме докосваше често, освен за задължителната целувка. Никакво опипване, никакво тежко дишане, нищо подобно, би било някак неуместно, както за него, така и за мен.
	Крем за ръце, повторих. Или за лице. Кожата ни много изсъхва. По някаква причина използвах множествено число. Искаше ми се да поискам и малко масло за вана, на онези пъстри топчета, които ми изглеждаха вълшебни в кръглата стъклена купа в банята на майка ми у дома. Но реших, че той надали ще знае какво е това. Пък и сигурно не ги произвеждаха вече.
	Изсъхва ли?, попита Командирът, като че ли досега не му беше хрумвало. И какво правите?
	Мажем се с масло, отговорих. Когато успеем да се доберем. Или с маргарин. Най-често с маргарин.
	С масло, повтори той замислено. Много съобразително. Масло, засмя се той.
	Идеше ми да го шамаросам.
	Струва ми се, че ще намеря, отговори като на детско желание за дъвка. Но тя може да го подуши.
	Питах се дали страхът му се дължи на предишен опит. От много отдавна: червило по яката, парфюм по маншетите, среднощна сцена в някоя кухня или спалня. Мъж без опит не би се сетил за това. Освен ако не е по-хитър, отколкото изглежда.
	Ще внимавам, обещах. Освен това тя никога не ме доближава.
	Понякога го прави, възрази той.
	Сведох очи. Бях забравила. Усетих как се изчервявам. Няма да го използвам в онези нощи, казах.
	На четвъртата вечер той ми даде крема за ръце в пластмасово бурканче без надпис. Не беше много качествен, миришеше леко на растително масло. Никакви момини сълзи за мен. Сигурно беше за болници или лаборатории, или за рани от залежаване. Но въпреки това му благодарих.
	Проблемът е, че нямам къде да го държа, казах.
	В стаята си, отговори той, като че беше съвсем очевидно.
	Ще го намерят. Някой ще го намери.
	Защо?, попита, все едно наистина не знаеше. А може би не знаеше. Не за пръв път показваше, че не е наясно с реалните условия, в които живеем.
	Претърсват ни стаите, отговорих.
	Защо?, попита.
	Мисля, че тогава изгубих контрол. За бръсначи, отговорих. За книги, писалки, стоки от черния пазар. За неща, които не би трябвало да имаме. Боже, би трябвало да знаете. Гласът ми прозвуча по-гневно, отколкото смятах, но той дори не трепна.
	Тогава ще го държиш тук, каза.
	Така и направих.
	Той ме наблюдава като през решетка как мажа ръцете си, после лицето си. Искаше ми се да му обърна гръб — все едно беше с мен в тоалетната — но не посмях.
	Не биваше да забравям, че за него съм просто прищявка.


>>	Двадесет и шеста глава

	Когато отново настъпи нощта на Ритуала, две-три седмици по-късно, установих, че нещата са се променили. Появила се беше неловкост, която преди отсъстваше. Преди гледах на случващото се като на работа, на неприятна работа, която трябва да се свърши възможно най-бързо, та да се сложи точка. Трябва да се каляваш, казваше навремето майка ми преди изпит, който не исках да взема, или преди плуване в студена вода. Навремето не се замислях за смисъла на фразата, но беше свързан с метал, с броня. Точно това щях да направя — щях да се закаля. Щях да се престоря, че ме няма, че не присъствам в плът.
	Това състояние на отсъствие, на съществуване отделно от тялото, важеше и за Командира, вече го знаех. Сигурно си мислеше за други неща през цялото време, докато е с мен, с нас, защото Серина Джой също присъстваше на онези вечери. Може би си мислеше за работата си през деня, за игрите на голф или за вечерята си. Половият акт, колкото и небрежно да беше изпълнен, вероятно за него преминаваше почти несъзнателно, като почесване.
	През онази нощ обаче за пръв път от началото на новото положение помежду ни, каквото и да беше то, изпитах стеснение. Усещах, че той ме гледа, и това не ми допадна. Лампата светеше, както обикновено, защото Серина Джой винаги избягваше нещата, които биха създали романтична или еротична атмосфера, дори мъничко — лампа на тавана, силна въпреки балдахина. Все едно бях на хирургичната маса, под силните прожектори, като на сцена. Усещах, че краката ми са космати, хаотично, както когато обръснеш космите, но после те пораснат отново. Усещах и мишниците си, но той не ги виждаше, разбира се. Чувствах се недодялана. Актът на съвкупляването, вероятно на оплождането, който за мен не би следвало да бъде нищо повече от опрашването на цвете от пчела, бе станал непристоен за мен, смущаващо нарушение на благоприличието, макар че преди не беше така.
	За мен той вече не беше вещ. И в това бе проблемът. Осъзнах го в онази нощ и усещането не ме напусна. То усложнява нещата.
	Серина Джой също се промени в моите очи. Преди я мразех просто заради участието й в онова, което ми се случваше, а и защото тя също ме мразеше, защото присъствието ми й беше неприятно и защото тя щеше да отглежда детето ми, ако изобщо успея да зачена. Сега обаче, макар че все още я мразех, особено когато стискаше ръцете ми толкова силно, че пръстените й се впиваха в кожата ми, и дърпаше ръцете ми назад, вероятно с цел да ми бъде колкото може по-неудобно, омразата ми вече не беше просто омраза. Отчасти й завиждах, но как да завиждаш на жена, която е тъй очевидно пресъхнала и нещастна? Можеш да завиждаш само на човек, който има нещо, което ти самият смяташ за нужно да притежаваш. И въпреки това й завиждах.
	Освен това обаче се чувствах и виновна пред нея. Чувствах се натрапница в територия, която би трябвало да е нейна. Сега, като виждах какви ги върши Командирът тайно, макар и само за да играе и да има пред кого да говори, функциите ни вече не бяха толкова отделни, както би трябвало на теория, аз й отнемах нещо, макар че тя не го знаеше. Крадях от нея. Нищо че ставаше дума за нещо, което тя очевидно не искаше или от което нямаше полза, което дори беше отхвърлила. Въпреки това то беше нейно и дори да отнемах това загадъчно нещо, което не можех да определя съвсем точно, защото Командирът не беше влюбен в мен — отказвах да повярвам, че той изпитва към мен нещо толкова силно — тогава какво оставаше за нея?
	Но защо да ме е грижа, повтарях си. Тя не ми е никаква, не ме харесва, би ме изгонила от къщата на минутата, дори нещо още по-лошо, само да си намери повод. Ако научи например. Той няма да може да се намеси, да ме спаси — нарушенията на жените в домакинството — и на Мартите, и на Прислужниците, са в юрисдикцията на Съпругите. Тя беше злобна и отмъстителна жена, знаех го. Въпреки това не можех да се отърся от мъничкото си угризение заради нея.
	А също така: вече имах известна власт над нея, макар тя да не го знаеше. И това ми допадаше. Защо да се преструвам? Много ми харесваше. Командирът обаче можеше с лекота да ме издаде — с поглед, с жест, с някоя дреболия, която ще покаже на всички, че помежду ни има нещо. Едва не го направи в нощта на Ритуала. Посегна с ръка нагоре, сякаш да докосне лицето ми, аз обърнах глава настрани, за да го предупредя, с надеждата Серина да не е забелязала, и той отдръпна ръка, затвори се в себе си и в своето целеустремено пътешествие.
	Не го правете повече, предупредих го следващия път, когато бяхме насаме.
	Какво?, попита той.
	Не се опитвайте да ме докосвате така, когато сме… когато тя е там.
	Направих ли го?, попита той.
	Може да предизвикате преместването ми в Колониите, предупредих го. Знаете го. Или нещо по-лошо. Смятах, че пред хората той трябва да продължи да се държи така, сякаш съм голяма ваза или прозорец — просто част от пейзажа, неодушевена или прозирна.
	Извинявай, каза. Не исках. Но го намирам…
	Какво?, попитах, когато той не продължи.
	Безлично, отвърна.
	Колко време ви отне да го проумеете?, попитах. От начина, по който говорех с него, си личеше, че отношенията ни вече са се променили.


	На следващите поколения ще им бъде много по-лесно, казваше Леля Лидия. Жените ще живеят в хармония заедно, всички в едно семейство, вие ще им бъдете като дъщери, а когато населението отново нарасне малко, вече няма да се налага да ви прехвърляме от една къща в друга, защото ще бъдете предостатъчно. При такива условия ще бъде възможна истинска привързаност, казваше тя и примигваше подкупващо срещу нас. Жени, обединени от обща цел! Ще си помагат във всекидневните задължения, докато заедно изминават жизнения си път, и всяка ще изпълнява отредените си задължения. Защо да очакваме от една жена да изпълнява всички функции, необходими за спокойното функциониране на едно домакинство? Не е нито разумно, нито хуманно. Дъщерите ви ще имат по-голяма свобода. Заедно се стремим да осигурим на всяка от вас мъничка градина, всяка от вас — отново да стиска ръце, отново да говори задъхано. И това е само един пример. Изпънатият пръст се размахваше срещу нас. Само че не бива да бъдем алчни прасета и да искаме твърде много, преди да сме готови, нали?


	Истината е, че аз съм негова любовница. Мъжете на върха открай време имат любовници, защо сега да е различно? Да, организацията наистина е различна. Преди любовниците получаваха малка къща или собствен апартамент, а сега всичко се е смесило и сляло. Но под повърхността е същото. Повече или по-малко. В някои страни наричаха любовниците „другата“ жена. Аз съм другата жена. От мен се иска да предоставям нещо, което липсва. Дори скрабъл. Абсурдно и унизително положение.
	Понякога си мисля, че тя знае. Понякога си мисля, че двамата са се наговорили. Понякога си мисля, че тя го е убедила да го направи, и ми се присмива, както аз сама се присмивам иронично на себе си от време на време. Нека тя да носи бремето — сигурно така си казва. Може би се е отдръпнала от него почти изцяло, може би това е нейната версия на свободата.
	Дори да е така и колкото и да е глупаво от моя страна, аз съм по-щастлива от преди. Първо, имам си занимание. Нещо, с което да си запълвам времето вечер, вместо да седя сама в стаята си. Нещо друго, за което да мисля. Не обичам Командира, нищо подобно, но той ми е интересен, заема пространство, нещо повече от сянка е.
	Аз за него също. Вече не съм само използваемо тяло. Не съм само кораб без товар, потир без вино, аз съм пещ — грубо казано — без погачата. За него не съм празна.


>>	Двадесет и седма глава

	Крача с Гленова по лятната улица. Топло е, влажно е, навремето щеше да е за лятна рокля и сандали. В кошницата на всяка от нас има ягоди — сега им е сезонът, затова ги ядем ли, ядем, докато ни омръзнат — и малко увита в хартия риба. Взехме ги от „Хлябове и риби“* с дървената табела — риба с усмивка и мигли. Обаче там не продаваха хлябове. Повечето домакинства сами си пекат хляба, но се намира изсъхнал хляб и спаружени понички в „Хляб насъщен“, ако закъсаш. „Хлябове и риби“ почти никога не е отворен. Защо да си правят труда, след като няма какво да продават? Закриха морския риболов преди няколко години, затова сега оскъдните риби, които предлагат, са от рибарници и имат вкус на кал. По новините съобщават, че крайбрежните зони си „почиват“. Помня морския език, треската, рибата меч, мидите, рибата тон, омарите, пълнени и печени, сьомгата — розова и тлъста, печени филета. Възможно ли е всички да са изчезнали като китовете? Чувала съм този слух, стигал е до мен като беззвучни думи, устните едва забележимо са помръдвали, докато чакаме на опашка отвън някой магазин да отвори, подмамени от плаката със сочни бели филета на витрината. Слагат такива плакати на витрината, когато имат нещо, и ги махат, когато нямат стока. Език на знаци.
	[* „Той взе петте хляба и двете риби и, като погледна към небето, благослови и разчупи хлябовете, и даде на учениците Си, за да им ги наслагат; също и двете риби раздели на всички“ (Марк. 6:41). — Б.пр.]
	С Гленова днес крачим бавно — топло ни е с дългите ни рокли, подмишниците ни са мокри, изморени. Поне в тази жега не носим ръкавици. Някъде в тези улички преди имаше магазин за сладолед. Не помня как се казваше. Нещата се променят много бързо, понякога събарят сгради или ги превръщат в нещо друго, трудно помниш кое какво е било преди. Можеше да си купиш две топки и да ти ги поръсят с шоколадови пръчици. Носеха мъжко име. „Джонис“? „Джакис“? Не помня.
	Ходехме там, когато тя беше мъничка, и аз я повдигах, за да погледне през стъклената витрина, където бяха изложени дълбоките съдове със сладолед в нежни цветове — бледооранжево, бледозелено, бледорозово, а аз й четях имената, за да си избере. Не избираше по име обаче, а по цвят. Дрешките и гащеризончетата й също бяха в тези цветове. Пастелно сладоледени.
	„Джимис“, така се казваха шоколадовите пръчици.


	С Гленова вече се чувстваме по-непринудено една с друга, свикнахме. Като сиамски близначки. Вече не спазваме много-много формалностите, когато се срещаме — усмихваме се и потегляме заедно, отправяме се плавно по ежедневния коловоз. Понякога променяме маршрута — няма забрана срещу това, ако не преминаваме отвъд бариерите. Плъх в лабиринт е свободен да ходи навсякъде, стига да не напуска лабиринта.
	Вече сме ходили по магазините и в църквата, сега сме при Стената. Днес на нея няма нищо, през лятото не оставят телата да висят толкова дълго, колкото през зимата, заради мухите и заради миризмата. Навремето това беше земята на ароматизаторите за въздух, борови и цветни, и хората все още ги харесват, особено Командирите, които проповядват чистота във всичко.
	— Купи ли всичко от списъка? — пита ме Гленова, макар да знае, че съм. Списъците ни никога не са дълги. Напоследък ми е предала част от своята пасивност, част от меланхолията си. Нерядко първа ме заговаря.
	— Да — отговарям.
	— Хайде да заобиколим — предлага. Има предвид да се спуснем към реката. От известно време не сме ходили.
	— Добре — съгласявам се. Не се обръщам веднага, а оставам на мястото си, поглеждам към Стената за последен път. Там са червените тухли, там са прожекторите, там е бодливата тел, там са куките. Празна, Стената е някак по-зловеща. Когато някой виси на нея, поне знаеш, че се е случило най-лошото. Но когато е празна, плаши като приближаваща буря. Ако виждам тела, истински тела, и по големината и формата им отсъждам, че никое от тях не е на Люк, съм в състояние да вярвам, че той все още е жив.
	Не знам защо очаквам да се появи на тази стена. Има стотици други места, където може да го убият. Не мога да се отърся обаче от мисълта, че е тук в този момент, зад голите червени тухли.
	Опитвам да си представя в коя сграда е. Помня къде са постройките в ограждението на Стената — преди, когато беше университет, можехме свободно да ходим там. И все още ходим от време на време, за женските Избавления. Повечето сгради също са от червени тухли, някои имат сводести врати, романско влияние, от деветнайсети век. Вече не ни пускат да влизаме в сградите, но и кой ли би поискал? Сега постройките принадлежат на Очите.
	Може да е в Библиотеката. Някъде из подземията. Сред лавиците.
	Библиотеката е като храм. Импозантно бяло стълбище води до редица врати. Вътре още едно стълбище отвежда нагоре. От двете му страни, по стените, има ангели. А също и хора, които се сражават или се канят да се сражават, с чист и благороден вид, не мръсни, окървавени и миризливи, както сигурно са изглеждали. Победата е от едната страна на входа вътре, води ги напред, а Смъртта е от другата. Стенопис, увековечаващ някоя война. Мъжете от страната на Смъртта са още живи. Въздигат се на небето. Смъртта е красива жена с криле и една почти заголена гръд. Или това беше Победата? Не мога да си спомня.
	Това не биха унищожили.


	Обръщаме се с гръб към Стената, с глави наляво. Тук има няколко празни магазина, чиито витрини са издраскани със сапун. Опитвам да си спомня какво са продавали в тях навремето. Козметика? Бижута? Повечето магазини, в които се продават мъжки стоки, още са отворени, затворени са само онези, които търгуваха със суета.
	На ъгъла е магазинът, известен като „Скрижали на духа“. Франчайз е — има такъв магазин в центъра на всеки град, във всяко предградие, поне така казват. Сигурно печели добре.
	Витрината на „Скрижали на духа“ е противоударна. От другата страна има печатарски преси, многобройни редици. Наричаме ги Свещени валяци, но само помежду си, защото названието е неуважително. Машините печатат молитви, свитък след свитък, неспирно бълват молитви. Поръчват се по Компофона, чувала съм Съпругата на Командира да го прави. Поръчката на молитви от „Скрижали на духа“ се възприема като признак за набожна вярност към режима, затова Съпругите на Командирите често го правят. Така подпомагат кариерата на съпрузите си.
	Има пет различни молитви: за здраве, богатство, смърт, раждане и грях. Избираш, която искаш, въвеждаш номера, после въвеждаш собствения си номер, за да изтеглят парите от сметката ти, и броя на повторенията на молитвата.
	Машините говорят, докато отпечатват молитвите. Ако искаш, може да влезеш вътре да слушаш монотонното металическо повторение на едно и също нещо отново и отново. След отпечатването на молитвите хартията се навива обратно през друг процеп и се рециклира. В сградата няма никого — машините работят сами. Отвън не се чуват гласовете, само мърморене, напев като от коленичила набожна тълпа. Всяка машина има око в златно отстрани, оградено от две малки златни криле.
	Опитвам да си спомня какво продаваха тук, когато мястото беше магазин, преди да стане „Скрижали на духа“. Мисля, че беше бельо. Розови и сребристи кутии, цветни чорапогащи, сутиени с дантела, копринени шалове? Нещо изгубено.
	Двете с Гленова стоим пред „Скрижали на духа“, гледаме през противоударните прозорци, наблюдаваме как седем машини бълват молитви, които после отново изчезват в отвора, обратно в селенията на неизреченото. Отмествам поглед. Виждам не машините, а Гленова, отразена в стъклото на витрината. Гледа право към мен.
	Взираме се в очите си. За пръв път виждам очите на Гленова — направо, в упор, не косо. Лицето й е овално, розово, пълно, но не дебело, очите й са кръглички.
	Тя приковава погледа ми в стъклото с нетрепващи очи, решително. Вече ми е трудно да отместя поглед. И се шокирам — като да видиш някого гол за пръв път. Неочаквано във въздуха помежду ни се появява опасност, а преди нямаше нищо такова. Дори срещането на погледите съдържа опасност, макар наблизо да няма никого.
	Най-сетне Гленова заговаря:
	— Мислиш ли, че Бог чува тези машини? — шепне, по навик от Центъра.
	Навремето щеше да бъде най-обикновена забележка, нещо като учено размишление. В момента е измяна.
	Мога да се разпищя. Мога да избягам. Мога безмълвно да се извърна от нея, да покажа, че няма да търпя такива думи в мое присъствие. Подривна дейност, бунтарство, светотатство, ерес, всичко в едно. Овладявам се.
	— Не — отговарям.
	Тя въздъхва — продължителна въздишка на облекчение. Заедно сме преминали невидима граница.
	— Аз също — казва.
	— Но сигурно е някаква вяра — казвам. — Като тибетските молитвени колела.
	— Какво е това? — пита.
	— Само съм чела за тях — обяснявам. — Върти ги вятърът. Вече ги няма.
	— Като всичко останало — казва. Едва сега преставаме да се гледаме.
	— Безопасно ли е тук? — прошепвам.
	— Мисля, че е най-безопасното място — отговаря. — Изглежда, все едно се молим и толкова.
	— Ами те?
	— Те ли? — пита, все още шепнешком. — Най-безопасно е навън, където няма микрофони. Защо им е да слагат тук? Мислят, че никой няма да се осмели. Задържахме се достатъчно. Няма смисъл да закъсняваме. — Обръщаме се заедно. — Върви с наведена глава и мъничко се наведи към мен — предупреждава ме тя. — Така ще те чувам по-ясно. Не говори, когато се зададе някой.
	Крачим, навели глави както обикновено. Толкова съм развълнувана, че почти не мога да дишам, но крача с отмерена стъпка. Повече от всякога трябва да избягвам да привличам внимание.
	— Мислех, че си истинска вярваща — отбелязва Гленова.
	— Аз пък мислех, че ти си — отговарям.
	— Направо вониш на благочестие.
	— Ти също — отговарям. Иде ми да се засмея, да се разкрещя, да я прегърна.
	— Може да се присъединиш към нас — казва.
	— Към кои вас? — питам. Значи има „нас“, има „ние“. Знаех си.
	— Да не мислиш, че съм единствена — казва тя.
	Не съм мислела такова нещо. Хрумва ми, че тя може да е шпионка, подставено лице, за да ме подмами в капан, върху такава почва виреем. Не ми се вярва обаче. У мен се надига надежда като мъзгата на дърво. Като кръв в рана. Направили сме пробив.
	Искам да я попитам дали е виждала Мойра, дали някой може да научи какво се е случило с Люк, с детето ми, дори с майка ми, но нямаме много време. Съвсем скоро ще наближим ъгъла на главната улица, онази преди първата бариера. Ще има твърде много хора.
	— Нито думичка — предупреждава ме Гленова без нужда. — В никакъв случай.
	— Разбира се — уверявам я. На кого мога да кажа?


	Мълчаливо изминаваме главната улица, покрай „Лилията“, покрай „Всяка плът“. Този следобед по тротоарите има повече хора от обикновено: сигурно топлото време ги е подмамило навън. Жени в зелено, синьо, червено, на райета, а също и мъже с униформи, само неколцина с цивилни костюми. Слънцето е безплатно, още го има да му се радваме. Макар вече никой да не се пече, не и публично.
	Има и още коли. Бури с шофьори и удобно настанени пътници, не толкова луксозни автомобили, управлявани от не толкова луксозни шофьори.


	Нещо се е случило: има раздвижване, някаква суматоха сред подобните на рибни пасажи автомобили. Някои се отдръпват встрани, сякаш да направят място. Бързо вдигам поглед: черен микробус с бяло крилато око отстрани. Не е с включена сирена, но другите автомобили въпреки това го избягват. Бавно се движи по улицата, сякаш търси нещо — като дебнеща акула. Замръзвам на място, по тялото ми плъзват студени тръпки, чак до петите. Сигурно е имало микрофони, в крайна сметка са ни чули.
	Под ръкава си Гленова скришом стисва ръката ми.
	— Не спирай — прошепва. — Преструвай се, че не си видяла.
	Но няма как да не видя. Микробусът спира точно пред нас. Двама Очи със сиви костюми изскачат от отворената двойна врата отзад. Сграбчват мъж, който крачи сам, мъж с куфарче, обикновен наглед, и го притискат отстрани към черния микробус. Задържат го там, проснат върху метала като залепен, после едното Око се приближава до него, прави нещо рязко и грубо, от което човекът се превива одве, превръща се в отпуснат вързоп дрехи. Вдигат го и го натикват отзад в микробуса като пощенски чувал. Очите също се качват, вратата се затваря и микробусът потегля.
	Всичко приключва за секунди и уличното движение се възобновява, като че ли нищо не се е случило.
	Залива ме облекчение. Не се случи на мен.


>>	Двадесет и осма глава

	Този следобед не ми се спи, адреналинът ми все още бушува. Сядам на подпрозоречния перваз и гледам през полупрозрачните пердета. Бяла нощница. Прозорецът е отворен, докъдето е възможно, подухва ветрец, топъл от слънцето, белият плат се полюшва в лицето ми. Отвън сигурно изглеждам като пашкул, като привидение с това прикрито лице, виждат се само очертанията на нос, превързана уста, слепи очи. Усещането обаче ми допада, харесва ми допирът на мекия плат до кожата ми. Все едно съм в облак.
	Дали са ми малък електрически вентилатор, който е от полза в тази влага. Бръмчи на пода, в ъгъла, перките му са обхванати от решетка. Ако бях Мойра, щях да знам как да го разглобя, та да останат само режещите ръбове. Нямам отвертка, но ако бях Мойра, щях да се справя и без отвертка. Не съм Мойра.
	Какво щеше да ми каже тя за Командира, ако беше тук? Сигурно нямаше да одобри. Навремето не одобряваше и Люк. Не него, а факта, че е женен. Каза, че бракониерствам на територията на друга жена. Отговорих, че Люк не е риба или пръст, че е човешко същество, способно самостоятелно да взема решения. Мойра отговори, че само си търся оправдание. Аз отговорих, че съм влюбена. Не било извинение. Мойра открай време разсъждава по-логично от мен.
	Отбелязах, че тя самата вече няма този проблем, откакто реши, че предпочита жени, и доколкото виждах, нямаше никакви скрупули да ги отмъква или да ги взема назаем, когато й скимне. Отговори, че било различно, защото балансът на силите между жените бил различен, затова сексът бил замяна по братски. Отбелязах, че „по братски“ е сексистка фраза, след като ще се държи така, пък и спорът въобще е отживелица. Тя отговори, че омаловажавам проблема и че ако го намирам за отживелица, значи просто съм си заровила главата в пясъка.
	Проведохме този разговор в кухнята, на кафе на кухненската ми маса, разговаряйки тихо и напрегнато, както спорехме на по двайсет и няколко — навик от колежа. Кухнята се намираше в неугледна квартира в облицована с дъски къща близо до реката — от онези триетажните, с паянтово външно стълбище отзад. Аз живеех на втория етаж, следователно ми беше шумно и отгоре, и отдолу, две нежелани музикални уредби дънеха до късно през нощта. Студенти, сигурна бях. Все още бях на първата си работа, не печелех много: работех на компютър в застрахователна компания. Затова хотелите с Люк не бяха за мен само любов и дори само секс. Означаваха и откраднато време далеч от хлебарките, капещата мивка, линолеума, който се белеше тук-таме, дори от собствените ми опити да създам уют, като окача плакати по стените и призми на прозорците. Имах и растения, но все завъждаха листни въшки или изсъхваха. Изчезвах някъде с Люк и ги зарязвах.
	Отговорих, че има повече от един начин да живееш с глава в пясъка и че ако Мойра си въобразява, че може да създаде утопия, като се затвори в някой женски анклав, жестоко се лъже. Мъжете няма просто да изчезнат, уверявах я. Не може просто да ги пренебрегваш.
	Това е все едно да твърдиш, че трябва да отидеш да се заразиш със сифилис само защото болестта съществува, контрира Мойра.
	Да не твърдиш, че Люк е венерическа болест?, попитах.
	Мойра се засмя. Чуй ни само. Мамка му. Говорим като майка ти.
	И двете се засмяхме, а когато тя си тръгна, се прегърнахме, както обикновено. По едно време престанахме да се прегръщаме — след като ми съобщи, че е гей, но после уточни, че не я възбуждам, увери ме в това, и пак започнахме да се прегръщаме. Можехме да се караме, да се боричкаме и да се наричаме как ли не, но в крайна сметка това нищо не променяше. Тя си оставаше най-старата ми приятелка.
	Още е.


	След това наех по-хубав апартамент, в който живях през двете години, които отне на Люк да се откопчи от брака си.
	Сама плащах наема с парите от новата си работа. Работех в библиотека, не в голямата със Смъртта и Победата, в по-малка.
	Прехвърлях книги на компютърни дискове, за да намалим нужното място за съхранение и разходите по замяната, така твърдяха. Дискари, така се наричахме. Библиотеката наричахме дискотека — наша си шега. След като прехвърлехме книгите, те трябваше да отидат на резачката, но понякога ги отнасях у дома. Харесваше ми допирът до тях, видът им. Люк казваше, че мозъкът ми е като на антикварка. На него му допадаше, той също харесваше стари неща.
	Сега ми е странна мисълта да имам работа. Работа. Смешна дума. Работата е за мъжете. Свърши си работата, казваха на децата, докато ги учеха да ходят на гърне. Или за кучетата — свърши си работата на килима. Майка ми казваше, че в такъв случай трябва да ги удариш с навит на руло вестник. Помня времето, когато имаше вестници, но никога не съм имала куче, само котки.
	Дела. Деяния на светите апостоли.
	Всички онези жени на работа — сега ми е трудно да си го представя, но хиляди жени имаха работа, милиони жени. Смяташе се за нормално. Сега е като спомена за хартиените пари, докато още ги имаше. Мама беше запазила малко, държеше ги между страниците на албума с изрезки заедно с ранните снимки. По онова време хартиените пари вече бяха отживелица. Нищо не можеше да се купи с тях. Хартийки, въздебели, мазни на допир, зеленикави, с картинки от двете страни — някакъв възрастен мъж с перука от едната страна и пирамида с око над нея. И надпис: „Уповаваме се в Бог“. Мама ми разказваше, че до касовите апарати имало шеговити табелки: „Уповаваме се в Бог, а останалите плащат в брой“. Сега това би било богохулство.
	Носиш хартийките със себе си, когато пазаруваш, но когато бях на девет-десет, хората вече използваха пластмасови карти. Не за хранителните продукти обаче, това дойде после. Изглеждаше толкова примитивно, някак тотемно дори, като раковините каури. Сигурно и аз самата съм използвала такива пари, мъничко, преди всичко да отиде в Компюбанката.
	Допускам, че така са успели да го направят, всичко наведнъж, без никой да знае предварително. Ако все още имаше разменни пари, щеше да е по-трудно.
	Случи се след катастрофата, когато застреляха президента и посякоха с картечница Конгреса, а армията обяви извънредно положение. Тогава обвиниха ислямските фанатици.
	Запазете спокойствие, съветваха ни по телевизията. Всичко е под контрол.
	Бях изумена. Всички бяха изумени. Не беше за вярване. Цялото правителство да изчезне така. Как бяха влезли, как се беше случило?
	И тогава отмениха Конституцията. Уж щяло да бъде временно. Нямаше дори улични протести. Хората си стояха у дома вечер, гледаха телевизия, търсеха някакви насоки. Нямаше дори враг, когото да посочиш.
	Внимавай, предупреди ме Мойра по телефона. Наближава.
	Какво наближава?, попитах.
	Всеки момент, каза тя. Те ни го подготвяха. Аз и ти, миличка, притиснати сме до стената. Цитираше израз на майка ми, но изобщо не се шегуваше.


	Нещата останаха в това висящо положение седмици наред, но все пак се случиха някои събития. Вестниците бяха цензурирани, а някои дори бяха затворени — от съображения за сигурност, така казаха. Започнаха да се появяват уличните блокади и пропуските. Всички одобряваха, защото беше ясно, че предпазливостта не е излишна. Твърдяха, че ще се проведат нови избори, но подготовката им щяла да отнеме известно време. А дотогава, убеждаваха ни, нека животът си тече като преди.
	Затвориха всички Порномарти обаче, по площада вече не обикаляха „Ласки на колела“ и „Дупедавци“. Но аз не тъгувах за тях. Всички знаехме какви са досадни. Крайно време беше някой да предприеме нещо, заяви продавачката в магазина, откъдето обикновено си купувах цигари. Беше на ъгъла, верига будка за вестници: вестници, цигари, бонбони. Жената беше възрастна, с прошарена коса, от поколението на майка ми.
	Затвориха ли ги, или какво?, попитах.
	Тя сви рамене. Кой знае и на кого му пука, отговори. Може да са ги преместили другаде. Съвсем да ги закрият, ще е като да тъпчеш мишки, нали така? Тя набра моя Компюномер на касовия апарат, без почти да го погледне — вече бях редовен клиент. Хората се оплакваха, изтъкна.
	На следващата сутрин на път за библиотеката се отбих в магазинчето за още една кутия цигари, защото ми бяха свършили. По онова време пушех много — заради напрежението, усещаше се като подземен тътен, макар че на повърхността всичко изглеждаше спокойно. Пиех и повече кафе и не спях добре. Всички бяха малко напрегнати. По радиото пускаха повече музика от обикновено и говореха по-малко.
	Вече бяхме женени, като че от години; тя беше на три-четири, ходеше на детска градина.
	Станахме както всеки ден и закусихме мюсли, помня го, Люк я закара на училище с дрешките, които й бях купила няколко дни преди това — гащеризон и синя фланелка. Кой месец беше? Сигурно септември. Пътуваше „Училищна совалка“, която събираше децата, но кой знае защо, предпочитах Люк да я кара — дори Совалката ме тревожеше вече. Нито едно дете не ходеше на училище пеша, твърде много изчезваха.
	Когато стигнах до ъгловия магазин, жената, която обикновено ме обслужваше, я нямаше. Вътре заварих мъж, млад мъж, не повече от двайсетгодишен.
	Болна ли е?, попитах и му подадох картата си.
	Кой?, отговори с въпрос той, стори ми се агресивно.
	Жената, която продава обикновено, уточних.
	Откъде да знам, сопна ми се той. Той въвеждаше номера ми, взираше се във всяка цифра, пишеше с един пръст. Явно му беше за пръв път. Барабанях с пръсти по плота, нямах търпение да запаля цигара, чудех се дали някой му е казал какво да предприеме за пъпките по шията си. Много ясно си спомням как изглеждаше: висок, леко прегърбен, с тъмна и късо подстригана коса, кафяви очи, които фокусираха сякаш на пет сантиметра зад горната част на носа ми, и акнето. Сигурно го помня толкова ясно заради следващите му думи.
	Съжалявам, каза. Номерът не е валиден.
	Това е нелепо, възразих. Би трябвало да е. Имам хиляди в сметката си. Получих извлечението преди два дни. Опитайте отново.
	Не е валидна, повтори той упорито. Виждате ли червената лампичка? Означава, че не е валидна.
	Сигурно сте допуснали грешка, опитайте отново, настоях.
	Той сви рамене, удостои ме с отегчена усмивка, но все пак отново набра номера. Този път наблюдавах пръстите му на всяка цифра, проверявах и онези, които се изписваха на екранчето. Да, беше моят номер, но червената лампичка отново светна.
	Ето, виждате ли?, попита той със същата усмивка, като че знаеше някаква шега, която нямаше да ми каже.
	Ще им звънна от офиса, казах. Не е първият срив на системата, но обикновено се оправя с няколко телефонни разговора. Въпреки това обаче бях ядосана, сякаш бях несправедливо обвинена в нещо, за което дори не подозирах. Все едно аз бях допуснала грешката.
	Ами добре, безразлично каза той. Бях оставила цигарите на плота, защото не ги бях платила. Реших, че ще поискам от някой колега.
	Наистина се обадих от офиса, но винаги попадах на запис. Линиите бяха претоварени: гласеше съобщението. Обадете се отново по-късно.
	Положението остана така през цялата сутрин. Звънях няколко пъти, но без успех. Но и това не беше твърде необичайно.
	Около два часа, след обедната почивка, директорът дойде в стаята за запис на дисковете.
	Трябва да ви съобщя нещо, каза. Изглеждаше ужасно, косата му беше чорлава, очите — зачервени и потрепващи, все едно беше пил.
	Всички вдигнахме поглед, изключихме компютрите си. В стаята бяхме девет-десет души.
	Съжалявам, но такъв е законът, каза той.
	За какво?, попита някой.
	Налага се да ви освободя, поясни той. Такъв е законът, длъжен съм. Трябва да освободя всички. Каза го почти нежно, все едно сме зверчета, жаби, които е уловил в буркан. Все едно постъпва хуманно.
	Уволнявате ли ни?, попитах и се изправих. Но защо?
	Не ви уволнявам, отговори. Освобождавам ви. Не може да работите повече тук, такъв е законът. Прокара пръсти през косата си и аз си помислих: побъркал се е. Явно напрежението му е дошло в повече и е изпушил.
	Не може да го направите просто ей така, каза жената на стола до мен. Думите й прозвучаха фалшиво, невероятно, като нещо, което някой би казал по телевизията.
	Не зависи от мен, не разбирате. Моля ви, вървете си, повиши тон той. Не искам неприятности. Ако възникнат проблеми, книгите може да се изгубят, може да изпотрошат всичко. Хвърли поглед през рамо. Те са навън, в кабинета ми. Ако не си тръгнете веднага, лично ще дойдат. Дадоха ми десет минути. Вече звучеше по-налудничаво от всякога.
	Смахнал се е, каза някой на висок глас, но всъщност всички си го мислехме. Аз обаче виждах в коридора — там стояха двама мъже с автомати. Беше твърде драматично, за да е истина, но мъжете стояха там като привидения, като марсианци. Като насън — твърде ясни, твърде нелепо присъствие.
	Оставете компютрите, каза шефът ни, докато си събирахме нещата и се изнизвахме. Като че ли можехме да ги вземем.
	Скупчихме се на стълбите пред библиотеката. Не знаехме какво да си кажем. Никой не проумяваше какво се случва, затова нямахме думи. Взирахме се в лицата си и разчитахме смайване и донякъде срам, сякаш са ни спипали да вършим нещо непозволено.
	Възмутително е, възкликна една жена, но неубедително. Какво се случваше, защо имахме усещането, че го заслужаваме?


	Когато се прибрах, вкъщи нямаше никого. Люк още беше на работа, дъщеря ми — на училище. Чувствах се изморена до мозъка на костите си, но когато седнах, тутакси отново скочих на крака — просто не ме свърташе. Обикалях из къщата, от стая в стая. Помня как докосвах предметите, дори не го правех съзнателно, просто плъзвах пръсти по тях: тостера, захарницата, пепелника в дневната. След известно време взех котката и започнах да я разнасям със себе си. Искаше ми се Люк да си дойде. Мислех, че трябва да направя, да предприема някакви стъпки, но не знаех какви.
	Отново опитах да звънна в банката, но попаднах на същия запис. Налях си чаша мляко — бях твърде напрегната за още едно кафе — отидох в дневната, седнах на дивана и сложих млякото на масичката, без дори да отпия. Притиснах котката към гърдите си, за да усещам мъркането й с гърлото си.
	Малко по-късно позвъних в апартамента на майка си, но никой не се обади. По онова време вече се беше установила по-трайно, престанала беше да се мести през няколко години — живееше на другия бряг на реката в Бостън. Изчаках мъничко и звъннах на Мойра. И нея я нямаше, но когато опитах половин час по-късно, я намерих. Между телефонните обаждания просто седях на дивана. Мислех за училищния обяд на дъщеря си. Опасявах се, че прекалявам със сандвичите с фъстъчено масло.
	Осведомих Мойра, че съм уволнена, когато най-сетне се свързах с нея. Каза, че пристига. По онова време тя работеше в издателския отдел на женски кооператив. Издаваха книги за контрол над раждаемостта, за изнасилването, такива неща, макар да не се търсеха колкото преди.
	Пристигам, каза тя. Явно е отгатнала по тона ми, че точно от това имам нужда.
	Появи се след известно време. Е, поде, метна якето си някъде и се стовари в широкото кресло, разказвай. Но най-напред ще пийнем нещо.
	Стана, отиде в кухнята и наля два скоча, после се върна, седна до мен и аз опитах да й разкажа какво ми се е случило. Когато приключих, тя попита: днес опитвала ли си да купиш нещо с Компюкартата си?
	Да, потвърдих. Разказах й и за това.
	Значи са ги замразили, отсъди Мойра. Моите — също. Парите на кооператива — също. Всички сметки, на които пише пол „Ж“, а не „М“. Натиснали са няколко копчета, и готово. Отрязали са ни.
	Но аз имах повече от две хиляди долара в банката, възкликнах, като че ли само собствената ми сметка имаше значение.
	Жените вече нямат право на собственост, обясни Мойра. Нов закон. Пускала ли си телевизора днес?
	Не.
	Само за това предават, осведоми ме Мойра. Навсякъде. Не беше изумена, не като мен. Изпитваше някакво чудато тържество, като че ли беше очаквала това от известно време и сега правотата й беше доказана. Изглеждаше дори по-енергична, по-решителна. Люк може да използва твоята Компюсметка, осведоми ме тя. Ще прехвърлят номера ти на него, поне така казват. На съпруга или на най-близкия роднина мъж.
	Ами ти?, попитах. Тя нямаше никого.
	Аз минавам в нелегалност, отговори Мойра. Някои гейове ще вземат нашите номера и ще ни купуват необходимото.
	Но защо? Защо са го направили?, недоумявах.
	Не е за нас да се чудим защо*. Трябвало е да го направят — и Компюсметките, и уволненията едновременно. Иначе представяш ли си летищата? Не искат никъде да ходим, можеш да се обзаложиш.
	[* Перифраза на стих от „Атаката на леката бригада“ на Алфред Тенисън. — Б.пр.]


	Отидох да взема дъщеря си от училище. Шофирах свръхвнимателно. Когато Люк се прибра у дома, вече седях на масата в кухнята. Тя рисуваше с флумастери на своята си масичка в ъгъла, където рисунките й бяха залепени за хладилника.
	Люк приклекна до мен и ме обгърна с ръце. Чух, каза той, по радиото в колата, докато се прибирах. Не се тревожи, сигурен съм, че е временно.
	Казаха ли защо?, попитах.
	Не отговори на въпроса ми. Ще се справим, увери ме той и ме прегърна.
	Нямаш представа какво е, казах. Все едно някой ми е отрязал стъпалата. Не плачех.
	Освен това не можех да го прегърна.
	Това е просто работа, опита да ме успокои той.
	Явно ти ще получиш всички пари, отбелязах. А дори не съм мъртва. Беше опит за шега, но прозвуча зловещо.
	Шшшт, успокои ме той, все още коленичил на пода. Нали знаеш, че винаги ще се грижа за теб.
	Мислех си: ето, вече започва да се държи покровителствено. После си казах: а ти се превръщаш в параноичка.
	Знам, отвърнах. Обичам те.
	По-късно, когато тя вече си беше легнала и двамата вечеряхме, не се чувствах толкова несигурна и му разказах за следобеда. Описах как директорът е влязъл, как неловко е изтърсил съобщението си. Щеше да е смешно, ако не беше толкова ужасно, казах. Стори ми се пиян. А може и наистина да беше. Бяха дошли и военните.
	И после си спомних нещо, което не бях забелязала тогава. Не бяха военните. Беше някаква друга войска.


	Разбира се, имаше протести, с тълпи от жени и с неколцина мъже. Обаче бяха по-малобройни, отколкото бихте очаквали. Вероятно хората се страхуваха. А когато стана ясно, че полицията или армията, или които там бяха, открива огън още от самото начало, демонстрациите секнаха. Бяха взривени някои неща — пощенски станции, спирки на метрото. Обаче не беше сигурно дори точно какво се случва. Можеше да е армията, за да оправдае компютърното претърсване и другите претърсвания от врата на врата.
	Не отидох на нито един протест. Люк твърдеше, че ще се провалят и че трябва да мисля за тях, за моето семейство, за него и за нея. Така и направих. Заех се с повече домакинска работа, започнах да пека разни неща. Стараех се да не плача, докато се храним. Вече бях започнала най-неочаквано да избухвам в сълзи, да седя до прозореца на спалнята и да зяпам навън. Не познавах много от съседите и когато се срещахме на улицата, се стараехме общуването ни да се свежда до най-обикновен поздрав. Никой не искаше да го докладват за нелоялност.


	Като си спомням това, си спомням и за майка си отпреди години. Трябва да съм била четиринадесет-петнадесетгодишна, на възрастта, на която дъщерите най-много се срамуват от майките си. Помня как тя се върна в един от многобройните ни апартаменти с група други жени от нейния вечно променящ се приятелски кръг. Бяха ходили на някаква демонстрация — беше по време на демонстрациите заради порното или заради абортите, бяха почти по едно и също време. Тогава имаше много взривове: клиники, видеомагазини, трудно беше да ги следи човек.
	Майка ми имаше синина на лицето и мъничко кръв. Няма как да пъхнеш ръка в счупен прозорец и да не се порежеш, каза тя. Проклети свине.
	Проклети кръволоци, припяваше една от приятелките й. Така наричаха противниците си заради лозунгите, които носеха: „Дано да им изтече кръвчицата!“. Значи сигурно е било на бунтовете за абортите.
	Отидох в стаята си да не им се мотая в краката. Говореха твърде много и твърде високо. Не ми обръщаха внимание и аз ги мразех. Мама и свадливите й приятелки. Не разбирах защо трябва да се облича така, с гащеризон, като че ли е младо момиче, нито защо трябва да ругае толкова.
	Ама че си богородичка, казваше тя не без удоволствие, ако се съди по тона й. Харесваше й да бъде по-скандална от мен, по-голяма бунтарка. Подрастващите винаги са кошмарно превзети.
	Част от неодобрението ми беше такова — повърхностно, рутинно. Но също така ми се искаше в живота ни да има повече правила и по-малко импровизации и бягства.
	Бог ми е свидетел, ти беше желано дете, казваше тя друг път, разглеждайки фотоалбумите с мои снимки в рамчици. Бяха пълни с бебешки снимки, но с напредването на годините образите ми намаляваха, като че ли поколението на моите двойници беше покосено от някакъв мор. Мама го казваше с известно съжаление, като че ли не съм се оказала, каквато е очаквала да бъда. Никоя майка не отговаря напълно на детската представа за идеалната майка, а предполагам, че обратното също е вярно. Въпреки всичко обаче не се справяхме зле, не по-зле от повечето други.
	Иска ми се да беше тук и най-сетне да й кажа, че съм го осъзнала.


	Някой е излязъл от къщата. Чувам далечен шум от затварянето на врата някъде отстрани, стъпки по алеята. Ник е, вече го виждам, слязъл е от пътеката върху моравата, за да вдъхне влажния въздух, натежал от мириса на цветя, на месест растеж, на полени, захвърлени с шепи на вятъра като хайвер в морето. Цялото това разточително размножаване. Ник се протяга на слънцето, усещам как вълната на мускулите се разлива по тялото му, както котка извива гръб. По къси ръкави е, голите му ръце стърчат безсрамно от навития плат. Къде ли свършва тенът му? Не съм говорила с него от онази нощ, от мечтателната дневна на лунна светлина. Той е моето знаме, моят фар. Език на тялото.
	В момента фуражката му е килната настрани. Значи ме викат.
	Какво получава той за ролята си на паж? Как се чувства в съмнителната си роля на сводник за Командира? Дали го изпълва с отвращение, или го кара да иска повече от мен, да желае самата мен повече? Защото той няма представа какво всъщност се случва там, сред книгите. Сигурно си мисли, че е някаква перверзия. Че с Командира се мажем с мастило и после го ближем от телата си, или се любим върху купчини забранени печатни издания. Е, много е далеч от истината.
	Със сигурност обаче има изгода от това. Всички са подкупни по един или друг начин. Допълнителни цигари? Допълнителни свободи, които по принцип не се допускат? Така или иначе, какво би могъл да докаже? Неговата дума срещу думата на Командира, освен ако не иска да оглави хайка. Да строшат вратата и… какво ви казах? Спипани на местопрестъплението: греховен скрабъл. Я бързо изяжте тези думи!
	Може би просто му допада задоволството да знае нещо тайно. Да ме държи с нещо, както казваха навремето. Тази власт можеш да използваш само веднъж.
	Иска ми се да вярвам, че е по-свестен.


	В нощта, след като изгубих работата си, Люк пожела да се любим. Защо аз не исках? Дори само отчаянието би трябвало да ме тласне в прегръдките му. Въпреки това се чувствах вцепенена. Почти не усещах ръцете му по тялото си.
	Какво има?, попита ме.
	Не знам, отвърнах.
	Още имаме, поде, но не довърши какво имаме още. Помислих си, че не бива да говори в множествено число, защото на него нищо не му беше отнето.
	Все още се имаме един друг, казах. Вярно беше. Тогава защо дори в собствените си очи звучах толкова равнодушна?
	Тогава той ме целуна, като че ли сега, след като бях казала това, всичко ще се оправи. Само че нещо се беше променило, равновесието се бе разместило. Почувствах се смалена и когато той ме обгърна с ръка и ме придърпа, бях дребна като кукла. Усетих как любовта продължава напред без мен.
	Той няма нищо против това, помислих си. Ама никак. Може би дори му допада. Вече не си принадлежим един на друг. Вече аз принадлежа на него.
	Недостойно, несправедливо, невярно. Но това се случи.
	И така, Люк, сега искам да те попитам, трябва да узная: права ли бях? Защото така и не говорихме за това. Когато можех да го направя, се уплаших. Не можех да си позволя да те изгубя.


>>	Двадесет и девета глава

	Седя в кабинета на Командира, срещу него от отсамната страна на бюрото, на мястото на посетителя, като че ли съм клиент в банка, който договаря условията за солиден заем. Само че, като изключим мястото ми в стаята, помежду ни няма почти нищо от тази официалност. Вече не седя със скована шия и изпънат гръб, долепила стъпала едно до друго на пода, равнение за отдаване на чест. Тялото ми е отпуснато, дори се чувства уютно. Събула съм червените си обувки, подпъхнала съм крака под себе си на стола, да, оградени от крепостната стена на червената пола, но въпреки това подпъхнати като край лагерен огън едно време или като на пикник. Ако в камината гореше огън, пламъкът щеше да трепти по излъсканите повърхности, щеше топло да озарява плътта. Добавям мислено сиянието на камината.
	Що се отнася до Командира, тази вечер е изключително небрежен. Съблякъл е сакото си, облегнал е лактите си върху масата. Липсва му само клечка за зъби в ъгълчето на устата и ще бъде същинска реклама на провинциалната аристокрация, като на гравюра. Оплюта от мухи в някоя стара изгорена книга.
	Квадратчетата на дъската пред мен се запълват: играя предпоследната си игра за тази вечер. Изписвам „зев“. Удобна едносрична дума със скъпа съгласна — „З“.
	— Има ли такава дума? — пита Командирът.
	— Може да проверим — отговарям. — Стара е.
	— Ще ти я призная — усмихва се той. Допада му, когато се отлича, когато демонстрирам таланта като старателен домашен любимец, наострил уши и нетърпелив да се подчини. Одобрението му ме гали като топла вана. Не долавям у него враждебността, която преди долавях у мъжете, понякога дори у Люк. Не ме ругае тайно. Всъщност поведението му определено е бащинско. Приятна му е мисълта, че се развличам, и аз наистина се развличам.
	Сръчно добавя последните ни резултати на джобния си компютър.
	— Е, здравата водиш — казва. Подозирам, че мами, за да ме поласкае, да ме предразположи. Но защо? Въпросът си остава. Какво ще спечели, като ме глези така? Би трябвало да има нещо. Обляга се назад и допира върховете на пръстите си — вече познат за мен жест. Изградили сме си репертоар от такива жестове, от такива познати неща помежду си. Гледа ме — не мога да кажа, че е недоброжелателно, а с любопитство, като че ли съм загадка, която трябва да разреши.
	— Какво ти се чете тази вечер? — пита ме. И това се е превърнало в рутина. Засега сме минали през списание „Мадмоазел“, старите броеве на „Ескуайър“ от осемдесетте, „Мис“ — списание, което помня бегло, че се въргаляше в различни апартаменти на майка ми, докато бях още малка, и „Рийдърс Дайджест“. Има дори романи. Четох Реймънд Чандлър, а в момента съм на средата на „Трудни времена“ на Чарлс Дикенс. В такива случаи чета бързо, ненаситно, почти препускам по страниците, опитвам се да напълня главата си с колкото може повече преди следващото дълго гладуване. Ако беше храна, щеше да бъде лакомията на прегладнелия, ако беше секс, щеше да бъде едно бързо чукане скришом в някоя пресечка.
	Докато чета, Командирът седи и ме наблюдава, без да говори, но и без да откъсва очи от мен. Това наблюдение крие интригуваща прилика със сексуален акт и аз имам чувството, че ме разсъблича, докато го прави. Иска ми се да се обърне с гръб, да се разходи из стаята, той самият да почете нещо. А така непозволеното четене е като някакво представление.
	— Предпочитам просто да поговорим — отговарям. Учудена съм, че го казвам.
	Той отново се усмихва. Не изглежда изненадан. Вероятно го е очаквал — това или нещо друго.
	— Така ли? За какво ти се говори?
	Запъвам се.
	— За каквото и да е, струва ми се. За вас например.
	— За мен ли? — продължава да се усмихва той. — О, няма какво толкова да говорим за мен. Аз съм най-обикновен тип.
	Фалшът в твърдението му и дори фалшът в избора на думата — тип? — ме възпира. Обикновените типове не стават Командири.
	— Все трябва да ви бива в нещо — казвам. Знам, че го подтиквам, че го насърчавам, че го подмамвам да излезе от черупката си, и се мразя за това, направо ми се повдига. Но ние се фехтуваме. Или той ще говори, или аз. Знам го, усещам как у мен се надига говор, от толкова отдавна не съм разговаряла истински с някого. Напрегнатият и кратък разговор с Гленова по време на разходката ни днес не се брои, но възбуди апетита ми, послужи като аперитив. След облекчението дори на тези кратки думи искам още.
	Ако говоря с него, ще изръся нещо неуместно, ще издам нещо. Усещам го как напира това мое предателство към самата мен. Не искам той да узнава прекалено много.
	— О, ами отначало се занимавах с маркетингови проучвания — неуверено казва той. — А после се отделих, така да се каже.
	Хрумва ми нещо: макар да знам, че е Командир, не знам какво командва. Какво контролира, коя е неговата сфера, както се казваше преди. Нямат конкретни титли.
	— А! — възкликвам и се старая да прозвучи така, сякаш разбирам.
	— Може да се каже, че съм нещо като учен — пояснява той. — В определени граници, разбира се.
	След това се умълчава за известно време, аз също. Изчакваме се взаимно.
	Аз първа нарушавам мълчанието.
	— Ами дали бихте ми обяснили нещо, за което се чудя отдавна?
	Той проявява интерес.
	— Какво ли е това?
	Летя право към опасността, но не мога да се спра.
	— Една фраза, която помня отнякъде. — Най-добре да не му казвам откъде. — Мисля, че е на латински, и се питах дали имате латински речник.
	Той има различни речници на най-горната полица, отляво на камината.
	— Кажи ми я — подканя ме. Дистанциран, но по-нащрек, или си въобразявам?
	— _Nolite te bastardes carborundorum_ — изричам.
	— Моля? — пита той.
	Не съм я произнесла както трябва. Не знам как.
	— Мога да я напиша — казвам. — Да покажа как се пише.
	Поколебава се от това ново хрумване. Сигурно не помни, че умея да пиша. Никога не съм държала молив или писалка в тази стая, дори за да записвам резултата. Жените не умеят да сумират, подметна той веднъж на шега. Когато го попитах какво има предвид, отговори: За тях едно плюс едно плюс едно плюс едно не прави четири.
	А колко прави?, попитах и очаквах да ми отговори пет или три.
	Просто едно плюс едно плюс едно плюс едно, каза той.


	Сега обаче казва:
	— Добре. — И побутва химикалката си по бюрото към мен почти предизвикателно. Озъртам се за нещо, на което да пиша, и той ми подава бележника с резултата, малък бележник с усмихнато личице, напечатано най-горе на страницата. Още ги произвеждат.
	Старателно изписвам фразата с печатни букви, прекопирвам я точно както съм я запаметила от стената на шкафа си. _Nolite te bastardes carborundorum._ В този контекст тя не е нито молитва, нито команда, а тъжни графити, надраскани някога и вече изоставени. Химикалката между пръстите ми е чувствена, почти жива, усещам силата й, силата на думите, които съдържа. Писалката е завист, повтаряше Леля Лидия, цитирайки поредния девиз на Центъра, за да не се доближаваме до тези предмети. И бяха прави, наистина е завист. Дори да държиш писалката е завист. Завиждам на Командира за тази химикалка. Поредното нещо, което ми се иска да открадна.
	Командирът взема листа с усмихнатото лице от мен и го поглежда. След това се засмива — наистина ли се изчерви?
	— Това не е истински латински — казва, — а е само шега.
	— Шега ли? — питам изумено. Не може да бъде само шега. Нима съм рискувала ненужно, нима съм се стремила да се домогна до знание просто заради една шега? — Каква шега?
	— Нали знаеш какви са учениците — отговаря той. Смехът му е носталгичен, вече го виждам, издава снизхождение към предишната му същност. Става, приближава до лавиците с книги, сваля един том от своето съкровище, но не е речникът. Стара книга, прилича на учебник, с оръфани ъгълчета и изцапан с мастило. Преди да ми го покаже, го разлиства замислено, изпълнен със спомени, после казва: — Ето. — И оставя книгата отворена пред мен върху бюрото.
	Виждам изображение: черно-бяла снимка на Венера Милоска с мустаци, черен сутиен и несръчно изрисувани косми под мишницата. На отсрещната страница е римският Колизей с надпис на английски, а отдолу е изписано спрежение: _sum es est, su-mus estis sunt_.
	— Ето тук — посочва ми той и в полето виждам надписа със същото мастило като космите под мишницата на Венера. _Nolite te bastardes carborundorum._
	— Малко ще ми е трудно да обясня защо е смешно, ако не знаеш латински — казва. — Навремето пишехме всякакви такива неща. Не знам откъде ги научавахме, сигурно от по-големите момчета. — Забравя за мен и за себе си, просто разлиства страниците. — Виж това. Картината се казва „Похищението на сабинянките“, а в полето е надраскано: _pirn pis pit, pimus pistis pants_. — Имаше и още една — казва. — _Cim, cis, cit?_ — Млъква, връща се смутено в настоящето. И отново се усмихва: този път е истинска широка усмивка. Представям си го с лунички, със зализан перчем. В момента почти го харесвам.
	— Но какво означава това? — питам.
	— Кое? Ааа… Означава „Не позволявай на копелетата да те смажат“*. Явно навремето сме се мислели за големи умници.
	[* Шеговита игра с латински думи и граматически форми и приликата им с някои английски. Практиката се приписва на британското разузнаване в началото на Втората световна война. Възприема я американският генерал Стилуел, а през 1964 г. я използва кандидатът за президент на САЩ Бари Голдуотър. — Б.пр.]
	Насилвам се да се усмихна, но вече всичко е пред очите ми. Разбирам защо е написала това на стената на шкафа, но също така разбирам, че сигурно го е научила тук, в тази стая. Къде другаде? Не е била ученик. С него, по време на предишен наплив от младежки спомени, на споделяне. Значи не съм първата, която влиза в мълчанието му, която играе детски игри с него.
	— Какво се случи с нея? — питам.
	Той остава невъзмутим.
	— Да не би да си я познавала?
	— Да, донякъде.
	— Обеси се — казва замислено, но тъжно. — Затова свалиха лампата на тавана в стаята ти. — Умълчава се. — Серина научи — добавя, като че ли това обяснява всичко. И е така. Умре ли кучето ти, вземи си друго.
	— С какво? — питам.
	Не иска да ми подхвърля идеи.
	— Има ли значение?
	С ленти от чаршаф, допускам. Размишлявала съм над възможностите.
	— Сигурно Кора я е намерила — казвам. Затова изпищя.
	— Да. Клетото момиче. — Има предвид Кора.
	— Може би не трябва да идвам тук повече — подхвърлям.
	— Мислех, че ти е приятно — подмята нехайно, но ме наблюдава със съсредоточените си светли очи. Ако не бях наясно, щях да си помисля, че разчитам страх. — Иска ми се да идваш.
	— Опитвате се да направите живота ми поносим — казвам. Прозвучава като въпрос, но е твърдение, плоско, без обем. Ако животът ми е поносим, може би ще се окаже, че в крайна сметка постъпват правилно.
	— Да. Така е. Бих предпочел.
	— Добре тогава. — Нещата са се променили. Вече го държа с нещо. Вероятността от собствената ми смърт. Държа го с вината. Най-после.
	— Какво би искала? — пита той със същото нехайство, като че ли става дума за парична сделка, при това незначителна: бонбони, цигари.
	— Имате предвид освен крема за ръце ли?
	— Да, освен него — съгласява се той.
	— Какво бих искала? Бих искала да знам.
	Прозвучава нерешително, дори глупаво. Изръсвам го, без да се замислям.
	— Какво да знаеш? — пита той.
	— Каквото има да се знае — отговарям някак твърде лекомислено. — Какво се случва.


>	XI
>	Нощ

>>	Тридесета глава

	Спуска се нощта. Или се е спуснала. Защо нощта се спуска, а не се издига като слънцето? Но ако погледнеш на изток при изгрев, ще видиш, че слънцето нито се издига, нито се спуска. Мракът се надига към небето от хоризонта като черно слънце зад облачно покривало. Като дим от невидим огън — огнена линия точно под хоризонта, локален пожар или горящ град. Може би нощта се спуска, защото е тежка, като дебела завеса, която дръпваш върху очите си. Като вълнено одеяло. Иска ми се да виждах в тъмното по-добре, отколкото виждам.
	И така, спуснала се е нощта. Усещам как ме притиска като камък. Няма вятър. Седя до открехнатия прозорец, пердетата са дръпнати, защото навън няма никого, няма нужда от излишно приличие — облечена съм с нощница с дълги ръкави дори през лятото, за да ме предпазва от изкушенията на собствената ми плът, да не ми позволява да се прегръщам с голи ръце. Нищо не помръдва в кръстосваната от прожекторите лунна светлина. Уханието от градината се надига като топлина от тяло, сигурно има нощни цветя, толкова е силно. Почти го виждам, червено лъчение, което се вие нагоре като маранята над шосето по пладне.
	Долу на моравата някой излиза от тъмнината, разляла се под върбата, показва се на светло, дългата сянка е рязко прикрепена към петите му. Ник или някой друг, някой без значение? Спира, поглежда нагоре към този прозорец и аз виждам бялото му овално лице. Ник. Гледаме се. Нямам роза, която да му подхвърля, той няма лютня. Но изпитваме някаква жажда. На която не мога да се поддам. Дръпвам лявото перде и то се спуска помежду ни, пред лицето ми, и след миг той отминава и става невидим зад ъгъла.
	Думите на Командира са верни. Едно плюс едно плюс едно плюс едно не прави четири. Всяка единица остава уникална, няма как да ги свържеш. Не могат да се разменят взаимно. Не могат и да се заменят. Ник за Люк или Люк за Ник. Не се получава.
	Не можеш да заповядваш на чувствата си, каза веднъж Мойра, но можеш да контролираш поведението си.
	На думи е лесно.
	Контекстът е всичко. Или пък беше съзрелостта*? Едно от двете.
	[* „Съзрелостта е всичко!“ („Крал Лир“, Уилям Шекспир, V действие, II сцена). Прев. В. Петров. — Б.пр.]


	Нощта, преди да напуснем къщата, онзи последен път, обиколих стаите. Нищо не бях опаковала, защото нямаше да вземем много неща, не можехме да си позволим да се издадем с нещо, че напускаме. Затова просто бродех из стаите, тук-там, разглеждах вещите, подредбата на живота си, която беше наше общо дело. Мислех, че ще мога впоследствие да си спомням как е изглеждало всичко.
	Люк беше в дневната. Прегърна ме. И двамата бяхме нещастни. Откъде да знаем, че дори тогава сме били щастливи? Защото имахме поне това — ръце, прегръдка.
	Котката?, попитах, притисната във вълната на пуловера му.
	Не можем просто да я оставим тук.
	Не се бях замисляла за котката. И двамата не бяхме. Решението ни беше внезапно, а после трябваше да се заемем с планирането. Сигурно съм мислела, че ще я вземем със себе си. Обаче не можеше, не вземаш котка на еднодневно пътуване през границата.
	Защо да не я оставим отвън?, предложих. Просто да я оставим.
	Ще се навърта и ще мяука на прага. Някой ще забележи, че сме заминали.
	Може да я дадем на някого, казах. На съсед. Но още докато изричах думите, си дадох сметка колко глупаво ще е.
	Аз ще се погрижа за това, каза Люк. И защото каза „това“, а не „нея“, разбрах, че ще я убие. Това трябва да направиш, преди да убиеш, помислих си. Трябва да създадеш едно „това“, което не е съществувало преди. Най-напред в главата си, после истинско. Значи така постъпват, помислих си. Като че ли едва сега го осъзнавах.
	Люк намери котката — беше се скрила под леглото. Котките винаги разбират. Отнесе я в гаража. Не знам какво е направил и никога не съм питала. Аз седях в дневната, скръстила ръце в скута си. Трябваше да отида с него, да поема тази малка отговорност. Трябваше поне да го попитам след това, за да не носи бремето сам, защото тази малка саможертва, това унищожение в името на любовта, бе сторена и заради мен.
	Това е едно от нещата, които правят. Принуждават те да убиваш, вътрешно.
	Напразно, както се оказа. Питам се кой им е казал. Може да е съсед, който е гледал как колата ни потегля от алеята онази сутрин и се е задействал интуитивно, подшушнал им е, за да го отбележат със златна звезда в нечий списък. Може дори да е бил мъжът, който ни снабди с паспортите — защо да не си подсигури двойно заплащане? И това им беше в стила — да подхвърлят паспортите на самите фалшификатори, капан за наивници. Очите на Бог обхващат цялата земя.
	Защото те бяха готови, чакаха ни. Най-лош е мигът на измяната, мигът, когато знаеш извън всякакво съмнение, че си предаден, че друго човешко същество ти е пожелало такава злина.
	Все едно си в асансьор, чието въже се е скъсало горе. Пропадаш, пропадаш и не знаеш кога ще се разбиеш.


	Опитвам се да се взема в ръце, да повдигна сама духа си, където и да е пропаднал. Трябва да си спомня как изглеждаха. Опитвам да ги задържа неподвижни зад очите си — техните лица, като снимки в албум. Но те не остават неподвижни, местят се, ето усмивка, а после вече я няма, чертите им се извиват и разкривяват, сякаш хартията гори, чернилката ги поглъща. Един поглед, бледо просветване във въздуха, сияние, танц на електрони, и после отново нечие лице, лица. Но те избледняват, макар да протягам ръце към тях, изплъзват ми се, привидения на зазоряване. Връщат се там, откъдето са дошли. Останете при мен, иде ми да им кажа. Но те не остават.
	Вината е моя. Твърде много неща забравям.


	Тази вечер ще си кажа молитвата.
	Вече не коленича до леглото, с колене върху твърдия дървен под на спортната зала и Леля Елизабет, застанала на двойната врата, със скръстени ръце, остен за добитък в колана, докато Леля Лидия крачи между редиците коленичили жени с нощници, удря лекичко гърба, стъпалата, задника или ръцете ни, просто перване, потупване, с дървената си показалка, ако някоя се прегърби или отпусне. Иска главите ни да са наведени точно колкото трябва, пръстите на краката ни да са долепени и изпънати напред, лактите ни да са под съответния ъгъл. Част от интереса й към всичко това е естетически — харесва й как изглеждат нещата. Иска да изглеждаме англосаксонски, като релеф в гробница или като ангели от коледна честитка, подредени в своите одеяния на непорочността. Тя обаче познаваше и духовната сила на телесната скованост, на напрягането на мускулите: мъничко болка прояснява съзнанието, така твърдеше.
	Молехме се за празнота, за да бъдем достойни за запълване: с благодат, с любов, със самоотричане, със семе и бебета.
	О, Господи, царю на вселената, благодаря ти, че не си ме създал мъж*.
	[* Перифраза на еврейската сутрешна молитва. Мъжете казват: „Благословен да си Господи, Боже наш, Царю на вселената, че не си ме създал жена“, а жените: „Благословен да си Господи, Боже наш, Царю на вселената, че си ме създал в съответствие със своя замисъл“. — Б.пр.]
	О, Господи, заличи ме. Направи ме плодовита. Унищожи плътта ми, за да се умножа. Позволи ми да се осъществя.
	Някои се увличаха. Екстазът на унижението. Някои стенеха и плачеха.
	Няма нужда да изнасяш представление, Джанин, казваше Леля Лидия.


	Аз се моля на мястото си, седнала до прозореца, загледана през пердето към пустата градина. Не затварям очи. И навън, и в главата ми цари еднакъв мрак. Или светлина.
	Боже. Който си в Царството небесно, което е вътре.
	Иска ми се да ми кажеш името си, истинското си име. Но и Ти ще свърши работа.
	Иска ми се да знаех какво си е наумил. Но каквото и да е, помогни ми да го преживея, моля те. Макар че може и да не е Твое дело. Не вярвам и за миг, че намерението Ти е било онова, което се случва.
	Имам достатъчно насъщен хляб, затова няма да губя време за него. Това не е основният проблем. Трудно е да го преглътна, без да се задавя.
	Стигаме до прошката. Не се тревожи, не се налага да ми прощаваш веднага. Има и по-важни неща. Например: ако другите са в безопасност, погрижи се да останат в безопасност. Не позволявай да страдат прекалено. Ако се налага да умрат, нека стане бързо. Може дори да им подсигуриш рай. Нужен си ни за това. Ад и сами си създаваме.
	Сигурно трябва да кажа, че прощавам на онзи, който направи това, а и за всичко, което върши в момента, каквото и да е то. Ще се опитам, но няма да е лесно.
	Идва ред на изкушението. В Центъра изкушение беше всичко, различно от храна и спане. Знанието беше изкушение. Каквото не знаете, няма да ви изкушава, казваше Леля Лидия.
	Може би всъщност не искам да знам какво се случва. Може би предпочитам да не знам. Може би няма да понеса да знам. Падението всъщност беше от невинност към знание.
	Твърде често мисля за полилея, макар че вече го няма. Може да се използва куката в килера. Мислила съм за възможностите. След като се вържеш, трябва само да се отпуснеш, да натежиш напред и да не се съпротивляваш.
	Освободи ни от лукавия.
	После идва ред на Царството, славата и силата. Не е лесно точно сега да вярвам в това. Но въпреки това ще опитам. В надежда, както пише по надгробните плочи.
	Сигурно се чувстваш доста ограбен. И едва ли е за пръв път.
	На твое място щеше да ми дойде до гуша. Наистина щеше да ми писне. Сигурно това е разликата помежду ни.
	Чувствам се много нереално да си говоря така с Теб. Все едно говоря на стена. Ще ми се да ми отговориш. Чувствам се толкова самотна.
	Толкова самотна до телефона. Само дето не се обаждам по телефона. А дори да можех, на кого да звънна?
	О, Господи, това не е шега. О, Господи, о, Господи. Как да продължавам да живея!


>	XII
>	При Йезавел

>>	Тридесет и първа глава

	Всяка нощ, когато си лягам, си мисля: на сутринта ще се събудя в собствената си къща и всичко ще е каквото си беше.
	Но и тази сутрин не се случи.


	Обличам дрехите си, летни дрехи, още е лято. Като че ли времето е спряло на лятото. Юли, задушни дни и нощи като сауна, трудно се спи. Старая се да следя времето. Би трябвало да си правя резки на стената, по една за всеки ден от седмицата, и да прокарвам по една напречна, когато станат седем. Но каква полза, не съм в затвора, не ми е отредено време, което да излежа и всичко да свърши. Както и да е, трябва просто да попитам, и ще разбера кой ден е. Вчера беше четвърти юли, който преди беше Денят на Независимостта, преди да го премахнат. През септември ще бъде Денят на труда — него още го има, но преди изобщо не беше свързан с майките.
	Аз обаче отчитам времето по луната. Лунно, не слънчево.


	Навеждам се да завържа червените си обувки — по-леки в този сезон, с дискретни прорези, но нищо дръзко като например боси стъпала със сандали. Трудно ми е да се наведа — въпреки упражненията чувствам как тялото ми постепенно се сковава, отказва. Да си жена така — преди мислех, че това е да си старица. Чувствам, че дори ходя по този начин — прегърбена, гръбнакът ми на въпросителна, костите ми лишени от калций и порести като варовик. Като по-млада, на възрастта, когато си въобразяваш разни неща, си мислех: може би ще цениш нещата повече, когато не ти остане много време. Забравих да предвидя загубата на енергия. В някои дни наистина ценя повече нещата — яйца, цветя, но после решавам, че просто съм получила пристъп на сантименталност, че мозъкът ми е станал пастелен техниколор като красивите поздравителни картички със залези, каквито правеха в Калифорния. Гланцирани сърца.
	Опасността е в убити тонове.


	Иска ми се Люк да беше тук, в тази спалня, докато се обличам, за да можем да се спречкаме. Нелепо е, но точно това искам. Спор за това кой да сложи съдовете в съдомиялната, чий ред е да разпредели прането, да почисти тоалетната — нещо ежедневно и маловажно в по-широката рамка на нещата. Можехме да се скараме дори за това, за маловажното, за важното. Какъв разкош. Не че го правехме често. Напоследък разигравам мислено сценариите на грамадни караници и на последвалите ги одобрявания.
	Седя на стола си, венецът се носи над главата ми като застинал ореол, като нула. Дупка в пространството на мястото на избухнала звезда. Пръстен върху водата, където е хвърлен камък. Всичко бяло и кръгло. Чакам да се разгърне денят, да се завърти Земята според кръглия циферблат на неумолимия часовник. Геометричните дни, които се въртят ли, въртят, плавно, като по масло. Потта вече избива на горната ми устна, чакам появата на неизбежното яйце, което ще бъде топло като стаята, ще има зеленикав слой по жълтъка и смътен вкус на сяра.


	По-късно днес с Гленова по време на разходката ни за покупките:
	Отиваме в църквата, както обикновено, разглеждаме надгробните камъни. После отиваме на Стената. Само двама висят днес: единият е католик, но не е свещеник, с окачен обърнат на обратно кръст, а другият е от някаква секта, която не ми е позната. На тялото има само едно червено „Е“. Не означава „евреин“, тях отбелязват с жълти звезди. Пък и не са много. Защото тях обявиха за синове на Яков, следователно специални, дадоха им избор. Можеха да приемат новата вяра или да емигрират в Израел. Мнозина емигрираха, ако може да се вярва на новините. По телевизията видях кораб с евреи, наведени над перилата с черните си сака, шапки и дългите си бради, стараейки се да изглеждат колкото може по-еврейски с костюми, изровени някъде от миналото, а жените с шал на главата махаха усмихнати, да, малко сковано, като че ли позираха. И още един кадър, на по-богатите, които чакаха на опашка за самолет. Гленова твърди, че и други хора успели да се измъкнат така, като се престорили на евреи, но не било лесно заради проверките, които вече станали по-строги.
	Само че не те бесят, защото си евреин. Бесят те, ако си любопитен евреин и отказваш да направиш избора. Или се преструваш, че приемаш новата вяра. И това показват по телевизията: нахлуването нощем, юдейските предмети, скрити под леглата, торите, талитите, звездите на Давид. И техните притежатели с намусени лица, неразкаяли се, изтикани от Очите до стените на спалните им, докато печалният глас на говорителя ни осведомява на фона на тази картина за тяхната неблагодарност и вероломство.
	И така, „Е“ не означава „евреин“. Какво би могло да значи? Еретик? Екуменист? Каквото и да означава, човекът е мъртъв.


	След този ритуал продължаваме по пътя си, запътваме се, както обикновено, към някое открито място, което можем да прекосим и да разговаряме. Ако изобщо могат да се нарекат разговор тези накъсани шушукания през тунелите на белите ни наочници. Приличат повече на телеграма, на словесен семафор. Ампутирана реч.
	Не може да се задържаме дълго на едно място. Не искаме да ни приберат за безцелно скитане.
	Днес завиваме в противоположната посока на „Скрижали на духа“, към нещо като открит парк с голяма стара сграда — пищна късновикторианска постройка с витражи. Преди се наричаше Мемориална зала, но никога не съм знаела чий мемориал е. Но някакви мъртъвци.
	Мойра ми каза веднъж, че навремето там била студентската столова, веднага след откриването на университета. Ако жена отиде там, я замервали с кифлички.
	Защо?, попитах. С годините Мойра все по-често си съчиняваше такива анекдоти. Не ми допадаше това цупене на миналото.
	За да я принудят да си тръгне, отговори Мойра.
	Може би е било по-скоро като да подхвърляш фъстъци на слон, казах. Мойра се засмя, това винаги й се удаваше. Екзотични чудовища, отбеляза.


	Стоим и гледаме тази сграда с форма повече или по-малко на катедрала.
	— Чувам, че тук Очите организират своите пиршества — казва Гленова.
	— Кой ти каза? — питам. Тя млъква, стрелва ме с кос поглед, усещам бяло раздвижване, когато крилата й трепват.
	— Имат парола — отговаря.
	— Парола ли? За какво?
	— За да личи кой е и кой не е.
	Не разбирам каква полза имам аз от това, но питам:
	— Каква е?
	— Мейдей — отговаря ми. — Веднъж го пробвах с теб.
	— Мейдей — повтарям. Да, помня онзи ден. Майски ден.
	— Не я използвай без нужда — предупреждава ме Гленова. — Не е добре за нас, в мрежата, да знаем твърде много за другите. В случай че те заловят.
	Трудно ми е да повярвам в тези слухове, в тези откровения, макар че навремето неизменно вярвах. След това обаче ми се струват невероятни, дори детински, като нещо, което вършиш за забавление, като момичешки клуб, като училищна тайна. Или като шпионските романи, които толкова обичах да чета през уикендите, когато би трябвало да си пиша домашните, или като гледането на телевизия до късно нощем. Пароли, неща, които не бива да се казват, хора с тайна самоличност, съмнителни връзки: тези неща не ми приличат на истинската форма на света. Само че такава е собствената ми илюзия, остатък от една версия на действителността, която съм усвоила в миналото.
	И мрежите. Опорна мрежа — една от старите фрази на майка ми, отживял жаргон от миналите дни. Дори след шейсетата си година тя правеше нещо, което наричаше така, макар че доколкото виждах, можеше да означава и просто обяд с друга жена.


	Разделям се с Гленова на ъгъла.
	— Ще се видим по-късно — казва. Отдалечава се по тротоара, а аз поемам към къщата. Ето го и Ник, с кривната шапка, днес дори не ме поглежда. Явно ме е чакал обаче, за да ми предаде безмълвното послание, защото щом ме зърва, забърсва колата за последен път с гюдерията и енергично поема към вратата на гаража.
	Крача по чакъла, сред избуялата морава. Серина Джой седи под върбата на стола си, облегнала бастунчето на лакът. Роклята й е от свеж прохладен памук. Нейната е синя, акварелна, не червена като моята, та да засмуква топлината и в същото време да сияе. Обърната е в профил, плете. Как понася допира до вълната в тази горещина? Сигурно кожата й вече е станала безчувствена, може би не усеща нищо като изгорена.
	Свеждам очи към пътеката, плъзгам се покрай нея с надеждата да съм невидима, знам, че няма да ми обърне внимание. Не и този път.
	— Фредова — вика ме тя.
	Спирам неуверено.
	— Да, ти.
	Обръщам към нея ограниченото си зрение.
	— Ела тук. Трябваш ми.
	Приближавам по тревата и заставам пред нея, свела поглед.
	— Можеш да седнеш — казва. — Ето, вземи възглавницата. Искам да подържиш тази вълна. — Има цигара, пепелникът е на тревата отстрани, и чаша с нещо — чай или кафе. — Вътре е адски задушно. Имаш нужда от въздух — казва тя.
	Сядам, оставям кошницата си — отново ягоди, отново пилешко, и забелязвам леко ругателната дума — новост. Тя намества гранката вълна на двете ми протегнати ръце и започва да навива кълбо. Изглеждам като на каишка, като окована, по-скоро като омотана в паяжина. Вълната е сива и е попила влага от въздуха, прилича на напикано бебешко одеялце и от нея се носи лек дъх на мокра овца. Поне ръцете ми ще се овлажнят.
	Серина навива кълбото, цигарата в ъгъла на устата й пуши, от нея се издига изкусителен дим. Навива бавно и трудно, защото ръцете й бавно, но сигурно се сковават. Вероятно плетенето изисква от нея усилие на волята, може би дори й причинява болка. Възможно е да го прави по лекарско предписание: десет реда дневно опако, десет реда лице. Но тя плете повече от това. Виждам вечнозелените дървета и геометричните момчета и момичета в различна светлина — като доказателство за нейното упорство, съвсем не жалко.


	Майка ми не плетеше или нещо подобно. Но когато донесеше нещо от химическото чистене — красивите си блузи, зимните палта — тя запазваше безопасните и ги нанизваше на верига. Забождаше я близо до леглото си, във възглавницата, на облегалката на стол, на готварската ръкавица, за да не ги изгуби. И после ги забравяше. Намирах ги на разни места из къщата, из къщите ни — следи от нейното присъствие, остатъци от пропаднало намерение като пътни знаци по път, който не води никъде. Битови атавизми.
	— И така — подхваща Серина. Престанала е да плете, но е оставила ръцете ми омотани с животинска козина, вади цигарата от устата си и я угася. — Още нищо ли?
	Знам за какво ме пита. Не са много темите, по които можем да разговаряме, нямаме общи неща — освен онова загадъчно и произволно нещо.
	— Не — отговарям. — Нищо.
	— Жалко.
	Трудно ми е да си я представя с бебе, но предимно Мартите ще се грижат за него. Тя обаче би искала да забременея, та всичко да приключи, да дойде краят на унизителните потни сплитания, на плътските триъгълници под нейния звезден балдахин на сребристи цветя. Мир и спокойствие. Трудно ми е да си представя, че ще иска такъв късмет за мен по някаква друга причина.
	— Времето ти изтича — казва тя. Не е въпрос, просто твърдение.
	— Да — съгласявам се равнодушно.
	Тя пали нова цигара, заиграва се със запалката. Ръцете й определено се влошават. Би било грешка обаче да предложа да й помогна, ще се засегне. Грешка е да забелязвам слабост у нея.
	— Може би той не може — отбелязва тя.
	Не разбирам какво има предвид. Командира или Бог? Ако е Бог, би казала „не иска“. Иначе ще бъде ерес. Само жените не могат, само те остават упорито затворени, увредени, дефектни.
	— Да — съгласявам се. — Може би не може.
	Вдигам поглед към нея. Тя свежда своя. За пръв път дълго се гледаме право в очите. Откакто се познаваме. Мигът се проточва безрадостен и равен. Тя се опитва да провери дали имам реална представа за нещата.
	— Може би — казва Серина Джой, държейки цигарата, която не е успяла да запали. — Може би трябва да опиташ по друг начин.
	Да няма предвид на колене?
	— Какъв друг начин? — питам. Трябва да остана сериозна.
	— С друг мъж — отговаря тя.
	— Знаете, че не мога — отговарям предпазливо, за да не издам раздразнението си. — Незаконно е. Знаете какво е наказанието.
	— Да — отговаря. Готова е за този разговор, обмислила го е. — Знам, че официално не можеш. Но се прави. Жените често го вършат. Непрекъснато.
	— С лекарите ли имате предвид? — питам, защото си спомням състрадателните кафяви очи, ръката без ръкавица. Последния път, когато ходих на преглед, беше друг лекар. Може би са заловили онзи или някоя жена е докладвала. Не че биха приели думата й без други доказателства.
	— Някои го правят — повтаря тя и вече звучи почти сърдечно, макар и дистанцирано. Като че ли обсъждаме избора на лак за нокти. — Така го направи Уорънова. Съпругата, разбира се. — Умълчава се, за да ми даде възможност да обмисля думите й. — Аз ще ти помогна. Ще се погрижа нищо да не се обърка.
	Замислям се.
	— Не с лекар — казвам.
	— Не — съгласява се и поне в този миг сме като близки приятелки, все едно седим край масата в кухнята и обсъждаме как ще излезем на среща — момичешки заговор за безобидно флиртуване. — Понякога изнудват. Но не е задължително да е лекар. Може да е човек, на когото имаме доверие.
	— Кой? — питам.
	— Мислех за Ник — отговаря тя почти благо. — Отдавна работи при нас. Предан е. Мисля, че бих могла да го уредя с него.
	Ето кой изпълнява скромните й поръчки на черния пазар. Това ли получава винаги в замяна?
	— Ами Командира? — питам.
	— Е, просто няма да му казваме, нали? — твърдо заявява тя. Не, с нещо повече, с категоричен поглед, все едно щраква портмоне.
	Хрумването увисва помежду ни почти видимо, почти осезаемо: тежко, безформено, тъмно, своеобразен сблъсък, своеобразно предателство. Тя наистина иска това бебе.
	— Рисковано е — изтъквам. — Дори нещо повече. — Собственият ми живот е заложен на карта, но и бездруго скоро ще стане така по един или друг начин, независимо дали го направя, или не го направя. И двете го знаем.
	— Струва си да опиташ — отговаря тя. Аз също мисля така.
	— Добре — казвам. — Да.
	Тя се привежда напред.
	— Може би ще успея да ти уредя нещо — предлага. Защото съм се държала добре. — Нещо, което искаш — добавя почти ласкателно.
	— И какво е то? — питам. Не се сещам за нищо, което истински да желая и което тя е способна да ми достави.
	— Снимка — казва, все едно ми предлага детинска залъгалка: сладолед, разходка в зоопарка. Отново вдигам поглед недоумяващо. — Нейна снимка, на момиченцето ти. Но само може би.
	Знае къде са я настанили, знае къде я държат. Знаела го е от самото начало. Нещо ме сграбчва за гърлото. Кучка такава — да не ми каже, да не ми съобщи поне нещичко. Дори да не спомене. Като от дърво е, от желязо, представа си няма. Не мога да й го кажа обаче, не мога да се лиша дори от такава дреболия. Не мога да се откажа от тази надежда. Не отронвам нито дума.
	А тя се усмихва, дори кокетничи, долавям намек за предишната й съблазнителност от малкия екран, искра пробягва по лицето й като статично електричество.
	— Прекалено горещо е за това, не мислиш ли? — подмята и поема вълната от ръцете ми, където е била през цялото това време. После взема цигарата, с която си е играла, и малко неловко я притисва към дланта ми, затваря пръстите ми около нея. — Намери си клечка кибрит — поръчва ми. — Те са в кухнята, може да поискаш от Рита. Кажи й, че аз съм поръчала. Само една обаче, да не навредим на здравето ти — добавя дяволито.


>>	Тридесет и втора глава

	Рита седи на масата в кухнята. Пред нея има купа, в която плуват кубчета лед. В нея плуват репички, превърнати в цветя, рози или лалета. На дъската за рязане Рита оформя още цветя с ножа си, едрата й длан е сръчна, безразлична. Останалата част от тялото й е неподвижна, лицето й също. Сякаш изпълнява номера с ножа в унес. Върху бялата емайлирана повърхност има купчина репички, измити, но ненарязани. Малки ацтекски сърца.
	Не си прави труда да вдигне поглед, когато влизам.
	— Всичко ли донесе? — пита, докато вадя пакетите за оглед.
	— Може ли да ми дадеш кибрит? — питам. Учудвам се как дори само със смръщеното си лице, с безчувствеността си ме кара да се чувствам като невръстно, молещо се дете, което мрънка досадно.
	— Кибрит ли? — пита тя. — Че за какво ти е кибрит?
	— Тя каза, че може да ми дадеш — заявявам, но не искам да призная за цигарата.
	— Кой каза? — Продължава да се занимава с репичките, без да нарушава ритъма си. — Нямаш нужда от кибрит. Ще вземеш да подпалиш къщата.
	— Питай я, ако искаш. Навън на моравата е.
	Рита завърта очи към тавана, сякаш безмълвно се съветва с някое божество там. После въздъхва, надига се тежко и с досада изтрива ръце в престилката си, за да ми покаже какви неприятности й създавам. Отива до шкафа над мивката, без да бърза, намира връзката ключове в джоба си, отключва вратичката.
	— Тук го държа през лятото — казва сякаш на себе си. — Няма нужда от огън в това време.
	От април помня, че всъщност Кора пали огъня в дневната и в трапезарията, когато захладнее.
	Клечките за кибрит са дървени, в плъзгаща се картонена кутийка — събирах ги навремето, за да си правя чекмеджета в куклената къща. Отваря кутийката, надниква вътре и избира коя клечка да ми даде.
	— Нейна работа си е — промърморва. — Нищо не можеш да й кажеш. — Едрата й длан се спуска, избира клечка и ми я подава. — И внимавай да не подпалиш нещо — предупреждава ме тя. — Пердетата в стаята си например. И така е горещо.
	— Няма. Не ми трябва за това.
	Не благоволява да ме попита за какво ми трябва клечката.
	— Пет пари не давам, ако щеш, я изяж — отговаря. — Позволила ти е една клечка, затова ти давам една.
	Обръща ми гръб и отново сяда на масата. После взема кубче лед от масата и го лапва. Необичайно за нея. Никога не съм я виждала да дъвче нещо, докато работи.
	— Вземи си и ти — подканя ме. — Жал ми е, че трябва да носиш тези калъфки на главата си в това време.
	Учудвам се — обикновено нищо не ми предлага. Може би смята, че след като съм се издигнала достатъчно, за да получа клечка кибрит, и тя може да си позволи да ми направи малък жест. Да не би внезапно да съм се озовала сред съществата, чието благоволение трябва да печели?
	— Благодаря — казвам. Внимателно прибирам клечката в ципа на ръкава си, където е и цигарата, за да не се намокри, и вземам кубчето лед. — Репичките са красиви — казвам в отговор на подаръка, който ми е направила, на нейната проява на добра воля.
	— Стремя се да върша всичко правилно, това е — отговаря тя, отново начумерена. — Иначе какъв е смисълът?


	Минавам по коридора, качвам се по стълбите, бързам. Прелитам покрай издутото огледало в коридора — червен силует, който мярвам с периферното си зрение, червено димно привидение. В главата ми пуши, вече усещам вкуса в устата си, дробовете ми го засмукват, изпълват тялото ми с дълго, ароматно, мръсно и канелено дихание, а после приливът на никотин достига кръвта.
	След толкова много време сигурно ще ми прилошее. Не бих се изненадала. Но дори тази мисъл посрещам охотно.
	Крача по коридора — къде да го направя? В банята, като пусна водата, за да прочисти въздуха, или в спалнята, да поемам дима хрипливо до отворения прозорец? Кой ще ме спипа? Кой знае?
	Но дори докато се наслаждавам на предстоящото, докато предвкусвам удоволствието, си мисля за нещо друго.
	Не бива да пуша тази цигара.
	Мога да я накъсам и да я изхвърля в тоалетната. Или да я дъвча и така да се напуша — и това ще свърши работа, мъничко, останалото да си запазя.
	Така ще си запазя кибритената клечка. Мога да пробия дупчица в дюшека и внимателно да я пъхна вътре. Няма да забележат толкова тъничко нещо. Ще си стои там нощем, под мен, докато съм в леглото. Ще спя върху нея.
	Бих могла да подпаля къщата. Мисълта е толкова приятна, че ме побиват тръпки.
	Бягство, бързо и на косъм.


	Лежа в леглото и се преструвам, че спя.
	Предната вечер Командирът долепи пръстите си и впери поглед в мен, докато втривах крема за ръце. Странно, зачудих се дали да не му поискам цигара, но се отказах. Разумна съм, знам, че не бива да искам много наведнъж. Не искам да си помисли, че го използвам. Пък и не искам да го прекъсвам.
	Снощи си наля питие — скоч с вода. Започнал е да пие в мое присъствие, за да се отпусне след работа, така казва. Допускам, че е под напрежение. На мен обаче никога не предлага и аз не го моля — и двамата знаем за какво е тялото ми. Когато го целувам за лека нощ „като наистина“, дъхът му мирише на алкохол и аз го вдишвам като дим. Признавам, че се наслаждавам на този дъх на разгул.
	Понякога, след няколко питиета, той глупаво започва да мами на скрабъл. Насърчава и мен да го правя — вземаме допълнителни букви и изписваме с тях несъществуващи думи, думи като „омен“ и „глопав“, и се кискаме. Понякога пуска радиото на къси вълни, пуска ми минута-две от радио „Свободна Америка“, за да ми демонстрира, че може. После отново го изключва. Проклети кубинци, казва. Що за глупости — детски градини за всички?
	Понякога след игрите присяда на пода до стола ми и ме държи за ръка. Главата му е малко по-ниско от моята, затова като погледне нагоре, ми прилича на момченце. Сигурно се забавлява с това фалшиво покорство.
	Той е високо в йерархията, казва Гленова. На върха е, ама наистина на върха.
	В такива мигове ми е трудно да си го представя.
	Понякога се опитвам да се поставя на негово място. Правя го като тактика, за да отгатна как ще му се иска да се държи с мен. Трудно ми е да повярвам, че имам някаква власт над него, каквато и да било, но имам, макар да е неустановена.
	От време на време ми се струва, че се виждам, както ме вижда той, макар и замъглено. Има неща, които иска да ми докаже, подаръци, които иска да ми даде, услуги, които иска да ми направи, нежност, която му се иска да породи.
	Да, несъмнено иска. Особено след няколко питиета.
	Понякога става раздразнителен, друг път се настройва философски или го обзема желание да обяснява, да се оправдава. Като предната вечер.
	Не само жените бяха проблемът, казва. Основният проблем са мъжете. За тях вече няма нищо.
	Нищо ли?, питам. Но те имаха…
	Няма какво да правят, казва.
	Могат да печелят пари, изтъквам малко злобно. В момента не се страхувам от него. Трудно е да се страхуваш от човек, който седи и те гледа как си слагаш крем за ръце. А липсата на страх е опасна.
	Не е достатъчно, казва той. Твърде абстрактно е. Имам предвид, че няма какво да правят с жените.
	Какво искате да кажете?, питам. Ами Порноъглите? Бяха навсякъде, имаше дори моторизирани.
	Не говоря за секс, обяснява. Сексът беше част от всичко, но твърде лесна част. Всеки можеше просто да си го купи. Нямаше нищо, за което да полагаш усилия, за което да се бориш. Разполагаме със статистика от онова време. Знаеш ли от какво се оплакват най-много? От неспособността да чувстват. Мъжете се бяха разочаровали дори от секса. Дори от брака.
	А сега чувстват ли?, питам.
	Да, отговаря и ме поглежда. Чувстват. Изправя се, заобикаля бюрото и се приближава до стола ми. Полага длани върху раменете ми, в гръб. Не го виждам.
	Приятно ми е да знам какво мислиш, долита гласът му зад мен.
	Не мисля много, подмятам нехайно. Всъщност той иска близост, но не мога да му я дам. Няма полза да мисля, нали? Мнението ми няма значение.
	Тъкмо затова той може да ми казва разни неща.
	Хайде стига, стисва ме лекичко с дланите си. Мнението ти ме интересува. Интелигентна си, би трябвало да имаш мнение.
	За какво?, питам.
	За това, което направихме. За резултата.
	Застивам неподвижно. Опитвам да изпразня съзнанието си. Замислям се за небето нощем, когато няма луна.
	Нямам мнение, отговарям.
	Той въздъхва, отпуска ръце, но не ги вдига от раменете ми. Знае какво мисля, знае, и още как.
	Не може да приготвиш омлет, без да счупиш яйцата, казва. Мислехме, че ще се справим по-добре.
	По-добре ли?, питам тихо. Как е възможно да смята, че това е по-добре?
	Никога не е по-добре за всички, изтъква той. За някои става по-зле.


	Лежа по гръб, влажният въздух над мен е като капак. Като пръст. Иска ми се да завали. Още по-добре — да се разрази гръмотевична буря, с черни облаци, светкавици, оглушителен тътен. Тогава ще мога да сляза в кухнята, да кажа, че ме е страх, и да поседя с Рита и с Кора край кухненската маса. Ще ми позволят да ме е страх, защото и тях ги е страх, ще ме допуснат. Ще горят свещи, ще виждаме как лицата ни се появяват и изчезват на треперливата светлина, на белите назъбени мълнии през прозорците. О, Боже, ще възкликне Кора. О, Боже, спаси ни.
	След това въздухът ще стане по-свеж — и по-лек.
	Вдигам очи към тавана, към кръга от гипсови цветя. Нарисувай кръг, пристъпи в него, той ще те предпази. От средата е висял полилей, а от него — усукана ивица от чаршаф. На нея се е полюшвала, съвсем лекичко, като махало, както се люлее дете, увиснало на ръце от клона на дърво. Тогава е била в безопасност, напълно защитена, преди Кора да отвори вратата. Понякога ми се струва, че още е тук, с мен.
	Чувствам се погребана.


>>	Тридесет и трета глава

	Късно следобед е, небето е мъгливо, слънчевата светлина е разсеяна, но тежка и вездесъща като бронзов прашец. Крача с Гленова по тротоара, двете сме, а пред нас има друга двойка, на отсрещния тротоар — още една. Сигурно изглеждаме добре отдалеч — колоритни като холандски млекарки от бордюра на някой тапет, като лавица с костюмирани керамични солници, като флотилия от лебеди или нещо друго, което се повтаря без промяна и с поне някаква грациозност. Успокоителна гледка за окото, за очите, за Очите, защото тъкмо за тях е предназначено това представление. Запътили сме се към Молитвонадата, за да покажем колко сме покорни и благочестиви.
	Не се вижда нито едно глухарче, моравите са облизани. Копнея поне за едно, едно-едничко, глуповато и дръзко случайно глухарче, от което трудно можеш да се отървеш и което е постоянно жълто като слънцето. Весело и плебейско, грее еднакво за всички. Правехме си пръстени от глухарчета, венци и медальони, по пръстите ни оставаха петна от горчивото мляко. Поднасям едно под брадичката й: я да видим обичаш ли масло? Като го помирише, по носа й ще полепнат полени. Или това ставаше с лютичетата*? Или издухваш пухчетата на глухарче — представям си я как тича по поляната, по ей тази поляна точно пред мен, на две или три годинки, размахва едно цвете като фойерверк, мъничка бяла факла от бял огън, и във въздуха се разлитат бели парашутчета. Духни, и ще разбереш колко време**. Толкова много време, отлетяло с летния бриз. По маргаритките гадаехме за любов, и това правехме.
	[* Популярна детска закачка. Когато доближиш глухарче до нечия брадичка, вратът и шията се озаряват в жълто, което се приема за признак, че малчуганът обича масло. — Б.пр.]
	[** Игра, позната като „часовник от глухарче“: часът е толкова, колкото пъти се налага да духнеш, за да разпръснеш всички семена. — Б.пр.]


	Нареждаме се да преминем през пропускателния пункт, заставаме по двойки като момичета от частни училища, които са излезли на разходка и са закъснели много. С години, затова всичко е пораснало — краката, телата, роклите, всички заедно. Като омагьосано. Вълшебна приказка, така ми се иска да вярвам. Вместо това обаче ни пускат по двойки и ние продължаваме по пътя си.
	След малко завиваме надясно, минаваме покрай „Лилия“ и продължаваме надолу към реката. Иска ми се да можех да отида далеч до широките брегове, където преди се припичахме на слънце, където са извивките на мостовете. Ако се спуснеш достатъчно по брега на реката, по лъкатушните й извивки, ще стигнеш до морето, но какво ще правиш там? Ще събираш миди, ще се излежаваш по мазните камъни.
	Не отиваме на реката обаче, от тази страна няма да видим малките куполи на сградите, бели, обточени със синьо и златно, такава целомъдрена веселост. Завиваме пред една по-модерна сграда, над чийто вход виси голям плакат: ЖЕНСКА МОЛИТВОНАДА ДНЕС. Плакатът скрива предишното име на сградата — на някакъв мъртъв президент, жертва на атентат. Под червения надпис има по-ситни черни букви с рисунка на крилатото око отстрани: Бог е национално богатство. От двете страни на входа стоят неизменните Пазители — две двойки, общо четири, с оръжие отстрани, с вперени напред очи. Приличат на манекени с вчесаната си коса, изгладена униформа и сурови младежки лица. Днес няма пъпчиви. Всеки е преметнал през рамо автомат в готовност за евентуална опасност или подривни действия, които подозират, че може да предприемем вътре.
	Молитвонадата ще се проведе в покрит вътрешен двор — правоъгълно пространство с покрив с оберлихти. Не е градска, тя се провежда на стадиона, а е само за нашия квартал. Сгъваеми столове са подредени на редици отдясно за Съпругите и дъщерите на високопоставените служители или офицери — не че има голяма разлика. Галериите горе с техните бетонни парапети са за по-нископоставените жени, за Мартите, Иконосъпругите с пъстрите им рокли. Присъствието им на Молитвонадата не е задължително, особено ако са на смяна или имат малки деца, но галериите въпреки това се пълнят. Допускам, че за тях все пак е някакво развлечение, подобно на цирк или на представление.
	Няколко Съпруги вече са се настанили, издокарани с най-хубавите си сини рокли с бродерия. Усещаме погледите им върху нас, докато минаваме по двойки с червените си рокли, за да се настаним срещу тях. Гледат ни, преценяват ни, шушукат за нас, усещаме очите им като мравчици да пълзят по кожата ни.
	Тук няма столове. Нашите места са оградени с усукан шнур от червена коприна, като онези по кината навремето, за да удържат тълпата. Въжетата ни отделят, бележат ни, предпазват другите да не ги замърсим, очертават нещо като кошара и ние влизаме, настаняваме се в редици, което прекрасно умеем, после коленичим на циментовия под.
	— Отиди отзад — промърморва Гленова до мен. — Ще можем да поговорим по-спокойно.
	Когато коленичим с наведена глава, навсякъде край нас чувам шепот като бръмченето на насекоми сред високи сухи треви: облак от шушукания. Това е едно от местата, на които можем по-спокойно да си разменяме новини, да си ги предаваме една на друга. Трудно им е да нарочат конкретно някой от нас или да чуят какво се говори. Пък и не биха прекъснали ритуала, не и пред телевизионните камери.
	Гленова ме смушква отстрани с лакът, за да привлече вниманието ми, и аз вдигам очи бавно и крадешком. От мястото си имаме добра видимост към входа за вътрешния двор, откъдето продължават да се стичат хора. Сигурно Джанин е целяла да я видя, защото е тук, заедно с нова партньорка, не с предишната. Тази не я познавам. Значи Джанин е прехвърлена в нов дом, на ново място. Рано е за това, да не би нещо да не е наред с кърмата й? Това може да е единствената причина да я преместят, освен ако не са се счепкали за бебето, което се случва по-често, отколкото предполагате. Възможно е след раждането да не е искала да се раздели с него. Личи си. Тялото й под червената рокля е много слабо, почти кльощаво, изгубила е сиянието си като бременна. Лицето й е пребледняло и издължено, сякаш жизнените й сокове са пресъхнали.
	— Оказало се болно — казва Гленова отстрани до главата ми. — В крайна сметка не било наред.
	Има предвид бебето на Джанин, бебето, преминало през Джанин на път за някъде другаде. Малката Анджела. Не беше правилно да й дадат име толкова скоро. Усещам прилошаване дълбоко в корема си. Не е прилошаване, а празнота. Не искам да узнавам какво не е наред с бебето.
	— Божичко! — възкликвам. Да преживееш всичко това напразно. Дори по-зле от напразно.
	— Второто й е — казва Гленова. — Без да броим нейното преди. Помятала е в осмия месец, нали знаеш?
	Гледаме как Джанин влиза в ограденото с въжета място зад булото на своята недосегаемост, на лош късмет. Вижда ме, няма как да не ме вижда, но погледът й се плъзва през мен. Този път няма ликуваща усмивка. Обръща се, коленичи и вече виждам само гърба й и слабите приведени рамене.
	— Мисли, че вината е нейна — прошепва Гленова. — Две бебета едно след друго. Задето е била грешница. Говори се, че използвала лекар, че в крайна сметка не било на нейния Командир.
	Не мога да кажа, че знам, защото Гленова ще се пита откъде. Доколкото знае, тя е единственият ми източник поне на тази информация, с каквато разполага в изобилие. Откъде е научила това за Джанин? От Мартите? От партньорката на Джанин в покупките? Подслушвала е пред затворени врати как Съпругите, седнали на чай и вино, плетат мрежите си. Дали Серина Джой ще говори и за мен след това, ако направя, каквото иска? Веднага се съгласи, наистина не подбира — съгласна е на всичко на два крака и с хубав сещате се какво. Те не са гнусливи, не изпитват същите чувства като нас. А другите слушат, приведени напред на стола си: мили боже, какъв ужас, каква похот! Как е могла? Къде? Кога?
	Както със сигурност са направили и с Джанин.
	— Това е ужасно — казвам. Но наистина Джанин е способна да си причини това, да си внуши, че недостатъците на бебето се дължат единствено на нея. Хората обаче са готови на всичко, само и само да не признаят, че животът им няма смисъл. Безполезни. Безсюжетни.


	Една сутрин, докато се обличахме, забелязах, че Джанин още е по бялата си памучна нощница. Седеше на ръба на леглото.
	Погледнах към двойната врата на физкултурния салон, където обикновено стоеше Лелята, за да проверя дали е забелязала, но Лелята я нямаше. Вече ни имаха по-голямо доверие и понякога ни оставяха по няколко минути без надзор в класната стая и дори в кафенето. Сигурно пазачката ни беше излязла да изпуши цигара или да изпие чаша кафе.
	Виж, казах на Алма, чието легло беше до моето.
	Алма погледна към Джанин. После двете се приближихме към нея. Облечи се, Джанин, каза Алма на белия гръб на Джанин. Не искаме допълнителни молитви заради теб. Джанин обаче не помръдна.
	Мойра също се приближи. Беше преди да избяга втория път. Все още куцаше заради онова, което бяха направили със стъпалата й. Заобиколи леглото, за да вижда лицето на Джанин. Елате тук, повика тя мен и Алма. Другите също започваха да се скупчват, образува се малка група. Махайте се, нареди им Мойра. Ами ако онази се върне?
	Бях се вторачила в Джанин. Очите й бяха отворени, но изобщо не ме виждаха. Бяха окръглени, ококорени, а зъбите й бяха заголени в застинала усмивка. Шепнеше си нещо през зъби, през усмивката. Трябваше да се приближа.
	Здравей, каза тя, но не на мен. Казвам се Джанин. Аз ще ви обслужвам тази сутрин. Кафе или чай предпочитате?
	Боже, възкликна Мойра до мен.
	Не богохулствай, предупреди Алма.
	Мойра стисна рамото на Джанин и го разтърси. Опомни се, Джанин, рязко нареди тя. И не използвай тази дума!
	Джанин се усмихна. Приятен ден, каза тя.
	Мойра я шамароса през лицето, два пъти, по едната и по другата буза. Ела на себе си, каза тя. Върни се тук! Не можеш да останеш там, вече не си там! Това го няма.
	Усмивката на Джанин се стопи. Тя вдигна длан към бузата си. Защо ме ударихте?, попита тя. Не беше ли хубаво? Ще ви донеса друго. Нямаше нужда да ме удряте.
	Не знаеш ли какво ще направят?, попита Мойра. Говореше тихо, но строго, решително. Погледни ме. Казвам се Мойра и това е Червеният център. Погледни ме.
	Очите на Джанин започнаха да фокусират. Мойра? Не познавам никаква Мойра.
	Няма да те изпратят в Лечебницата, хич не си го и помисляй, предупреди я Мойра. Няма да си играят да те лекуват. Няма да си направят дори труда да те изпратят с кораб в Колониите. Ако прекалиш, ще те заведат в Химическата лаборатория и ще те инжектират. А после ще те изгорят със сметта като Нежена. Така че, забрави.
	Искам у дома, простена Джанин и се разплака.
	Мили боже, възкликна Мойра. Престани вече. Онази ще се върне всеки момент, казвам ти. Обличай си проклетите дрехи и млъквай.
	Джанин продължи да хленчи, но се изправи и започна да се облича. Ако го направи пак, а мен ме няма, предупреди ме Мойра, просто я шамаросай така. Не бива да минава отвъд. Заразно е.
	Явно тогава вече е планирала как ще се измъкне.


>>	Тридесет и четвърта глава

	Местата за сядане във вътрешния двор вече се запълват, шумолим и чакаме. Най-сетне се появява и Командирът, който отговаря за тази служба. Оплешивяващ и набит мъж, прилича на футболен треньор. Облечен е с униформата си — строго черно с редици ордени и отличия. Трудно можеш да не се впечатлиш, но аз се старая: опитвам да си го представя в леглото с жена му и с Прислужницата му, как я опложда като обезумял, като разгонена сьомга, преструвайки се, че не му е приятно. Когато Господ е заръчал да се множим и плодим, този мъж ли е имал предвид?
	Командирът слиза по стълбите към подиума с червена драперия и избродирано голямо око с бели криле. Оглежда всички и тихите ни гласове замлъкват. Дори не се налага да вдигне ръка. После гласът му се разнася по микрофона и от тонколоните, лишен от ниските си тонове, поради което звучи остър и металически, сякаш не го произвеждат тази уста и това тяло, а самите тонколони. Глас с цвят на метал и форма на тръба.
	— Днес е ден за благодарност — подема той, — ден за възхвала.
	Отнасям се нанякъде по време на речта му за победа и саможертва. Следва по-дълга молитва за недостойните съсъди, след това химн: „Има балсам в Галаад“*.
	[* Спиричуъл, вдъхновен от „Нима няма балсам в Галаад? Нима там няма лекар? А защо няма изцеление за дъщерята на моя народ?“ (Иер. 8:22). — Б.пр.]
	„Има бомба в Галаад“, казваше Мойра.
	После идва ред на главното. Влизат двайсет Ангели, току-що завърнали се от фронта, току-що отличени, маршируват двама по двама към откритото пространство в средата. Мирно, свободно. След това двайсет забулени дъщери в бяло стеснително пристъпват напред, а майките им ги придържат за лакътя. Сега майките, а не бащите отдават дъщерите си и уреждат браковете. Разбира се, брачните съюзи се уговарят. Тези момичета не са оставали насаме с мъж от години — от толкова години, колкото ние всички правим това.
	Дали са достатъчно големи да помнят нещо отпреди, да играят бейзбол по джинси и маратонки, да карат велосипеди? Да четат книги сами? Някои още нямат четиринадесет — изпращайте ги по-рано, не губете нито минута, гласи правилото — но сигурно и те помнят. Момичетата след тях също ще помнят, още три-четири години, но след това не. Винаги ще са в бяло, на момичешки групи, винаги ще са безмълвни.


	Дадохме им повече, отколкото отнехме, каза Командирът. Помисли си какви неприятности имаха преди. Не помниш ли баровете за самотници, унизителните срещи на сляпо в училище? Пазара на плът? Не помниш ли ужасната пропаст между онези, които успяваха да си намерят мъж, и онези, които не успяваха? Някои от тях бяха отчаяни до смърт, слабееха страховито или помпаха гърдите си със силикон, режеха си носа. Само си помисли за това човешко нещастие.
	Махна с ръка към своята купчина със стари списания. Винаги се оплакваха. Такива проблеми, онакива проблеми. Помниш ли обявите в колонките с лични съобщения: умна и привлекателна жена на трийсет и пет? А така всички имат мъж, никоя не е пропусната. Освен това, ако все пак се омъжат, имат едно дете, две деца, на съпруга му идва до гуша и изчезва, а те минават на социални помощи. Или пък съпругът остава вкъщи и започва да ги бие. Ако пък работят, дават децата на детска градина или ги оставят при някоя жестокосърдечна и невежа жена, на която трябва да плащат сами от жалката си заплата. Парите бяха единственото мерило за всички, жените не се ползваха с уважение, задето са майки. Нищо чудно, че се отказаха от всичко това. А сега са защитени, спокойно осъществяват биологичното си предназначение. С пълна подкрепа и насърчение. Кажи ми, ти си интелигентен човек, искам да чуя какво мислиш. Какво пропуснахме?
	Любовта, отговорих.
	Любовта ли?, попита Командирът. Каква любов?
	Влюбването, поясних.
	Командирът ме погледна с прямите си момчешки очи. О, да, каза. Чел съм списания, такива са ви ги пробутвали, нали? Но погледни статистиката, мила моя. Наистина ли си е струвало да се влюбиш? Уредените бракове открай време са също толкова успешни, дори повече.


	Любов, възкликваше Леля Лидия с омерзение. Само да ви пипна. Никакви такива глезотии тук, ясно ли е, момичета? И размахваше заканително пръст. Работата не е в любовта.


	От историческа гледна точка, каза Командирът, онези години бяха чисто и просто аномалия. Отклонение. Ние просто върнахме нещата в нормалното им русло.
	Обикновено женските Молитвонади се провеждат на групови сватби като тази. Мъжките са за военни победи. Съответно това са нещата, за които се очаква да се радваме най-много. Понякога обаче женските Молитвонади са заради някоя монахиня, която се отказва от обета си. Повечето такива са се случвали по-рано, когато са ги арестували, но и днес продължават да намират, измъкват ги от нелегалност, от местата, където се крият като къртици. И така изглеждат: с отслабено зрение, заслепени от твърде силната светлина. Старите веднага изпратиха в Колониите, но младите и плодовитите опитаха да обърнат в новата вяра, а когато успяваха, всички идвахме тук, за да наблюдаваме как преминават през обреда, как се отказват от целомъдрието си, как се жертват в името на общото благо. Застават на колене, Командирът отправя молитва и те получават червения воал, както сме направили всички ние. Не им е позволено обаче да стават Съпруги. Все още ги смятат за опасни, за да ги поставят в толкова влиятелно положение. От тях лъха на вещерство, на нещо загадъчно и екзотично, което си остава въпреки цялото търкане, бичуването по стъпалата и престоя в изолатора. Носят се слухове, че винаги ги бият по стъпалата, че винаги лежат в изолатора — просто не се дават лесно. Много от тях предпочитат да заминат за Колониите. Никоя от нас не иска такава да й се падне за спътница в покупките. Те са по-сломени от повечето от нас, с тях все ти е неловко.


	Майките са разположили момичетата с бели воали по местата им и са се върнали на столовете си. Някои от тях плачат тихо, някои се потупват една друга по гърба и се държат за ръце, показно се използват носни кърпички. Командирът продължава ритуала:
	— Също така и жените, облечени прилично, със срамежливост и целомъдрие да се гиздят, не с плетенки, ни със злато, или с бисери, или драгоценни дрехи, а с добри дела, както прилича на жени, които се посвещават на благочестие. Жената да се учи в безмълвие и пълно покорство. — Тук той ни измерва с поглед. — Пълно — повтаря. — На жена не позволявам да поучава, нито да господарува над мъж, но заповядвам да бъде в безмълвие. Защото по-напред биде създаден Адам, а после Ева; и не Адам биде прелъстен, а жената биде прелъстена и падна в престъпление; но ще се спаси чрез раждане на деца, ако пребъде във вяра, в любов и в светост с целомъдрие*.
	[* Тим. 2:9-15. — Б.пр.]
	Ще се спаси чрез раждане на деца, мисля си. А какво сме си мислели преди, че ще ни спаси?
	— Да го каже на Съпругите — промърморва Гленова, — докато се наливат с шери и си чешат езиците. — Има предвид онази част за безмълвието. Вече можем да говорим, Командирът е приключил с основния ритуал и си разменят пръстените, вдигат воалите. Момиче, гледай хубавичко, мисля си, защото вече е твърде късно. Ангелите по-късно ще имат право на Прислужници, особено ако новите им Съпруги не могат да родят дете. Но с вас, момичета, е свършено. Получавате точно каквото виждате, заедно с пъпките и всичко останало. Само че от вас не се очаква да ги обичате. Много скоро ще го разберете. Просто изпълнявайте мълчаливо дълга си. Ако се съмнявате, когато лежите по гръб, гледайте тавана. Кой знае какво ще видите там, горе? Погребални венци с ангели, съзвездия от прах — звезден и друг, загадъчните следи от паяци. Винаги има какво да занимава търсещия ум.
	Нещо не е наред ли, скъпа?, гласеше стара шега.
	Не, защо?
	Помръдна. Просто не мърдай.


	Целта ни е да постигнем дух на другарство сред жените. Всички трябва да се обединим, казва Леля Лидия.
	Другарство, дрън-дрън, казва Мойра през дупката в тоалетната. Таковай се, Лельо Лидия, както се казваше преди. Колко залагаш, че е накарала Джанин да застане на колене? Какво според теб се случва в кабинета й? Бас ловя, че я кара да се потруди над спаружената й стара…
	Мойра!, възкликвам.
	Какво Мойра?, прошепва тя. И ти си го мислила, признай си.
	Няма полза от тези приказки, казвам, но въпреки това ме досмешава. Но тогава още се преструвах, че трябва да се постараем да запазим поне някакво подобие на достойнство.
	Задръстена си беше и такава си остана, отсича Мойра, но нежно. Има полза. Има огромна полза.
	И е права, вече го знам, докато стоя на колене на този безспорно твърд под и слушам монотонния ритуал. Има някаква сила в това да шушукаш неприлични неща за онези на власт. Има нещо адски усладително, палаво, потайно, забранено, вълнуващо. Като някакво заклинание е. Принизява ги, превръща ги в общ знаменател, с който можем да се справим. Някой непознат е издълбал в боята на кабинката на тоалетната: Леля Лидия смуче. Същинско знаме, размахано от върха на бунта. Въодушевяваща е дори представата, че Леля Лидия прави такова нещо.
	Затова сега, сред тези Ангели и техните изцедени бели булки, си представям обилно потене и сумтене, влажни и несдържани срещи, и нещо още по-приятно — позорни провали, членове като спаружени моркови, измъчено ръчкане в студена и неотзивчива плът като сурова риба.


	Когато ритуалът най-сетне приключва, Гленова ми казва със своя лек, пронизващ шепот:
	— Знаем, че се срещаш насаме с него.
	— С кого? — питам и устоявам на порива да я погледна. Знам с кого.
	— С твоя Командир — отговаря. — Знаем, че го правиш.
	Питам я откъде.
	— Просто знаем — отговаря. — Какво иска? Извращения ли?
	Трудно ще ми бъде да й обясня какво точно иска, защото още не мога да го назова.
	Как да опиша какво се случва в действителност помежду ни? Ще ми се присмее. По-лесно ми е да отговоря:
	— В известен смисъл. — Така поне запазвам достойнството на принудата.
	Тя се замисля.
	— Ще се изненадаш колко много от тях го правят.
	— Нищо не мога да направя — отвръщам. — Не мога да не отида.
	Тя трябва да го знае. Вече сме на тротоара и не е безопасно да разговаряме, твърде близо сме до другите и защитното шушукане на тълпата вече го няма. Крачим мълчаливо, изоставаме от другите, докато най-сетне тя преценява, че може да каже:
	— Разбира се, че не можеш. Но узнай и ни кажи.
	— Какво да узная? — питам.
	По-скоро усещам, отколкото виждам как леко извърта глава.
	— Каквото можеш.


>>	Тридесет и пета глава

	А сега трябва да запълня пространството в прекалено топлата си стая, също и време. Време-пространство между тук и сега и там и тогава, прекъснато от вечерята. Пристигането на подноса нагоре по стълбите, като че ли съм инвалид. Инвалид, невалиден човек. Без паспорт. Без изход.


	Това се случи в деня, когато опитахме да преминем границата с чисто новите си паспорти, които уверяваха, че сме някой друг: че Люк например не се е развеждал и поради това по силата на закона сме законни.
	Мъжът влезе вътре с паспортите ни, след като му обяснихме за пикника, след като той надникна в колата ни и видя заспалата ни дъщеря сред нейния зоопарк от опърпани животни. Люк ме потупа по ръката и излезе от колата да се разтъпче и да наблюдава мъжа през прозореца на имиграционната служба. Аз останах в колата. Запалих цигара, за да се успокоя, вдъхнах дима продължително — фалшиво успокоение. Наблюдавах двамата войници с непознати униформи, които вече започваха да стават познати: стояха бездейно до подвижната бариера, боядисана на жълти и черни ивици. Не правеха нищо особено. Единият наблюдаваше ято птици, чайки, които се издигнаха и завъртяха в кръг, а после кацнаха на перилата на един мост отвъд. Наблюдавах него, наблюдавах и тях. Всичко имаше обичайния си цвят, но по-ярък.
	Всичко ще бъде наред, молех се мислено. О, нека да е наред. Нека да преминем, нека да преминем. Само този път и ще направя всичко. Така и няма да разбера какво си въобразявах, че мога да направя за онзи, който ме чува — нещо, от което да има някаква полза или което дори да го интересува!
	После Люк се върна в колата твърде бързо, завъртя ключа и даде на заден. Той вдигна телефона, каза ми. Подкара много бързо и ето ни на черния път, в гората, изхвърчаме от колата и хукваме. Хижа, в която да се скрием, лодка, не знам какво си мислехме. Онзи ни увери, че паспортите са наред, затова нямахме почти никакво време да планираме. Може би е имал план, някаква карта в главата си. Що се отнася до мен, аз просто бягах, колкото може по-далеч.
	Не искам да разказвам тази история.


	Не съм длъжна да я разказвам. Не съм длъжна да разказвам нищо, нито на себе си, нито на някой друг. Мога да си седя тук преспокойно. Мога да се отдръпна. Възможно е да навлезеш толкова дълбоко в себе си, толкова навътре и назад, че никога да не могат да те измъкнат.
	_Nolite te bastardes carborundorum._ Много й е помогнало, няма що.
	Защо да се съпротивлявам?


	Няма да се получи.


	Любов ли?, попита Командирът.
	Това е по-добре. От това разбирам. За това можем да говорим.
	Влюбване, казвам. Всички сме го изпитвали навремето по един или друг начин. Как е възможно толкова да сме го омаловажавали? Дори сме се присмивали. Като на нещо тривиално, превземка, каприз. А е било тъкмо обратното — имало е тежест. Било е най-важното нещо, начин да проумееш себе си. Ако никога не ти се е случвало, нито веднъж, ще си като мутант, като същество от открития космос. Всички го знаеха.
	Влюбване, така го наричахме. Паднах си по него. Бяхме жени, които падаха. Вярвахме в това пропадане — толкова прекрасно, като полет, и в същото време плашещо, крайно, невероятно. Бог е любов, така казваха навремето, но ние обърнахме фразата наопаки и любовта, както и раят, винаги бяха зад следващия ъгъл. Колкото по-трудно ни беше да обичаме конкретния мъж до себе си, толкова повече вярвахме в абстрактната и абсолютна Любов. Винаги чакахме превъплъщението. Тази дума — словото, добило плът.
	И понякога се получаваше за известно време. Такава любов идва и си отива, трудно се помни впоследствие, като болката. Един ден поглеждаш човека и си мислиш: аз те обичах, в минало време, и ще те изпълни недоумение, защото си направил нещо толкова невероятно, опасно и глупаво. Разбираш и защо приятелите ти говореха толкова уклончиво за това навремето.
	Сега споменът ти носи огромна утеха.
	Или пък понякога, дори когато още си влюбен, още си падаш, се събуждаш посред нощ, когато лунната светлина струи през прозореца върху спящото ти лице и прави сенките под очите ти още по-тъмни и по-вдлъбнати, отколкото денем, и си мислиш: кой ги знае какво правят, когато са сами или са с други мъже? Кой знае какво говорят, къде ходят? Кой знае какви са в действителност? Под своята обичайност.
	Най-вероятно в такива мигове се питаш: ами ако той не ме обича?
	Или си спомняш истории, които си чела във вестниците за жени, намерени — често са жени, но може да са и мъже или деца, това беше най-лошото — в канавки, в гората или в хладилници в изоставени стаи под наем, облечени или съблечени, сексуално малтретирани или не, във всеки случай — убити. Имаше места, където отказваш да ходиш, предпазни мерки, които вземаш — ключалки по прозорците и вратите, дръпнати пердета, лампи, оставени да светят. Тези неща, които си правила, са като молитви — вършиш ги и се надяваш да те спасят. И в повечето случаи става така. Или нещо друго те спасява — разбираш го от факта, че си още жива.
	Само че всичко това беше уместно само нощем и нямаше нищо общо с мъжа, когото обичаш, поне денем. С този мъж ти се е искало да се получи, да проработи. Затова работиш и над тялото си, заради този мъж. Ако работиш достатъчно усърдно, може би мъжът също ще го стори. Може би ще можете заедно да се справите, като че ли двамата сте загадка, която има решение. В противен случай някой от двамата — най-вероятно мъжът — ще се запилее по собствена траектория, ще вземе и тялото си, с което си толкова привикнала, и ще те остави в мъчителна абстиненция, на която може да се противопоставиш с упражнения. Ако не проработи, значи нагласата ти е погрешна. Всичко, което се случва в живота ти, се смяташе обвързано с положителна или отрицателна енергия, която блика от собствената ти глава.
	Ако не ти харесва, промени го — казвахме си един на друг и на самите себе си. Затова и сменяхме мъжа с друг. Сигурни бяхме, че промяната винаги е за добро. Бяхме ревизионисти — ревизирахме сами себе си.
	Странно ми е да си припомням как разсъждавахме тогава, като че ли всичко ни беше на разположение, като че ли нямаше непредвидени случайности, нямаше ограничения, като че ли бяхме свободни непрекъснато да моделираме и премоделираме непрестанно променящия се периметър на своя живот. И аз бях такава, и аз постъпвах така. Люк не беше първият ми мъж и може би нямаше да е последният. Ако не беше замръзнал така. Ако не беше застинал във времето, във въздуха, сред дърветата там, падайки.
	Навремето изпращаха малък пакет с личните вещи: онова, което е имал у себе си, преди да умре. Така правеха по време на война, казваше майка ми. Колко дълго трябва да си в траур, какво казваха? Принеси живота си в жертва на своя единствен любим. И той наистина беше любим. И единствен.
	Е единствен, казвам. Е, е, само една буква, глупачка такава, не можеш ли да запомниш тази кратичка дума?


	Изтривам лицето си с ръкав. Навремето не бих го направила, за да не се изцапам, но сега няма какво да се размаже. Каквото и изражение да имам, то е истинското, дори да не го виждам.
	Простете ми. Аз съм бежанка от миналото и като другите бежанци си припомням обичаите и навиците, които съм изоставила или съм била принудена да изоставя — и сега оттук всичко ми изглежда много странно и се вманиачавам по него. Като белогвардееца, който пие чай в Париж, останал в двайсети век, аз скитам в миналото, опитвам се да си припомня онези далечни пътища, но прекалено се разнежвам, губя се. Цивря. Да, това е циврене, не е плач. Седя на този стол и пускам влага като гъба.
	И така, отново чакане. За жени в очакване — така наричаха преди онези магазини за бременни. Звучи като че ли чакат на някоя гара. Само че чакането е свързано и с място. Там, където чакаш. За мен това е тази стая. Тук съм празно място между две скоби. Между други хора.


	На вратата се чука. Кора с подноса.
	Но не е Кора.
	— Донесох ти нещо — казва Серина Джой.
	Тогава вдигам поглед и се озъртам, надигам се от стола и се приближавам към нея. Държи полароидна снимка, квадратна и лъскава. Значи още произвеждат такива фотоапарати. Сигурно има и семейни фотоалбуми със снимки на деца, но без Прислужници. За бъдещата история те ще бъдат невидими. Децата обаче ще присъстват в албумите, Съпругите ще ги разглеждат на долния етаж, докато седят край бюфета в очакване на раждането.
	— Задръж я за минутка — казва Серина Джой тихо и заговорнически. — Трябва да я върна, преди някой да открие, че я няма.
	Сигурно някоя Марта е донесла снимката. Съществува мрежа от Марти, значи и те имат полза от това. Добре е да го знам. Взимам снимката от нея и я обръщам с лице към себе си. Тя ли е, така ли изглежда? Моето съкровище.
	Висока и променена. И вече леко се усмихва, толкова скоро, и е с бяла рокличка като за Първо причастие едно време.
	Времето не е спряло. Заляло ме е, отнесло ме е, като че ли съм пясъчна жена, зарязана от нехайно дете твърде близо до водата. За нея съм заличена. Вече съм само сянка, останала далеч зад гладката лъскава повърхност на тази снимка. Сянка на сянката, в каквато се превръщат мъртвите майки. Вижда се в очите й — мен ме няма.
	Тя обаче съществува с бялата си рокличка. Расте и живее. Хубаво ли е това? Благодат ли е?
	И все пак е непоносимо да бъда заличена така. По-добре нищо да не ми беше носила.


	Седя до масичката и ям царевична каша с вилица. Имам вилица и лъжица, но никога нож. Когато има месо, ми го режат предварително, като че ли нямам нужните умения или зъби. А имам и двете. Точно затова не ми дават нож.


>>	Тридесет и шеста глава

	Чукам на вратата му, чувам гласа му, нагласям изражението си и влизам. Той стои до камината, държи в ръка полупразната чаша от питието си. Обикновено чака да отида, за да си налее алкохол, макар да знам, че пият вино на вечеря. Лицето му е малко поруменяло. Опитвам се да преценя колко е изпил.
	— Здравей — казва той. — Как се чувства днес малката прекрасна дама?
	Няколко, ако съдя по широката му усмивка, която измайсторява и насочва към мен. Във вежлива фаза е.
	— Добре съм — отговарям.
	— Готова ли си за малко вълнение?
	— Моля? — питам. Долавям неловкост в поведението му, неувереност докъде може да стигне с мен и в каква посока.
	— Тази вечер имам малка изненада за теб — съобщава ми. Смее се, по-скоро се подсмихва. Забелязвам, че тази вечер всичко е малко. Иска да смали нещата, включително мен. — Нещо, което ще ти хареса.
	— Какво е? — питам. — Крекери със сирене?
	Позволени са ми такива волности, особено след няколко питиета. Той предпочита да се държа фриволно.
	— Нещо по-хубаво — отговаря, опитва да ме съблазни.
	— Нямам търпение.
	— Добре — казва. Приближава до бюрото си, рови в чекмеджето. След това се запътва към мен с ръка зад гърба.
	— Познай — казва.
	— Животно, растение или минерал? — питам.
	— Ами животно — казва той с шеговита сериозност. — Определено животно. — Измъква ръката си иззад гърба.


	Държи шепа пера, струва ми се, морави и розови. После ги разтърсва. Оказва се дреха, женска дреха — има оформен бюст, цялата е покрита с пурпурни пайети. С формата на миниатюрни звезди. Перата са около отворите за бедрата и по горната част. Значи в крайна сметка не съм сбъркала за жартиерите.
	Откъде ли я е намерил? Би трябвало всички такива дрехи да са унищожени. Помня, че гледах по телевизията, снимаха репортажи за новините в град след град. В Ню Йорк го наричаха Манхатънското прочистване. Палеха огромни огньове на Таймс Скуеър, край тях скандираха хора, жени признателно протягаха ръце към небето, когато усетеха камерите, насочени към тях, спретнати млади мъже с каменни лица хвърляха дрехи в пламъците, цели наръчи коприна, найлон и изкуствена кожа, яркозелени, червени, виолетови, черен сатен, златисто ламе със сребристи отблясъци, бикини, прозрачни сутиени с розови сатенени сърца, пришити да закриват зърната. Производителите, вносителите и продавачите падаха на колене, разкайваха се публично с конични шапки на главата, на които с червени букви пишеше: СРАМ.
	Някои вещи обаче явно бяха оцелели от кладите, не беше възможно да изгорят всичко. Сигурно не се беше сдобил и с дрехата, както и със списанията, по почтения начин — здравата намирисваше на черния пазар. Освен това дрехата не е нова, носена е, платът под мишниците е смачкан и леко зацапан от потта на друга жена.
	— Опитах се да отгатна размера. Дано да съм улучил.
	— Очаквате да облека това ли? — питам. Знам, че гласът ми звучи престорено скромно, неодобрително. Въпреки това намирам нещо привлекателно в идеята. Никога не съм обличала подобна дреха, толкова лъскава и театрална — сигурно е точно това, стар театрален костюм или нещо от изчезнал нощен клуб. Най-близкото подобие е бански костюм и прасковенорозов комплект с камизола, който веднъж ми купи Люк. Въпреки това в дрехата има нещо изкусително, излъчва детинската примамливост на издокарването. Освен това ще бъде страхотна дързост, подигравка в лицето на Лелите, толкова греховна, толкова волна. Свободата е относителна, подобно на всичко останало.
	— Ами — подемам, защото не искам да изглеждам твърде нетърпелива. Искам да се почувства, все едно му правя услуга. Може би вече сме стигнали до неговото истинско и най-дълбоко желание. Дали не крие и бич някъде зад вратата? Да не вземе да измъкне и ботуши и да се наведе или да наведе мен върху бюрото?
	— Това е дегизировка — пояснява. — Ще се наложи да изрисуваш и лицето си, приготвил съм необходимото. Иначе няма да влезеш.
	— Къде? — питам.
	— Тази вечер мисля да те изведа.
	— Да ме изведете ли? — Древна фраза. Със сигурност не е останало място, където един мъж може да изведе една жена.
	— Да, навън — отговаря.
	И без да ми казва, знам, че ми предлага нещо рисковано, за него и най-вече за мен, но въпреки това искам да отида. Приемам охотно всичко, което прекъсва монотонността, което нарушава почтения ред.
	Казвам му, че не искам да ме гледа, докато обличам това нещо. Още се стеснявам от него, срамувам се от тялото си. Той обещава да се обърне с гръб и го прави, а аз събувам обувките и чорапите си, смъквам памучните гащички и навличам перата под палатката на роклята си. После събличам и роклята и нагласям тънките, осеяни с пайети презрамки на раменете си. Има и обувки, морави, с нелепо високи токчета. Нищо не ми е точно по мярка — обувките са ми малко големи, талията на костюма много ми стиска, но ще свърши работа.
	— Готово — казвам и той се обръща. Чувствам се глупаво. Искам да се огледам.
	— Очарователно — казва. — А сега лицето.
	Разполага само с червило, старо, размекнато и вонящо на изкуствено грозде, и малко очна линия и спирала. Няма сенки, няма руж. За миг ми се струва, че няма да си спомня как се прави всичко това, и наистина резултатът от първия ми опит с очната линия е размазан черен клепач, като че ли съм участвала в сбиване. Изтривам го с лосиона с растително масло обаче и опитвам отново. Втривам малко червило на скулите си, разнасям го. Докато го правя, той държи пред мен голямо огледало със сребърен гръб. Познавам го, на Серина Джой е. Явно го е взел от стаята й.
	Нищо не може да предприемем за косата ми.
	— Страхотно — казва той, но този път е доста развълнуван, — все едно се обличаме за парти.
	Приближава до дрешника и изважда отвътре наметка с качулка. Светлосиня, цвета на Съпругите. Сигурно и тя е на Серина.
	— Смъкни качулката над лицето си — нарежда. — Постарай се да не размажеш грима. Заради пропускателните пунктове.
	— Ами пропускът ми? — питам.
	— Не се тревожи за това. Приготвил съм ти.
	И потегляме.


	Носим се заедно по тъмните улици. Командирът държи дясната ми ръка, като че ли сме тийнейджъри от някой филм. Аз съм се увила плътно с небесносинята наметка, както се полага на добра съпруга. През тунела на качулката виждам тила на Ник. Фуражката му не е килната, седи изпънат, проточил е шия, целият е много изпънат. Позата му изразява неодобрение към мен, или пък си въобразявам? Знае ли как съм облечена под наметката, той ли е осигурил нещата? Ако е така, това ядосва ли го, завижда ли, събужда ли у него похот, или изобщо нищо не чувства? Имаме нещо общо — и двамата би трябвало да сме невидими, и двамата сме просто функции. Питам се дали той го съзнава.
	Когато отвори вратата на колата за Командира и следователно за мен, опитах да уловя погледа му, но той се държеше така, все едно не ме забелязва. Защо? Какво му е трудното да изпълнява дребни поръчки, да прави малки услуги — със сигурност не би искал да застраши позицията си.
	Пропускателните пунктове не създават проблем, всичко минава съвсем гладко, както обеща Командирът, нищо че сърцето ми тупти бясно и кръвта бушува в главата ми. Пъзла, би казала Мойра.
	След последния пропускателен пункт Ник пита:
	— Тук ли, сър?
	Командирът потвърждава.
	Колата спира и Командирът казва:
	— А сега ще се наложи да те помоля да се скриеш на пода.
	— Долу? — питам.
	— Трябва да минем през портата — обяснява той, като че ли това означава нещо за мен. Понечвам да го попитам къде отиваме, но той отговаря, че иска да ме изненада. — Не е разрешено за Съпруги.
	Затова лягам на пода и колата отново потегля. Следващите няколко минути не виждам нищо. Под наметката едва се диша. Зимна е, не е лятното наметало, и мирише на нафталин. Явно я е взел от дрешника, за да не забележи тя. Грижливо е преместил стъпалата си, за да ми направи място. Въпреки това челото ми опира в обувките му. За пръв път съм толкова близо до обувките му. Усещам ги твърди, неподатливи, като черупките на бръмбари — черни, лъскави, непроницаеми. Като че нямат нищо общо със стъпалата.
	Минаваме през още един пропускателен пункт. Чувам гласове, безлични, почтителни, отварянето и затварянето на електрическия прозорец, за да бъдат показани пропуските. Този път не е показал моя или онзи, който би трябвало да е мой, защото засега съм престанала да съществувам официално.
	Колата потегля, после отново спира и Командирът ми помага да стана.
	— Трябва да действаме бързо. Това е задният вход. Остави наметката си при Ник. По обичайното време — казва му той. Значи не го прави за пръв път.
	Помага ми да съблека наметката, вратата на колата се отваря. Усещам въздуха по разголената си кожа и разбирам, че съм потна. Обръщам се да затворя вратата на колата и установявам, че Ник ме гледа през стъклото. Вече ме вижда. Пренебрежение ли различавам, или безразличие — това ли е очаквал от мен?
	Намираме се на пресечка зад сграда от червена тухла, относително нова. До вратата има редица контейнери за смет, усеща се и мирисът на развалено пържено пиле. Командирът има ключ за вратата — обикновена и сива, слива се със стената и според мен е стоманена. Вътре следва коридор от бетонни блокчета с флуоресцентни светлини, някакъв тунел.
	— Ето. — Командирът слага на китката ми етикет на ластик като онези за багажа по летищата. — Ако някой те попита, отговори, че си наета за вечерта — предупреждава ме той. Прихваща ме горе за голата ръка и ме направлява. Имам нужда от огледало, за да проверя дали червилото ми е наред, дали перата не изглеждат твърде нелепо, твърде чорлави. На тази светлина сигурно изглеждам зловещо. Но вече е твърде късно.
	Идиотка, казва Мойра.


>>	Тридесет и седма глава

	Поемаме по коридора, минаваме през друга гладка сива врата и после по друг коридор, този път меко осветен и с килим с гъбен цвят — кафеникаворозов. В него има врати с номера: сто и едно, сто и две, както броиш по време на буря, за да видиш колко близо си до мълнията. Значи е хотел. Зад вратите долита смях, мъжки и женски. Отдавна не съм чувала такова нещо.
	Излизаме в общ вътрешен двор. Широк и висок, колкото няколко етажа, с оберлихт най-отгоре. По средата има фонтан, кръгъл и пръска вода с формата на пухесто глухарче. Тук-там има растения в саксии и дървета, от балконите висят лози. Обли стъклени асансьори се плъзгат нагоре-надолу по стените като гигантски раци.
	Знам къде съм. И преди съм идвала — с Люк, следобед, много отдавна. Тогава беше хотел. Сега е пълно с жени.
	Застивам на място и ги гледам. Тук мога да гледам, да се озъртам, няма бели наочници, които да ми пречат. Без тях усещам главата си любопитно лека, като че ли лишена от тежест или от плътност.
	Жените седят, изтягат се, крачат, облягат се една на друга. Сред тях има и мъже, много мъже, но с тъмните си униформи и костюми толкова си приличат, че са нещо като фон. Жените обаче са тропически, облечени са с най-различни ярки и празнични дрехи. Някои са като мен — с пера и лъскави пайети, с открити бедра и дълбоки деколтета. Други са със старомодно бельо — къси нощнички, кукленски пижами, понякога по прозрачен пеньоар. Някои са по бански, цял или половинки, а една забелязвам с нещо плетено и големи раковини на гърдите. Трети носят спортни шорти и потници, или спортни екипи, каквито навремето показваха по телевизията, по трика и с пастелни плетени гети. Има дори няколко с костюми на мажоретки — къси плисирани поли с грамадни букви на гърдите. Явно са принудени да смесят стиловете, да се примирят с онова, което са успели да докопат или да изровят отнякъде. Всички са гримирани и аз си давам сметка колко съм отвикнала да виждам гримирани жени, защото очите им ми изглеждат огромни, твърде тъмни и блестящи, а устата им — прекалено яркочервена, прекалено влажна, сякаш окървавена и лъскава, или, от друга страна, прекалено клоунска.
	На пръв поглед сцената изглежда весела. Прилича на маскарад — жените са като възедрички деца, издокарани с дрехи, които са намерили по бабините скринове. Весело ли е това? Би могло, но по техен избор ли става? Не е ясно от вида им.
	В помещението има много задници. Отвикнала съм да ги виждам.
	— Все едно се връщаш в миналото — казва Командирът. Гласът му звучи доволно, дори възторжено. — Съгласна ли си?
	Опитвам да си спомня дали миналото наистина беше такова. Вече не съм сигурна. Знам, че имаше такива неща, но съчетанието бе различно. Филм за миналото не е същото като самото минало.
	— Да — отговарям. Усещанията ми не са прости. Не съм нито изумена от тези жени, нито шокирана. Те са кръшкачки. Официалната вяра ги отхвърля, отрича дори съществуването им, но ето ги тук. Това поне е нещо.
	— Не зяпай — предупреждава ме Командирът. — Ще се издадеш. Дръж се естествено.
	И отново ме повежда напред. Друг мъж го забелязва, поздравява го и се запътва към нас. Командирът затяга хватката си около ръката ми.
	— Внимавай, не губи самообладание — прошепва му той.
	Просто си дръж устата затворена, предупреждавам се наум, и се постарай да изглеждаш глупаво. Не е толкова трудно.


	Командирът говори вместо мен с този мъж и със следващите. Не казва много за мен, не се налага. Обяснява, че съм нова, те ме поглеждат и забравят за мен, разговарят за други неща. Дегизировката ми изпълнява предназначението си.
	Той не пуска ръката ми и докато говори, гръбнакът му недоловимо се изпъва, гърдите му се разширяват, гласът му придобива все по-младежка бодрост и веселост. Хрумва ми, че той се перчи. Перчи се с мен, пред тях, и те го разбират, но са достатъчно вежливи, не посягат, но зяпат гърдите ми, краката ми, като че ли няма причина да не го правят. Но освен това Командирът се перчи пред мен. Демонстрира ми с каква власт разполага. Нарушава правилата под носа им, натрива им носа, и то безнаказано. Може би дотолкова се е опиянил от властта, че е започнал да се мисли за незаменим, поради което може да прави всичко, абсолютно всичко, което пожелае. Два пъти ми намига, когато мисли, че никой не гледа.
	Цялото представление е детинско и жалко, но го разбирам.
	Когато му се насища, той отново ме отвежда настрани, към един мек диван на цветя, каквито преди имаше по хотелските фоайета. Всъщност във фоайето на този хотел е на цветя, помня го — тъмносин фон на розови цветчета в стил ар нуво.
	— Реших, че сигурно са ти се изморили краката с тези обувки — казва той. Има право и съм му благодарна. Настанява ме да седна и присяда до мен. Обгръща раменете ми с ръка. Материята дращи кожата ми, отвикнала да бъде докосвана.
	— Е? — казва. — Какво мислиш за нашия малък клуб?
	Отново се озъртам. Мъжете не са толкова еднородни, колкото ми се стори отначало. До фонтана забелязвам група японци със светлосиви костюми, а в далечния ъгъл има бяло петно: араби с дълги дрехи и раирани тюрбани.
	— Това клуб ли е? — питам.
	— Така го наричаме помежду си — Клуба.
	— Мислех, че тези неща са строго забранени — казвам.
	— Е, официално — отговаря. — Но в крайна сметка всички сме хора.
	Изчаквам да продължи, но той не го прави.
	— Какво означава това? — питам.
	— Че не можем да измамим природата — отговаря. — Природата изисква разнообразие за мъжете. Така е логично, част е от стратегията за възпроизводство. Такъв е природният замисъл. — Мълча и той продължава: — Жените го усещат инстинктивно. Защо преди си купуваха толкова различни дрехи? За да измамят мъжете, че са няколко различни жени. Нова жена всеки ден.
	Казва го убедено, но той казва много неща по този начин. Може би наистина го вярва, може би не, а може би и двете едновременно. Не мога да разбера в какво вярва.
	— Значи затова сега нямаме различни дрехи — казвам, — вие просто си вземате различни жени.
	Ирония, но той не я долавя.
	— Така се решават много проблеми — казва, без да трепне.
	Не отговарям. Започва да ми идва до гуша. Иде ми да стана ледена, да прекарам остатъка от вечерта в начумерено мълчание. Само че не мога да си го позволя и го съзнавам. Каквото и да е това, той ме е извел от къщата.
	Много ми се иска да можех да поговоря с жените, но не виждам такава възможност.
	— Кои са тези хора? — питам.
	— Клубът е само за служители — обяснява. — От всички сфери, и то висши служители. И за търговските делегации, разбира се. Стимулира търговията. Подходящо място за среща с хора. Почти не е възможно да правиш бизнес без този клуб. Стараем се да предлагаме почти толкова добро обслужване, колкото получават другаде. Понякога мъжът казва на една жена неща, които не би казал на друг мъж.
	— Не, питах за жените.
	— А! Ами някои са истински професионалистки. Работещи момичета от преди — уточнява през смях. — Не могат да бъдат асимилирани, пък и повечето предпочитат да бъдат тук.
	— А другите?
	— Другите ли? Ами най-различни са. Онази в зеленото е социоложка. Или поне беше. Онази е адвокатка, онази беше бизнес дама на директорски пост във верига за бързо хранене или пък беше верига хотели. Чувал съм, че с нея човек може хубавичко да си поговори, ако иска. Те предпочитат да са тук.
	— Предпочитат пред какво? — питам.
	— Пред алтернативите. Може би ти също би го предпочела пред това, което имаш — подмята лукаво, опипва почвата, проси комплименти и аз разбирам, че сериозната част от разговора е приключила.
	— Не знам — отговарям, сякаш го обмислям. — Може би не е лесна работа.
	— Ще трябва да следиш теглото си, без съмнение. Много държат на това. Ако наддадеш пет килограма, ще те затворят в изолатора.
	Шегува ли се? Най-вероятно, но не искам да разбирам.
	— Така… А сега какво ще кажеш за едно питие, за да усетиш духа на това място?
	— Не ми е позволено — отговарям. — Знаете.
	— Едно няма да навреди. Пък и ще се набиваш на очи, ако не пиеш. Алкохолът и цигарите не са забранени тук! Виждаш ли, има си и своите предимства.
	— Добре — съгласявам се. Тайничко идеята ми допада, не съм пила от години.
	— Какво да бъде? — пита ме. — Има всичко. Внос.
	— Джин с тоник. Но слаб, моля. Не искам да ви излагам.
	— Няма — уверява ме той с широка усмивка. Става и за мое изумление хваща ръката ми и целува дланта. После се отдалечава към бара. Можеше да повика сервитьорка, има няколко с еднакви черни миниполи и помпони на гърдите, но изглеждат заети, трудно е да ги повикаш.


	И в този момент я виждам. Мойра. Стои заедно с други две жени до фонтана. Взирам се отново, за да се уверя, че е тя. Правя го с кратки и резки завъртания на очите, та никой да не забележи.
	Облечена е по невъобразим начин — с черна дреха от някога лъскав сатен, който изглежда доста захабен, с корсет, за да повдига гърдите, но дрехата не й е съвсем по мярка — Мойра е твърде едра, затова едната й гърда е пристегната, а другата не е. Разсеяно придърпва горната част на дрехата, повдига я. Отзад е закрепено пухче памук, забелязвам го, когато тя леко се извръща. Прилича на тампон, разцъфнал като пуканка. Досещам се, че е опашка. Към главата й са закрепени две уши — на заек или на сърна, не мога да позная. Едно от ушите вече не е колосано или пък е останало без опъващата жичка, и е клюмнало от средата. Има и черна папийонка на шията, черни мрежести чорапи и черни обувки на висок ток. А Мойра мрази високи обувки.
	Облеклото й, старо и нелепо, ми напомня за нещо от миналото, но не се сещам какво. Пиеса, мюзикъл? Момичета, облечени като за Великден, в заешки костюми. Какво означава това тук, защо смятат, че зайчетата са сексуално привлекателни за мъжете? С какво може да е съблазнителен този опърпан костюм?
	Мойра пуши цигара. Дръпва, подава цигарата на жената отляво, която е облечена цялата в пайети, има дълга опашка, прикрепена към роклята, и сребърни рога — костюм на дявол. Скръстила е ръце пред гърдите си, под корсета. Пристъпва от крак на крак — сигурно стъпалата я болят, гръбнакът й е леко изкривен. Разглежда помещението без интерес и без очаквания — явно гледката й е позната.
	Мислено й нареждам да погледне насам, но очите й се плъзгат по мен, като че ли съм поредната палмичка, поредният стол. Искам го много силно — трябва да се обърне, преди някой мъж да се приближи към нея, преди тя да изчезне. Една от жените с нея — русата с късата пижамка с пухчетата — вече е присвоена, влезе в стъкления асансьор и се изгуби от поглед. Мойра отново завърта глава, сигурно преценява какви са изгледите й. Надали й е лесно да стои така самичка — като на училищна танцова забава, на която никой не я кани. И този път очите й се вкопчват в мен. Вижда ме. Но проявява здравомислие и не реагира.
	Взираме се една в друга с празни, безизразни лица. И после тя прави леко движение с глава, леко кимване наляво. Взема цигарата си от жената в червено, пъхва я в устата си и за миг задържа длан във въздуха, разперила и петте си пръста. После ми обръща гръб.
	Старият ни знак. Имам пет минути да отида до тоалетната, която явно е някъде вдясно от нея. Озъртам се — няма табелка. Не мога да рискувам да се изправя и да отида където и да било без Командира. Не знам достатъчно, не познавам правилата, може да ме заподозрат.
	Минута, две. Мойра започва да се отдалечава, без да се озърта. Може само да се надява, че съм я разбрала и ще я последвам.
	Командирът се връща с две питиета. Усмихва ми се, оставя питиетата върху дългата ниска масичка пред дивана, сяда.
	— Приятно ли ти е? — пита. Иска му се да е така. В крайна сметка това е развлечение.
	Усмихвам му се.
	— Има ли тоалетна? — питам.
	— Разбира се — отговаря и отпива от питието си. Не ми казва къде се намира.
	— Трябва да отида. — Мислено отброявам секундите, не минутите.
	— Ето там е — кимва.
	— Ами ако ме спре някой?
	— Просто им покажи етикетчето и всичко ще бъде наред. Ще разберат, че си ангажирана.
	Изправям се, поемам през помещението, клатушкайки се. До фонтана се спъвам и едва не падам. Заради токчетата. Без опората на ръката на Командира губя равновесие. Няколко мъже ме измерват с поглед — според мен по-скоро изненадано, отколкото похотливо. Чувствам се като глупачка. Държа лявата си ръка на видно място пред тялото, свита в лакътя и с обърнато навън етикетче. Никой нищо не казва.


>>	Тридесет и осма глава

	Намирам входа на дамската тоалетна. Още има надпис „Жени“ със засукани златни букви. Коридор отвежда до врата, до която на масичка седи жена, която следи кой влиза и кой излиза. По-възрастна жена с лилав кафтан и златни сенки за очи, но въпреки това си личи, че е Леля. Остенът е върху масичката, а каишката е около китката й. Никакви глупости.
	— Петнайсет минути — осведомява ме и ми подава продълговато мораво картонче от купчинката на масата. Като в пробните по магазините едно време. На жената зад мен казва: — Ама ти преди малко беше тук.
	— Пак ми се ходи — отговаря жената.
	— До тоалетна се ходи веднъж на час — скастря я Лелята. — Знаеш правилата.
	Жената понечва да възрази плачливо и отчаяно. Аз отварям вратата.
	Помня помещението. Има кът за отдих, осветен дискретно в розово, няколко кресла и канапе, тапицирано в лимоненозелена тъкан на бамбукови стебла, отгоре виждам стенен часовник със златна филигранна рамка. Тук не са свалили огледалото — има едно срещу канапето. Тук е важно да знаеш как изглеждаш. През арковиден проход се минава до тоалетните кабинки, също розови, мивките и още огледала.
	Няколко жени седят по столовете и на канапето със свалени обувки, пушат. Вторачват се в мен, когато влизам. Във въздуха се усещат парфюм, стар пушек и мирисът на работеща плът.
	— Нова ли си? — пита една от жените.
	— Да — отговарям и се озъртам за Мойра, която никаква не се вижда.
	Жените не се усмихват. Продължават да си пушат, като че ли вършат нещо изключително важно. В съседното помещение жена с костюм на котка от оранжева фалшива козина оправя грима си. Това е животът зад кулисите — мазен грим, пушек, инструментариумът на илюзията.
	Колебая се, не знам какво да правя. Не ми се иска да питам за Мойра, не знам дали е безопасно. После някой пуска водата в една от тоалетните и от розовата кабинка се показва Мойра. Олюлява се към мен на високите си токчета. Чакам знак.
	— Всичко е наред — казва тя на мен и на другите жени. — Познавам я.
	Другите вече се усмихват, а Мойра ме прегръща. Ръцете ми обхващат тялото й, банелите, крепящи бюста й, се впиват в гърдите ми. Целуваме се по едната буза, после по другата. После се раздалечаваме.
	— Божичко — възкликва тя и ми се ухилва. — Изглеждаш като вавилонска блудница!
	— Нали точно това се очаква от мен — отговарям. — А ти изглеждаш като надрана от котка.
	— Да — съгласява се тя и придърпва предната част на дрехата си. — Не ми е в стила, пък и направо се разпада. Да бяха намерили някого, който все още умее да шие такива неща, та да се сдобия с нещо по-прилично.
	— Сама ли го избра? — питам. Чудя се дали не го е предпочела пред другите, защото не е толкова крещящо. Поне е само в черно и бяло.
	— Не, мамка му, работно облекло. Явно са решили, че съм такова чучело.
	Още не мога да повярвам, че е тя. Докосвам ръката й. И се разплаквам.
	— Недей — възпира ме тя. — Ще ти се разтече гримът. Пък и няма време. Съберете се малко — казва тя на двете жени на канапето с обичайната си властна безцеремонност и както обикновено, й се разминава.
	— И бездруго почивката ми свърши — казва едната жена, която е облечена с бебешко син корсет с жартиери и бели чорапи. Изправя се и се ръкува с мен: — Добре дошла.
	Другата жена послушно се отмества и двете с Мойра сядаме. Първата ни работа е да си събуем обувките.
	— Какво търсиш тук, по дяволите? — пита ме тя тогава. — Не че не се радвам да те видя, но не е добре за теб. Къде сгази лука? Да не си се присмяла на чурката му?
	Вдигам очи към тавана.
	— Има ли бръмбари? — питам. Предпазливо търкам очи с върховете на пръстите си. По тях остава черно.
	— Сигурно — казва Мойра. — Искаш ли цигара?
	— Страшно много.
	— Ей — обръща се тя към жената до себе си, — дай една цигара.
	Жената й подава охотно — Мойра още умее майсторски да шушка хората. Усмихвам се.
	— От друга страна, може и да няма — отбелязва Мойра. — Едва ли им пука какво си говорим. Вече са чували повечето неща, пък и оттук се излиза само в черен микробус. Сигурно го знаеш обаче, след като си тук.
	Придърпвам главата й, за да й прошепна в ухото:
	— Тук съм временно. Само за тази вечер. Изобщо не трябва да съм тук. Той ме вкара.
	— Кой? — прошепва тя в отговор. — Боклукът, с който си? Била съм с него, ужас е.
	— Той е моят Командир — обяснявам.
	Тя кима.
	— Някои го правят, възбужда ги. Все едно се чукат на олтара или нещо подобно — вие нали сте благочестиви съсъди. Харесва им да ви виждат изрисувани. Тъпашка демонстрация на власт.
	Не ми беше хрумвало това тълкуване. Прилагам го към Командира, но ми се струва твърде простичко за него, твърде недодялано. Мотивите му със сигурност са по-деликатни. Възможно е обаче суетата да ме кара да мисля така.
	— Не ни остава много време — казвам. — Разкажи ми всичко.
	Мойра свива рамене.
	— Какъв е смисълът? — пита. Но знае, че има смисъл, затова ми разказва.


	В общи линии ми каза следното шепнешком. Не го помня съвсем дословно, защото нямаше как да записвам. Попълних празнините, доколкото успях — нямахме много време, затова ми каза само най-главното. Освен това ми го поднесе на два пъти — успяхме да си устроим и втора почивка заедно. Постарах се разказът ми да звучи като нея. Така я пазя жива.


	— Зарязах онази дърта вещица Елизабет зад котела, овързана като коледна пуйка. Идеше ми да я убия, наистина си го мислех, но сега се радвам, че не го направих, иначе нещата щяха да са много по-зле за мен. Не можех да повярвам, че толкова лесно се измъкнах от Центъра — с кафявата дреха просто преминах. Не спирах, докато не се изгубих от поглед, все едно прекрасно знам къде отивам. Нямах някакъв грандиозен план, не беше предварително подготвено, както са си помислили, но докато се опитваха да изкопчат истината от мен, си измислих много неща. Така става, когато използват електроди и другите неща. Пет пари не даваш какви ги дрънкаш.
	Ходех с изпънати рамене и вирната брадичка, марширувах и се опитвах да реша какво да предприема. Когато разтуриха печатницата, арестуваха много от познатите ми, а допусках, че вече са пипнали и останалите. Сигурна съм, че имаха списък. Глупаво беше да си въобразяваме, че ще продължаваме все така, дори нелегално, дори когато преместихме всичко от офиса по мазетата на хората и в задни стаички. Затова знаех, че не бива да припарвам до някоя от онези къщи.
	Имах известна представа къде в града се намирам, но минавах по улица, която не помня да съм виждала преди. По слънцето предположих обаче накъде е север. Все пак имаше някаква полза от скаутските отряди. Мислех да се отправя натам, да опитам да намеря Ярд или Скуеър, или нещо наоколо. Така щях със сигурност да установя къде се намирам. Освен това си помислих, че е по-уместно да се движа към центъра на града, а не да се отдалечавам от него. Щях да изглеждам по-убедително.
	Докато сме били в Центъра, бяха поставили още пропускателни пунктове, ама навсякъде. Първият направо ми изкара ума. Завих и най-неочаквано се натъкнах на него. Знаех, че не е добре просто да се завъртя пред очите на всички и да се върна, затова реших да блъфирам като на портата на Центъра — начумерих се, изпънах се като дъска, стиснах устни и гледах право в тях, като че са гнойни рани. Знаеш как гледат Лелите, когато казват „мъж“. Мина по мед и масло, затова направих същото и на останалите пропускателни пунктове.
	Само че зверски ми се виеше свят. Разполагах със съвсем малко време, преди да намерят старата кранта и да ударят тревога. Скоро щяха да тръгнат да ме търсят — фалшива Леля, пеша. Опитвах да се сетя за някого, прехвърлях наум познатите си. Накрая се опитах да си припомня каквото успея от списъка с клиентите ни. Бяхме го унищожили, разбира се, отдавна, или по-точно го бяхме разделили помежду си и всяка беше запаметила част от него, преди да го унищожим. Тогава още използвахме пощата, но вече не слагахме логото си върху пликовете. Беше станало твърде опасно.
	Опитах да си припомня своята част от списъка. Няма да ти кажа кое име избрах, защото не искам да навличам неприятности на хората, ако вече не е станало. Може и да съм издрънкала всичко, не помниш какво казваш, докато те обработват. Готов си да изръсиш каквото и да е.
	Избрах тях, защото са семейна двойка, а при тях е по-безопасно, отколкото при неженените, особено при някой гей. Помнех и обозначението след името им — „кв.“, тоест квакери. За протестните шествия си отбелязвахме и вероизповеданието, ако беше известно. Така можехме да предвидим кой къде ще присъства. Например нямаше смисъл да каним никого, отбелязан с „К“, на протестите за абортите — не че напоследък организирахме много такива. Помнех и адреса им. Изпитвахме се една друга за адресите, важно беше да ги запомним съвсем точно, с пощенския код и всичко останало.
	Бях стигнала Мас Авеню и знаех къде се намирам. Знаех къде се намират и те. Вече ме тревожеше нещо друго — ако тези хора видеха Леля да приближава по алеята им, нямаше ли да заключат и да се престорят, че не са у дома? Въпреки това трябваше да опитам, беше единственият ми шанс. Реших, че няма да ме застрелят. Вече беше станало пет часа. Бях изморена от ходене, особено от това войнишко маршируване като Леля, с бастун в задника, а и не бях хапвала нито залък от закуска.
	Не знаех обаче, че в онези първи дни съществуването на Лелите и дори на Центъра не е известно на всички. Отначало всичко било тайна, държали го зад бодлива тел. Явно дори тогава не всички са одобрявали случващото се. Затова макар хората да бяха виждали някоя и друга Леля, всъщност не бяха наясно какво правят те. Сигурно са ги мислели за някакви военни медицински сестри. Вече бяха престанали да задават въпроси, освен ако не се налага.
	Затова онези хора веднага ме пуснаха да вляза. Жената дойде да отвори. Казах й, че провеждам анкета. Направих го, за да не се изненадва, в случай че някой гледа. Но щом влязох вътре, свалих забрадката и им казах коя съм. Можеха да се обадят в полицията или нещо подобно, съзнавах, че рискувам, но както ти казах, нямах избор. Както и да е, не се обадиха. Дадоха ми някакви дрехи, нейна рокля, и изгорихме униформата на Лелята и пропуска във фурната им. Знаеха, че това трябва да се свърши веднага. Ясно е, че присъствието ми не им допадаше, бяха много напрегнати. Имаха две малки деца, под седем. Разбирах ги.
	Отидох до тоалетната — какво облекчение. Имаше вана с пластмасови рибки и всичко останало. После седнах на горния етаж да поиграя с децата и пластмасовите им кубчета, а родителите останаха долу, докато решат как да постъпят с мен. Вече не се страхувах, всъщност се чувствах доста добре. Може да се каже — фаталистично. После жената ми приготви сандвич и кафе, а мъжът каза, че ще ме заведе в друга къща. Не биха рискували да се обадят по телефона.
	Другата къща също беше квакерска и се оказа златна мина, защото беше спирка от Нелегалната женизница*. След като първият мъж си тръгна, ме увериха, че ще опитат да ме изведат от страната. Няма да ти кажа как, защото някои от спирките може още да действат. Всеки от тях контактуваше само с още един, винаги следващия по пътя. Има си предимства — по-добре е, в случай че те заловят, но има и недостатъци, защо ако една от спирките бъде унищожена, цялата верига прекъсва, докато не се свържат с някой куриер, който да уреди алтернативен маршрут. Бяха по-добре организирани, отколкото можеш да предположиш обаче. Бяха проникнали в няколко полезни места, едно от които беше пощата. Имаха шофьор с една от онези удобни камионетки. Аз стигнах до моста и до вътрешността на града в пощенски чувал. Казвам ти го, защото малко след това заловиха човека. Свърши на Стената. Научава се за тези неща, тук научаваш много, ще се изненадаш. Командирите сами ни разказват, сигурно си мислят: защо не, няма на кого да кажат, освен да споделят помежду си, а това не се брои.
	[* По подобие на Нелегалната (или подземната) железница — тайна мрежа от пътища и квартири, използвана през XIX в. от робите в южните американски щати за бягство при техни симпатизанти в свободните щати и Канада. — Б.пр.]
	На думи звучи лесно, но не беше. През повечето време се насирах от страх. Едно от най-трудните неща беше мисълта, че тези хора рискуват живота си за теб, а не са длъжни. Те обаче твърдяха, че го правят по религиозни причини и че не бива да го приемам лично. Донякъде това помагаше. Всяка вечер се молеха безмълвно. Отначало ми беше трудно да свикна, защото ми напомняше за гадостта в Центъра. Направо ми се гадеше, честна дума. Трябваше да положа усилие, да си внуша, че това е нещо съвсем различно. Отначало ми беше адски неприятно, но явно това ги крепеше. В общи линии знаеха какво ги очаква, ако ги заловят. Не подробно, но знаеха. Когато започнаха да показват това-онова по телевизията, съдебните процеси и така нататък.
	Беше преди да започнат сериозните сектантски арести. Стига да кажеш, че си някакъв християнин и си женен, оставят те на мира. Първо се бяха насочили към другите. И до голяма степен ги поставиха под контрол, преди да се заловят с всички останали.
	Останах в нелегалност може би осем-девет месеца. Местеха ме от едно скривалище в друго, тогава ги имаше много. Не бяха всички квакери, някои дори не бяха религиозни. Бяха просто хора, на които не им харесва как се развиват нещата.
	Почти успях да се измъкна. Прекараха ме чак до Салем, после в камион с пилета — до Мейн. Щях да повърна от вонята — някога представяла ли си си какво е да те осере един камион кокошки, до една зашеметени от пътуването? Там смятаха да ме прехвърлят през границата — не с кола или камион, това вече беше станало много трудно, а с кораб, нагоре покрай брега. Не го знаех преди конкретната нощ, никога не ми казваха каква ще е следващата стъпка, докато не дойде моментът. Бяха предпазливи.
	Затова не знам какво се е случило. Може би някой се е уплашил или някой отвън е станал подозрителен. Или пък е заради кораба — може би са решили, че онзи тип твърде често пътува с лодката си нощем. По онова време там и навсякъде около границата вече гъмжеше от Очи. Каквото и да беше станало, спипаха ни на излизане от задния вход към пристана. Мен, онзи мъж и съпругата му. Бяха по-възрастни хора, към петдесетте. Той ловял омари, преди да се случи всичко онова с крайбрежния риболов. Не знам какво е станало с тях след това, защото ме откараха в отделен микробус.
	Мислех, че това ще бъде краят ми. Или че ще ме върнат в Центъра при Леля Лидия и нейния стоманен кабел. Това й беше приятно, казвам ти. Преструваше се, че следва онези щуротии за „обичай грешника, ненавиждай греха“, но всъщност й беше приятно. Обмислях да приключа със себе си и сигурно щях да го направя, ако имаше начин, но двама от тях бяха при мен отзад в буса, наблюдаваха ме като орли — не говореха много, само седяха и ме гледаха като истукани. Така че нямаше как.
	Не се озовахме в Центъра обаче, отидохме другаде. Няма да разказвам подробно какво се случи после. Предпочитам да не говорим за това. Ще кажа само, че не оставиха следи.
	Когато приключиха, ми пуснаха филм. Знаеш ли за какво беше? За живота в Колониите. Там в основни линии чистят. По онова време много си падаха по чистенето. Понякога бяха просто трупове след сражение. В градските гета беше най-зле, там се задържат най-дълго, най-много се разлагат. Тези типове не обичат да им се въргалят трупове, страхуват се от чума или нещо такова, затова жените от Колониите идват да ги горят. В други Колонии е още по-зле, там са токсичните отпадъци и радиационните петна. Оцеляваш максимум три години, преди да ти окапе носът и кожата ти да се изопне като гумена ръкавица. Не си правят труда да те хранят много-много, нито ти дават защитно облекло — така им е по-евтино. Пък и повечето работници са хора, от които искат да се отърват. Казват, че има и други Колонии, в които не е толкова зле, защото вършат селскостопанска работа — берат памук, домати, такива неща. Само че онзи филм не беше за тях.
	Там има старици — сигурно си се чудила защо вече няма толкова много старици като преди — Прислужници, които са се провалили и трите пъти, и непоправими субекти като мен. Аутсайдери до един. Стерилни са, разбира се. Ако не са, стават след известен престой. Когато не са сигурни, ти правят дребна операция, за да не стават грешки. Мисля, че става дума и за около една четвърт от мъжете в Колониите. Не всички Полови изменници свършват на Стената.
	Всички са облечени с дълги дрехи като онези в Центъра, само че сиви. И жените, и мъжете, ако съдя по груповите снимки. Сигурно целта е да деморализират мъжете — като ги принуждават да носят рокли. Мамка му, мен със сигурност би ме деморализирало. Как издържаш? Общо взето, това костюмче повече ми харесва.
	След това казаха, че е твърде опасно да ми дадат привилегията да се върна в Червения център. Щяла съм да действам покваряващо. Казаха, че имам избор: това тук или Колониите. Мамка му, само монахиня би избрала Колониите. Така де, не съм мъченица. Още преди години си вързах тръбите, така че дори нямах нужда от операцията. Тук никоя няма здрави яйчници, иначе разбираш какви проблеми щяха да възникват.
	И ето ме тук. Дори ти дават крем за лице. Трябва да измислиш начин да дойдеш тук. Остават ти три-четири добри годинки, преди да ти изсъхне сливката и да те изпратят в костницата. Храната не е лоша, има пиячка и наркотици, ако искаш, и работим само нощем.
	— Мойра, не говориш сериозно — казвам.
	Вече ме плаши, защото в гласа й долавям безразличие, липса на воля. Наистина ли са й причинили това — отнели са нещо важно, сърцевината й? Как да очаквам да продължи живота си с моята представа за смелост, да го изживее, да действа, след като самата аз не мога?
	Не искам тя да става като мен. Да се предаде, да се подчини, да спасява кожата си. А понякога се стига до това. Искам да бъде смелчага, авантюристка, героиня, да се сражава сама. Нещо, което на мен ми липсва.
	— Не се тревожи за мен — казва. Сигурно се досеща какво мисля. — Още съм тук, виждаш, че съм аз. Както и да е, погледни на нещата така: не е толкова зле, има много жени. Рай на лесбийките, може и така да се нарече.
	Дразни ме, демонстрира ми някаква сила и на мен ми става по-добре.
	— Позволяват ли ти? — питам.
	— Да ми позволяват ли? Мамка му, насърчават го. Знаеш ли как наричат помежду си това място? „При Йезавел“. Лелите смятат, че и бездруго сме прокълнати, вдигнали са ръце от нас, така че няма значение на какъв порок ще се отдадем, ако на Командирите не им пука какво правим в свободното си време. Пък и те се възбуждат, като гледат жени да го правят.
	— Ами другите? — питам.
	— Ще го кажа така: не си падат много по мъже. — Мойра отново свива рамене. Може би с примирение.


	Ето какво бих искала да разкажа. Бих искала да разкажа историята за бягството на Мойра, този път завинаги. А ако не мога да разкажа това, бих искала да мога да разкажа как тя взриви „При Йезавел“ заедно с петдесет Командири вътре. Искам гибелта й да бъде дръзка и зрелищна, но доколкото ми е известно, не се е случило така. Не знам как е умряла, нито дори дали е умряла, защото повече не я видях.


>>	Тридесет и девета глава

	Командирът има ключ от стая. Взел го е от рецепцията, докато аз чаках на диванчето на цветя. Показва ми го лукаво. Трябва да се досетя.
	Качваме се в стъкленото половин яйце на асансьора, минаваме покрай обраслите с лози балкони. Трябва да се досетя, че и аз съм на показ.
	Отключва вратата на стаята. Всичко е същото, съвсем същото като преди, някога. Завесите са същите — на едри цветя в тон с покривката на леглото, оранжеви макове на кралскосин фон, и по-тънките бели, които да спират слънцето; бюрото и нощните шкафчета, безлични, квадратни, лампите, картините по стените: плодове в купа, стилизирани ябълки, цветя във ваза, лютичета и рунянки в тон със завесите. Всичко е същото.
	Извинявам се на Командира за минутка и отивам в банята. Ушите ми пищят от пушека, джинът ме изпълва с апатия. Намокрям кърпа и я притискам към челото си. След малко се оглеждам за малките сапунчета в индивидуални опаковки. Има. От онези с циганката, испански.
	Вдъхвам уханието на сапун, мириса на дезинфектант, и стоя в бялата баня, заслушана в далечния шум на течаща вода, на тоалетни казанчета. Странно защо се чувствам уютно, като у дома. Има нещо успокоително в тоалетните. Телесните функции поне си останаха демократични. Всички серат, би казала Мойра.
	Присядам на ръба на ваната, загледана в хавлиите. Навремето ме възбуждаха. Означаваха равносметката на любовта.


	Видях майка ти, каза Мойра.
	Къде?, попитах. Новината ме разтърси, стъписа ме. Осъзнах, че съм я смятала за мъртва.
	Не лично, а в онзи филм, който ни пуснаха, за Колониите. Беше в близък план, сигурна съм, че беше тя. Беше увита в едно от онези сиви неща, но знам, че беше тя.
	Слава богу, казах.
	Защо слава богу?, попита Мойра.
	Мислех я за мъртва.
	По-добре да беше. Би трябвало това да й пожелаеш — да умре.


	Не помня кога я видях за последен път. Слива ми се с всички останали пъти — беше по някакъв тривиален повод. Трябва да се е отбила за нещо, влиташе и излиташе от къщи, като че ли аз съм майката, а тя — детето. Все още притежаваше онази напереност. Понякога, докато се местеше, когато тъкмо беше напуснала един апартамент или се нанасяше в друг, използваше моята пералня. Може би беше дошла да вземе нещо назаем — тенджера, сешоар. Имаше този навик.
	Не знаех, че ще е последният път, иначе щях да го запомня по-добре. Дори не помня какво си казахме.
	Седмица по-късно, след две, след още три, когато положението внезапно много се влоши, опитах да й звънна. Но не вдигна. Не вдигна и когато опитах отново по-късно.
	Не ме беше предупредила, че ще заминава някъде, но пък вероятно и не би го направила — невинаги ме предупреждаваше. Имаше си собствена кола и не беше твърде възрастна да шофира.
	Накрая се свързах по телефона с управителя на сградата. Каза, че не я е виждал напоследък.
	Притесних се. Помислих си, че може да е получила сърдечен удар или инсулт, не беше изключено, макар че, доколкото знаех, не беше болна. Открай време се радваше на чудесно здраве. Все още тренираше на тренажора и ходеше да плува през две седмици. Казвах на приятелите си, че тя сигурно е по-здрава от мен, и може би беше вярно.
	С Люк отидохме до града и той принуди управителя да отключи апартамента. Може да е мъртва и да лежи на пода, каза му Люк. Управителят мърмореше за някакво разрешение, но Люк умееше да бъде убедителен. Съвсем ясно даде да се разбере, че няма да чакаме и няма да си тръгнем. Разплаках се. Може би в крайна сметка това свърши работа.
	Когато онзи ни отвори вратата, вътре заварихме хаос. Преобърнати мебели, разрязан матрак, преобърнати на пода чекмеджета на бюрото, с разпиляно и натрупано на купчини съдържание. Само че майка ми не беше там.
	Ще се обадя в полицията, казах. Бях престанала да плача. Беше ми студено от глава до пети, зъбите ми тракаха.
	Недей, възпря ме Люк.
	Защо не?, попитах и гневно се вторачих в него. Вече бях ядосана. Той стоеше насред опустошената дневна и само ме гледаше. Пъхна ръце в джобовете си — един от безцелните жестове, които хората правят, когато не знаят как иначе да постъпят.
	Просто недей, така ми каза.
	Майка ти е екстра, казваше Мойра, докато учехме в колежа. По-късно: майка ти няма спирачки. По-късно: сладурана е.
	Не е сладурана, отговарях. Тя ми е майка.
	Боже, да видиш моята, казваше Мойра.
	Представям си майка си как мете смъртоносни токсини, както преди използвали старици в Русия, за да метат отпадъците. Само че тази мръсотия ще я убие. Не мога да повярвам. Със сигурност нейната напереност, нейният оптимизъм и енергия, липсата на спирачки ще й помогнат да се измъкне. Все ще измисли нещо.
	Знам обаче, че не е вярно. Просто прехвърлям отговорността, както правят децата с майките.
	Вече съм я оплакала. Но ще го правя отново и отново.


	Връщам се обратно тук, в хотела. Тук трябва да бъда. Сега в това голямо огледало под бялата светлина се оглеждам.
	Хубавичко, бавно и спокойно. На нищо не приличам. Спиралата пак се е разтекла въпреки намесата на Мойра, лилавеещото червило се е размазало, косата ми е безжизнено отпусната. Повехналите розови пера са претруфени като карнавални кукли, някои от звездовидните пайети са изпопадали. Вероятно още от самото начало, но не съм забелязала. Аз съм плашило — с лош грим и с чужди дрехи, повехнал блясък.
	Ще ми се да имах четка за зъби.
	Мога да стоя тук и да си мечтая, но времето лети.
	Трябва да се върна в къщата преди полунощ, иначе ще се превърна в тиква — или това се отнасяше за каляската? Според календара утре е Ритуалът, затова тази нощ Серина иска да бъде обслужена, а ако ме няма и тя разбере защо, тогава какво?
	Този път Командирът чака — чувам го как крачи в стаята. Спира пред вратата на банята, прокашля се с едно театрално „ахам“. Завъртам кранчето на топлата вода, за да покажа, че съм готова или нещо подобно. Трябва да приключвам. Измивам си ръцете. Трябва да се пазя от инерцията.
	Когато излизам, той лежи на голямото легло със събути обувки, както забелязвам. Лягам до него, не се налага да ми нарежда. Бих предпочела да не го правя, но ми е приятно да легна, толкова съм изморена.
	Най-сетне сами, мисля си. Истината е, че не искам да съм сама с него, не и в легло. Предпочитам и Серина да беше тук. Предпочитам да играя скрабъл.
	Мълчанието ми не го възпира.
	— Утре, нали? — пита тихо. — Помислих си, че може да избързаме. — Обръща се към мен.
	— Защо ме доведохте тук? — питам студено.
	Той вече гали тялото ми, от носа до кърмата, както се казва, като котка — по лявата страна и надолу по левия крак. Спира на стъпалото, пръстите му обхващат глезена ми за кратко, като гривна, където е татуировката на брайл, който той разбира, като дамга е. Знак за притежание.
	Напомням си, че не е лош човек, че при други обстоятелства дори би ми допаднал.
	Ръката му спира.
	— Помислих си, че промяната ще ти хареса. — Знае, че не е достатъчно. — Може би като експеримент. — И това не е достатъчно. — Ти каза, че искаш да разбереш.
	Сяда, започва да се разкопчава. По-зле ли ще бъде така — лишен от могъществото на дрехите? Останал е по риза, а под нея, за жалост — шкембенце. Туфички косми.
	Смъква една от презрамките ми, пъхва другата си ръка сред перата, но нищо не се получава — аз лежа като мъртва птица. Той не е чудовище, мисля си. Не мога да си позволя гордост или отвращение, при тези обстоятелства трябва да се отърсиш от всякакви неща.
	— Може би да угасим лампите — предлага Командирът озадачен и несъмнено изненадан. Мярвам го за миг, преди да го направи. Без униформата си изглежда по-дребен, по-възрастен, като нещо изсушено. Проблемът е, че не мога да бъда с него по-различна, отколкото съм обикновено. Обикновено съм инертна. Би трябвало да ни е останало нещо освен това фиаско и безплодие.
	Престори се, изкрещявам си наум. Сигурно не си забравила как. Хайде, приключвай, иначе ще отиде цяла нощ. Размърдай се. Разкърши плът, дишай шумно. Най-малкото, което можеш да направиш.


>	XIII
>	Нощ

>>	Четиридесета глава

	Нощем жегата е по-нетърпима, отколкото денем. Нищо не помръдва, въпреки че вентилаторът е включен — стените си остават нагорещени и излъчват като фурна. Със сигурност ще завали скоро. Защо го искам? Само ще стане по-влажно. Далеч виждам мълния, но гръмотевица няма. Виждам я през прозореца — проблясване, като фосфоресциращата светлина в бурна морска вода — отвъд небето, затулено с облаци и сивкаво-инфрачервено. Прожекторите са изключени, което е необичайно. Прекъсване на тока. Или пък Серина Джой го е уредила.
	Седя в мрака, няма смисъл да паля осветлението и да оповестявам факта, че съм будна. Отново съм облечена с червената си рокля, свалила съм пайетите, изтрила съм червилото с тоалетна хартия. Надявам се нищо да не личи, надявам се да не мириша на грим или на него от по-рано.
	Тя пристига в полунощ, както каза. Чувам я — тихо потрепване, приглушено шумолене по заглушаващия килим в коридора, преди да чуя почукването. Безмълвно я следвам обратно по коридора и надолу по стълбите. Може да крачи по-бързо, по-силна е, отколкото мислех. Лявата й ръка стиска перилата, сигурно я боли, но продължава, запазва равновесие. Мисля си: хапе устна, страда.
	Наистина иска това бебе. Мярвам двете ни: син силует, червен силует, за кратко в окото на огледалото, докато слизаме. Аз и моята обратна страна.
	Минаваме през кухнята. Празна е, свети само слаба нощна лампа, излъчва спокойствието на безлюдните кухни нощем. Купите върху плота, металните и керамичните кутии — тежки в сумрака. Ножовете са прибрани в дървената си поставка.
	— Няма да изляза с теб навън — прошепва тя. Странно е да слушам как шепне като една от нас. Обикновено Съпругите не снижават глас. — Ти излез през тази врата и завий надясно. Има друга врата, отворена е. Качи се по стълбите и почукай, той те очаква. Никой няма да те види. Аз ще бъда тук.
	Ще ме чака, ако възникне някоя неприятност, ако Кора или Рита се събудят, бог знае защо, и дойдат от стаята си в кухнята. Какво ще им каже? Че не може да заспи. После ще поиска горещо мляко. Достатъчно ловка е, ще излъже убедително, виждам го.
	— Командирът е в спалнята горе — казва ми. — Няма да слезе долу толкова късно, никога не слиза. — Тя така си мисли.
	Отварям вратата на кухнята, пристъпвам навън, изчаквам очите ми да привикнат. Толкова отдавна не съм излизала навън сама в мрака. Вече чувам гръмотевицата, бурята наближава. Какво е направила с Пазителите? Може да ме застрелят като скитница. Надявам се да ги е подкупила някак: цигари, уиски, или пък знаят всичко за нея, за разплодната й ферма. Ако не се получи, току-виж опитала с тях след това.
	Вратата на гаража е само на няколко крачки. Прекосявам безшумно по тревата, отварям я и бързо се вмъквам вътре. Стълбището е тъмно, твърде тъмно, за да виждам. Пипнешком се отправям нагоре, стъпало по стъпало — и тук има килим, представям си го с гъбен цвят. Сигурно навремето е било апартамент — за някой студент, за работещ млад човек. В много големи къщи в квартала имаше такива. Ергенска квартира, студио, така се наричаха такива жилища. Доволна съм, че си го спомням. С отделен вход, ще пише в рекламите, което означава, че можеш да правиш секс, без никой да те вижда.


	Изкачвам стълбището, чукам на вратата там. Отваря ми той — кого друг съм очаквала? Свети лампа, само една, но светлината е достатъчно силна, за да примигна. Гледам встрани, не искам да срещам погледа му. Единична стая, с легло, което се прибира, оправено, кухненски бокс в дъното и още една врата, сигурно на банята. Стаята е почти гола, военна, минималистична. Няма картини по стените, няма растения. Живее в полеви условия. Одеялото върху леглото е сиво и има надпис САЩ.
	Той се отдръпва и ме пуска да мина. По риза е, държи запалена цигара. Усещам пушека по него, в топлия въздух на стаята, навсякъде. Иска ми се да съблека дрехите си, да се изкъпя в него, да го втрия в кожата си.
	Никакви встъпления, знае защо съм тук. Дори не продумва, защо да се главоболи, това е просто задача. Отдалечава се от мен, угася лампата. Навън като контрапункт просветва мълния и почти веднага се разнася гръмотевицата. Той разкопчава роклята ми, мъж от мрак, не виждам лицето му, и аз едва дишам, едва стоя на краката си, не стоя. Устата му е върху мен, ръцете му, нямам търпение и той се движи, вече, любов, от толкова отдавна, аз съм жива в кожата си, отново, обгръщам го с ръце, пропадам меко, навсякъде край мен има вода, без край. Знам, че може да бъде един-единствен път.


	Това си го измислих. Не се случи така. Ето как стана.
	Изкачвам се по стълбите, чукам на вратата. Той ми отваря. Свети лампа, аз примигвам. Плъзвам поглед покрай него, единствена стая, леглото е оправено, голо е, по военному. Няма картини, но на одеялото наистина пише САЩ. Той е по риза, държи цигара.
	— Ето, дръпни си — казва. Никакво встъпление, знае защо съм тук. За да надуя корема, да глътна балона — така му казваха някога. Поемам цигарата от него, дръпвам дълго, връщам му я. Пръстите ни почти не се докосват. Завива ми се свят дори от толкова дим.
	Той не казва нищо, само ме гледа, без да се усмихва. Щеше да е по-хубаво, по-дружелюбно, ако ме докоснеше. Чувствам се глупава и грозна, макар да знам, че не съм нито едно от двете. Може би си мисли, че мърсувам в „При Йезавел“ с Командира или с още мъже. Дразня се, че изобщо давам пет пари какво си мисли. Да бъдем практични.
	— Нямам много време — казвам. Прозвучава неловко и тромаво, не това имам предвид.
	— Мога просто да го изстискам в шишенце и ти да си го излееш — казва. Не се усмихва.
	— Няма нужда от грубости — отговарям. Сигурно се чувства използван.


	Може би иска нещо от мен, някаква емоция, някакво признаване, че и той е човек, не просто семенник.
	— Знам, че ти е трудно — опитвам. Свива рамене.
	— Плащат ми — отговаря отегчено и намусено. Но продължава да не помръдва.
	На теб ти плащат, мен ме тряскат, римувам наум. Значи така ще я караме. Не са му харесали гримът, пайетите. Ще пипаме грубо.
	— Често ли идваш тук?
	— И какво търси момиче като теб на такова място — отговарям. И двамата се усмихваме: така е по-добре. Признание, че изпълняваме роли, защото иначе какво търсим сред този декор?
	— Въздържанието разнежва сърцето. — Цитираме от стари филми, отпреди. А тогавашните филми бяха от още по-предишно време: такива приказки са от епоха, която предхожда нашата. Дори майка ми не се изразяваше по този начин, не и когато аз я познавах. Вероятно никой не говори така в реалния живот, всичко е било измислица още от самото начало. Въпреки това е удивително колко бързо си припомняме това похотливо и фалшиво сексуално дърдорене. Вече разбирам каква е целта му — да предпази сърцевината ти недосегаема, затворена, защитена.
	Вече съм тъжна, разговорът ни е безкрайно тъжен: изтъркана музика, избелели хартиени цветя, протрит сатен, ехо на ехото. Всичко е изчезнало, вече не е възможно. И най-неочаквано се разплаквам.
	Най-сетне той пристъпва напред, обгръща ме с ръце, гали гърба ми, прегръща ме за утеха.
	— Хайде, нямаме много време — казва. С ръка около раменете ми ме повежда към леглото, полага ме на него. Дори отмята завивката преди това. Започва да ме разкопчава, после да ме гали, целува ме до ухото.
	— Никаква романтика, нали?
	Навремето това означаваше нещо друго. Навремето означаваше: без ангажименти. Сега означава: без героични подвизи. А всъщност: не се излагай на риск заради мен, ако се стигне дотам.
	И така нататък. И така.
	Знаех, че може да се случи само веднъж. Довиждане, мислех си дори тогава, довиждане.
	Нямаше гръмотевица обаче, нея си я съчиних. За да прикрива звуците, които се срамувам да издавам.


	И така не се случи. Не съм сигурна как се случи, не точно. Надявам се да го възстановя — усещането за любов винаги е само приблизително.
	Някъде по средата си спомних за Серина Джой, която седеше в кухнята. И си мисли: евтина стока. Разтваря крака за всеки. Обещаваш им цигара, и готово.
	А след това си помислих — това е измяна. Не самото нещо, а собствената ми реакция. Ако знаех със сигурност, че той е мъртъв, щеше ли да е различно?
	Иска ми се да живеех без срам. Иска ми се да живеех безсрамно. Иска ми се да живеех на тъмно. Тогава нямаше да знам колко на тъмно живея.


>	XIV
>	Избавление

>>	Четиридесет и първа глава

	Иска ми се тази история да беше различна. Иска ми се да беше по-цивилизована. Иска ми се да ме показваше в по-хубава светлина, ако не по-щастлива, поне по-активна, не толкова колеблива, не толкова разсеяна от дреболии. Иска ми се да не беше толкова безформена. Иска ми се да ставаше дума за любов или за внезапни прозрения, важни за живота на хората, или дори за залези, птици, дъждовни или снежни бури.
	Може би в известен смисъл е за тези неща, но междувременно толкова още се замесиха, толкова много шушукане, толкова много предположения за другите, толкова много непотвърдени клюки, толкова много прокрадване и потайност. Пък и трябва да се издържи толкова много време, тежко като пържена храна или гъста мъгла, а после изведнъж тези червени събития като експлозии по иначе благопристойните, почтени и сомнамбулски улици.
	Извинете, че в тази история има толкова много болка. Извинете, че е накъсана като тяло, попаднало в кръстосан огън или разчленено със сила. Но не мога да направя нищо, за да я променя.
	Опитах да сложа и някои хубави неща — цветя например, защото закъде без тях?
	Въпреки това ми причинява болка да я разказвам отново и отново. Веднъж стига — навремето веднъж не ми ли беше достатъчно? Продължавам обаче с тази тъжна, гладна и срамна история, обезобразена и недъгава, защото в крайна сметка искам да я чуете, както аз бих изслушала вашите истории, ако някога ми се удаде възможност, ако ви срещна или избягате някъде в бъдещето, в рая, в затвор или в нелегалност, на друго място. Общото помежду им е, че не са тук. Като ви разказвам нещо, поне вярвам във вас, вярвам, че сте тук, вярата ми ви създава. Защото разказвайки ви тази история, предизвиквам съществуването ви. Разказвам, следователно съществувате.
	Затова ще продължа. Заставям се да продължа. Стигам до частта, която никак няма да ви хареса, защото в нея не се държа добре, но все пак ще се постарая да не пропускам нищо. След всичко изтърпяно заслужавате онова, което съм пропуснала — не е много, но съдържа истината.


	Ето я историята.
	Връщах се при Ник. Отново и отново, без да знае Серина. Не беше необходимо, нямах извинение. Не го правех заради него, а изцяло заради себе си. Изобщо не си мислех, че му се отдавам, защото какво имах да отдавам? Не се чувствах щедра, а признателна всеки път, когато той ме пускаше да вляза. Не беше длъжен.
	За да го правя, станах безразсъдна, поемах глупави рискове. След като прекарвах време с Командира, се качвах горе, както обикновено, но после поемах по коридора, слизах по стълбището на Мартите отзад и минавах през кухнята. Всеки път чувах как вратата на кухнята се затваря зад мен и едва не се връщах — звучеше тъй металически, като миши капан — но не се връщах. Бързо прекосявах няколко метра осветена морава — прожекторите отново бяха пуснати — и очаквах всеки момент да усетя как куршумите ме разкъсват още преди да съм чула свистенето им. Опипом се качвах по тъмното стълбище и се облягах на вратата, а кръвта бушуваше в ушите ми. Страхът е мощен стимулант. После чуках тихичко, просешки. Всеки път очаквах да го няма, дори по-лошо — очаквах да не ме пусне да вляза. Можеше да заяви, че не иска повече да нарушава правилата, да си слага главата в торбата заради мен. Дори по-лошо — да заяви, че вече не проявява интерес. Той не казваше нищо подобно и аз имах чувството, че това е най-невероятната благодат и късмет на света.
	Предупредих ви, че нещата са зле.


	Ето как става.
	Той отваря вратата. По риза е, измъкната от панталона, виси отвън. Държи четка за зъби или цигара, или чаша с нещо. Има си собствени запаси, купени на черно най-вероятно. Винаги държи нещо в ръка, все едно си живее живота, както обикновено, не ме очаква, не ме чака. Може би наистина не ме очаква, не се надява. Може би не си прави труда и не дръзва да си го представя.
	— Много ли е късно? — питам.
	Той клати глава отрицателно. Вече сме се разбрали, че никога не е твърде късно, но аз проявявам ритуалната любезност да попитам. Така усещам, че владея положението, че имам някакъв избор, че вземам решение, което може да бъде и различно. Той отстъпва настрани, минавам покрай него и той затваря вратата. После прекосява стаята и затваря прозореца. Угася лампата. Вече не говорим много, не и на този етап. Вече съм почти разсъблечена. Оставяме приказките за после.
	С Командира затварям очи дори когато го целувам за лека нощ. Не искам да го виждам отблизо. Но сега тук, всеки път, очите ми са отворени. Иска ми се да имаше някаква светлина, може би свещ, затъкната в бутилка, отглас от колеж, но всяко подобно нещо ни излага на огромен риск, затова съм принудена да се задоволя с отблясъците от прожектора, сиянието на земята, което се процежда през белите му пердета, същите като моите. Искам да виждам каквото мога от него, да го попивам с очи, да го запомня, да си го запазя, за да живея с този образ после: очертанията на тялото му, текстурата на плътта му, лъскавата пот по кожата му, издълженото, сардонично лице, което не издава никакви чувства. Трябваше да правя същото и с Люк, да внимавам повече, да се вглеждам в подробностите, в белезите и бенките, във всяка ласка, но не го направих и образът му избледнява. Ден подир ден, нощ подир нощ той се отдалечава, а аз ставам все по-невярна.
	Тук бих носила розови пера, пурпурни звезди, ако той поиска, или нещо друго, дори заешка опашка. Само че той не иска подобни глупости. Любим се всеки път, сякаш знаем извън всякакво съмнение, че няма да има следващ път, за никого от двамата, с никой друг, никога. А когато се случва отново, винаги е изненада, допълнение, дар.
	Тук с него съм на сигурно място, това е пещера, в която се подслоняваме заедно, докато навън бушува буря. Разбира се, това е илюзия.
	Тази стая е едно от най-опасните места, където мога да бъда. Ако ме пипнат тук, няма пощада, но вече пет пари не давам. Защо изобщо му се доверявам така — това само по себе си е безразсъдно. Защо допускам, че го познавам, че изобщо знам нещичко за него и за това какво всъщност прави?
	Прогонвам тези смущаващи шушукания. Твърде много говоря. Казвам му неща, които не трябва. Разказвам му за Мойра, за Гленова, не за Люк обаче. Искам да му разкажа за жената в стаята си, онази, която е била там преди мен, но не го правя. Ревнувам от нея. И тя е била тук, в това легло, но не искам да научавам.
	Казвам му истинското си име и усещам, че вече съм позната. Държа се като глупачка. Би трябвало да съм по-разумна. Превръщам го в идол, в картонена изрезка.
	Той обаче не говори много — никакви намеци повече, никакви шеги. Почти не ми задава въпроси. Наглед е равнодушен към повечето неща, които му разказвам, интересуват го само възможностите, предлагани от тялото ми, макар да ме наблюдава, докато говоря. Наблюдава лицето ми.
	Не мога да си представя, че човек, към когото изпитвам такава признателност, е способен да ме предаде.
	Никой от двама ни не произнася думата „любов“, нито веднъж. Би означавало да предизвикаме съдбата, би означавало романтика, лош късмет.


	Днес има различни цветя — по-сухи, по-определени, цветята от разгара на лятото: маргарити, китайски слънца, изпращат ни по дългия склон на падението. Виждам ги във всички градини, докато се разхождам с Гленова, напред-назад. Почти не я слушам, вече не й вярвам. Нещата, които ми шушука, не са истински за мен. Каква полза имам вече от тях?
	Може да ходиш в стаята му нощем, казва тя. Претърси бюрото му. Трябва да има документи, бележки.
	Вратата е заключена, промърморвам в отговор.
	Ние можем да ти извадим ключ, казва. Не искаш ли да разбереш кой е той, какво прави?
	Но Командирът вече не представлява интерес за мен. Дори не се старая да прикривам равнодушието си към него.
	Продължавай да правиш всичко точно като преди, предупреждава ме Ник. Нищо не променяй. Иначе ще разберат. Той ме целува. Непрекъснато ме наблюдава. Обещаваш ли? Никакви грешки.
	Полагам дланта му върху корема си. Случи се, казвам. Усещам го. След няколко седмици ще съм сигурна.
	Знам, че това са блянове.
	Той ще те обича до смърт, казва Ник. Тя също.
	Но той е твой, казвам. Всъщност ще бъде твой. Искам да бъде.
	Не продължаваме този разговор обаче.
	Не мога, казвам на Гленова. Много ме е страх. Пък и няма да ме бива, ще ме хванат.
	Дори не си правя труда да вложа съжаление в гласа си, толкова мързелива съм станала.
	Можем да те измъкнем, уверява ме тя. Можем да извеждаме хора, ако наистина се налага, ако са в опасност. В непосредствена опасност.
	Работата е, че аз вече не искам да си тръгвам, да бягам, да прекосявам границата, за да отида на свобода. Искам да съм тук, с Ник, където мога да ходя при него.
	И веднага се засрамвам от себе си. Обаче има още нещо. Дори сега усещам, че това признание съдържа в себе си хвалба. Съдържа гордост, защото показва колко изключително, следователно оправдано, е било това за мен. Колко си е струвало. Като разказите за болест и преживявания на прага на смъртта, от които си се възстановил, като разказите за войната. Демонстрират сериозност.
	Такава сериозност по отношение на един мъж преди не ми беше по силите.
	Понякога бях по-разумна. Не си обяснявах нищо с любовта. Казвах, че съм устроила живота си тук някак. Сигурно така са мислели и жените на първите заселници, и жените, оцелели от войните, ако са имали мъж. Хората са толкова приспособими, би казала майка ми. Удивително е наистина на какво е способен да привикне човек срещу известна компенсация.
	Скоро ще е, казва Кора, докато ми подава месечната ми дажба дамски превръзки. Скоро, усмихва ми се тя стеснително, но и многозначително. Дали знае? Дали двете с Рита знаят какви ги върша, как се промъквам по тяхното стълбище нощем? Издавам ли се с мечтателното си изражение денем, с усмивката си без причина, с лекото докосване на лицето, когато си мисля, че не ме гледат.
	Гленова е вдигнала ръце от мен. Вече не шушука, говори повече за времето. Не съжалявам. Изпитвам облекчение.


>>	Четиридесет и втора глава

	Камбаната звъни, чува се отдалеч. Сутрин е, днес няма да има закуска. Стигаме главната порта и влизаме две по две. Има засилена охрана, специален отряд Ангели с щурмови каски и издути плексигласови визьори отпред, с които изглеждат като бръмбари, с дълги бухалки, с газови оръжия — образували са кордон около Стената. В случай на истерия. Куките на Стената са празни.
	Това е окръжно Избавление, само за жени. Избавленията винаги са сегрегирани. Това беше оповестено вчера. Казват само ден по-рано. Нямаш достатъчно време да привикнеш.
	Под звъна на камбаната крачим по алеи, навремето пълни със студенти, покрай сгради, където преди са се провеждали лекции, и покрай общежития. Странно е да се върна тук. Отвън като че ли нищо не се е променило, само дето щорите на повечето прозорци са спуснати. Сега сградите са на Очите. Стичаме се на широката поляна пред бившата сграда на библиотеката. Белите стълби са си същите, белият вход не е променен. На тревата е издигната дървена сцена — подобна правеха и всяка пролет някога, за връчването на дипломите. Мисля си за шапките, за пастелните капели на някои майки и за черните тоги на студентите, също за червените. Но сцената не е същата, защото на нея стърчат три дървени кола с примки.
	В предната част има микрофон, телевизионната камера е дискретно поставена отстрани.
	Била съм на такова събитие само веднъж, преди две години. Няма често женски Избавления. Не са толкова нужни. Напоследък всички сме много примерни.
	Не искам да разказвам тази история.


	Заемаме местата си в обичайната подредба: Съпругите и дъщерите на дървени столове в задната част, Иконосъпругите и Мартите отстрани и на стълбите на библиотеката, а Прислужниците отпред, където всички ни държат под око. Не сядаме на столове, а коленичим, и този път имаме възглавници, малки, червени плюшени възглавнички, на които не пише нищо, дори ВЯРА.
	За късмет времето е хубаво: не е твърде топло, облачно, но светло. Неприятно щеше да е да коленичим в дъжда. Може би затова съобщават в последния момент, за да знаят какво ще бъде времето. Основателна причина като всяка друга.
	Коленича върху червената си плюшена възглавничка. Опитвам се да мисля за вечерта, как ще се любя в тъмното, на светлината, отразена от белите стени. Припомням си прегръдката.
	Дълго въже се извива като змия пред първия ред възглавнички, покрай втория и назад през редиците столове, лъкатуши като много стара и много мудна река, гледана от въздуха, чак до дъното. Въжето е дебело, кафяво и мирише на катран. Предният му край е завързан и минава нагоре по сцената. Прилича на фитил или на връвчицата на балон.
	Отляво на сцената са онези, чието Избавление предстои: две Прислужници, една Съпруга. Необичайно е да има Съпруги, затова против волята си поглеждам към тази с интерес. Искам да разбера каква е простъпката й.
	Довели са ги тук преди отварянето на портите. Всички седят на сгъваеми дървени столове като завършващите студенти, които ще получат награда. Ръцете им са в скута, наглед спокойно скръстени. Леко се поклащат, сигурно са им направили инжекция или са им дали хапчета, за да не създават неприятности. Най-добре е церемонията да протече гладко. Дали не са вързани за столовете? Не мога да видя под драперията.
	Към сцената вече приближава официалната процесия, изкачват стълбите отдясно: три жени, една Леля отпред и две Избавителки с черните качулки и наметки на крачка зад нея. Зад тях има още три Лели. Шепотът сред нас секва. Трите се обръщат към нас: Лелята и двете Избавителки в черно от двете й страни.
	Леля Лидия. От колко години не съм я виждала? Започва да ми се струва, че е просто плод на въображението ми, но ето я тук, малко поостаряла. Имам хубава видимост, забелязвам вдълбаните бръчки от двете страни на носа й, застиналата намръщена гримаса. Очите й примигват, тя се усмихва напрегнато, озърта се наляво-надясно, проверява публиката и вдига ръка да намести забрадката си. Странен и измъчен звук се разнася по озвучителната уредба — тя прочиства гърлото си.
	Разтрепервам се. Омразата изпълва устата ми като плюнка.
	Слънцето се показва, сцената и нейните обитатели грейват като сцена на Рождество. Забелязвам бръчките под очите на Леля Лидия, бледината на седналите жени, нишките на въжето пред мен на моравата, стръкчетата трева. Има глухарче, точно пред мен, с цвят на яйчен жълтък. Пригладнява ми. Камбаната престава да бие.
	Леля Лидия се изправя, заглажда полата си с две ръце и пристъпва към микрофона.
	— Добър ден, дами — казва тя и от високоговорителя мигом се разнася силен вой. Невероятно, но факт — откъм нас прозвучава смях. Трудно можеш да сдържиш смеха си — заради напрежението е и заради раздразненото изражение на Леля Лидия, докато нагласява звука. А би трябвало да е тържествено.
	— Добър ден, дами — повтаря тя и този път гласът й прозвучава металически и равен. „Дами“, а не „момичета“ заради Съпругите. — Сигурна съм, че всички сте наясно с печалните обстоятелства, заради които сме се събрали тук в тази красива сутрин. Сигурна съм, че бихме предпочели да се занимаваме с друго, поне аз, но дългът ни зове, днес ни зове с женски глас, и в негово име сме тук днес.
	Говори така няколко минути, но аз не я слушам. Често съм слушала тази реч или поне подобна на нея: същите баналности, същите лозунги, същите фрази: факлата на бъдещето, люлката на човечеството, задачата пред нас. Трудно ми е да повярвам, че няма да има вежливо ръкопляскане след речта и няма да поднесат сладки и чай на моравата.
	Това беше въведението, струва ми се. Сега ще мине по същество.
	Леля Лидия тършува в джоба си, вади смачкан лист. Ненужно дълго го разгръща и оглежда. Натрива ни носа, показва ни коя е, принуждава ни да я наблюдаваме, докато чете мълчаливо, докато се перчи с властта си. Непристойно, мисля си. Хайде да приключваме.
	— В миналото — подема Леля Лидия, — по традиция Избавленията бяха предшествани от подробно описание на престъпленията, в които са обвинени арестантите. Установихме обаче, че публичното оповестяване, особено ако се излъчва по телевизията, неизбежно бива последвано от изблик, ако мога да се изразя така, от епидемия на подобни престъпления. Затова решихме, че е в интерес на всички да прекратим тази практика. Избавленията ще протичат без излишен шум.
	От нашия сектор се надига колективен ропот. Престъпленията на другите са таен език сред нас. Чрез тях показваме на себе си на какво сме способни все пак. Съобщението не е обичайно. Но никой не би заподозрял, гледайки Леля Лидия, която се усмихва и примигва, сякаш я заливат овации. Оставени сме на предположенията си, на мислите си. Първата, която изправят от стола, черните ръкавици я стискат за ръцете: четене? Не, за това само режат едната ръка, и то при трето обвинение. Разюзданост или опит за похищение над живота на Командира й? Или по-скоро над Съпругата на Командира? Това си мислим. Що се отнася до Съпругата, има само едно вероятно престъпление, от което да й дадат Избавление. На нас могат да причиняват почти всичко, но нямат право да ни убиват, поне не според закона. Не и с шишове за плетене или градински ножици, нито с ножове, отмъкнати от кухнята, особено когато сме бременни. Разбира се, може и да е изневяра. Винаги има такава вероятност.
	Или опит за бягство.
	— Чарлсова — съобщава Леля Лидия. Не я познавам. Извеждат напред жената, пристъпва така, сякаш единствената й мисъл е насочена към това: едното стъпало, другото стъпало, определено е упоена. Устните й са разкривени от изтощена усмивка. Едната половина на лицето й се свива в неовладяно примигване към камерата. Разбира се, никога няма да го покажат, не излъчват на живо. Двете Избавителки връзват ръцете й зад гърба.
	Зад гърба си чувам някой да повръща.
	Ето затова не ни дават закуска.
	— Най-вероятно е Джанин — прошепва Гленова.
	Не го виждам за пръв път: бялата торба на главата, настаняването на жената на високо столче, като че ли й помагат да се качи в автобуса, наместват я там, внимателно премятат примката на шията й като дреха, ритват столчето. Чувала съм как край мен се отронва продължителната въздишка, като че ли настъпваш надуваем дюшек, виждала съм как Леля Лидия закрива с длан микрофона, за да заглуши звуците, които се разнасят зад нея, навеждала съм се да докосна въжето пред мен заедно с другите, с две ръце, косместото въже, лепкаво от смолата и нагорещено от слънцето, а после притискам с длани сърцето си, за да демонстрирам единение с Избавителките и съгласието си, съучастието си в смъртта на тази жена. Виждала съм ритащите крака и двете жени в черно, които ги хващат и ги дръпват надолу с все сила. Вместо това впервам очи в тревата. Описвам въжето.


>>	Четиридесет и трета глава

	Трите тела висят там, дори с белите торби на главите изглеждат странно изопнати, като пилета, окачени за шията в месарница, като птици с подрязани криле, като птици без полет, като паднали ангели. Трудно е да откъснеш поглед от тях.
	Стъпалата им се поклащат под подгъва на роклята, два чифта червени обувки, един чифт сини. Ако не бяха въжетата и торбите, можеше да бъде някакъв танц, балет, уловен от камерата във въздуха. Изглеждат някак изкуствено. Като от шоу. Сигурно Леля Лидия е сложила синята фигура по средата.
	— Днешното Избавление приключи — оповестява Леля Лидия по микрофона. — Обаче…
	Обръщаме се към нея, слушаме я, наблюдаваме я. Тя умее да подбира паузите си. Вълна преминава през нас, раздвижване. Може би предстои да се случи още нещо.
	— Обаче може да се изправите и да застанете в кръг. — Усмихва ни се щедро, великодушно. Ще ни даде нещо. Ще ни обдари. — Хайде, под строй.
	Говори на нас, на Прислужниците. Някои от Съпругите вече си тръгват, някои от дъщерите също. Повечето остават, но отзад, не се пречкат, само ще наблюдават. Не участват в кръга. Двама Пазители са пристъпили напред и навиват дебелото въже да не се пречка. Други раздигат възглавничките. Ние вече се събираме на тревата пред сцената, някои се промушват да заемат предни позиции, до средата, много се бутат също толкова енергично, за да застанат в средата, където ще бъдат защитени. Грешка е да се задържаш прекалено очевидно в която и да е група, защото ще бъдеш заклеймена като равнодушна, като недостатъчно ревностна. Трупа се енергия, чува се някакво мърморене, трепет от гняв и готовност. Телата се напрягат, очите грейват още повече, сякаш се прицелват.
	Не искам да съм нито отпред, нито отзад. Не съм сигурна какво предстои, но усещам, че няма да е нещо, което искам да видя отблизо. Гленова обаче ме стиска за ръката, дърпа ме със себе си и вече сме на втората редица, пред нас има само тънка преграда от тела. Не искам да гледам, но и не се отдръпвам назад. Чувала съм слухове, на които вярвам само наполовина. Въпреки всичко, което знам, си внушавам: няма да отидат толкова далеч.
	— Знаете правилата за Вселинча — казва Леля Лидия. — Чакате да чуете свирката. След това всичко зависи от вас, докато не свирна отново. Ясно ли е?
	Откъм нас се разнася звук, безформено съгласие.
	— Добре — казва Леля Лидия и кима. Двама Пазители, не които навиха въжето, други, излизат иззад сцената. Наполовина носят, наполовина влачат някакъв мъж помежду си. И той е с униформа на Пазител, но няма шапка и униформата му е изцапана и разкъсана. Лицето му е нарязано и насинено, има дълбоки червеникавокафяви рани, лицето му е подуто и възлесто, брадата му е набола. Не прилича на лице, а на някакъв зеленчук, на смачкана пулпа или грудка, деформиран израстък. Надушвам го дори от мястото си — мирише на изпражнения и на урина. Косата му е руса и пада върху лицето, станала е на клечки от какво? Засъхнала пот?
	Наблюдавам го с погнуса. Изглежда пиян. Изглежда като пияница, участвал в сбиване. Защо са довели тук пияница?
	— Този мъж е обвинен в изнасилване — оповестява Леля Лидия. Гласът й трепери от ярост и от някакво ликуване. — Преди е бил Пазител, но е осквернил униформата. Злоупотребил е с довереното си положение. Съучастникът му в това отвратително деяние вече е разстрелян. Както знаете, наказанието за изнасилване е смърт. Второзаконие 22:23-29*. Ще добавя, че престъплението засяга две от вас и е извършено под заплаха с оръжие. И че е особено жестоко. Няма да скверня ушите ви с подробности, ще кажа само, че едната жена била бременна и бебето умряло.
	[* „Ако някоя млада девица бъде сгодена за мъж, и някой я срещне в града и легне с нея, то и двамата доведете при вратата на оня град и ги пребийте с камъни до смърт: момата, задето не е викала в града, а мъжът, задето е опорочил жената на ближния си: тъй изтребвай злото изсред себе си. Ако пък някой срещне на полето мома сгодена, па я хване и легне с нея, да бъде погубен само мъжът, който е лежал с нея, а на момата недей прави нищо; у момата няма грях за смърт: това е едно и същото, като някой да станеше върху ближния си и да го убиеше; защото той я срещнал на полето, та сгодената мома и да е викала, не е имало кой да я спаси. Ако някой срещне девица несгодена, па я хване и легне с нея и ги заварят, то оня, който е лежал с нея, трябва да даде на моминия баща петдесет (сикли) сребро, а тя да бъде негова жена, понеже той я опорочил; през целия си живот той не може да се разведе с нея.“ — Б.пр.]
	Надига се въздишка, неволно стисвам ръце в юмруци. Това вече е прекалено. И бебето след всичко, което преживяваме. Да, изпитвам жажда да пролея кръв, искам да късам, да дълбая, да дера.
	Настъпваме, въртим глави, ноздрите ни се разширяват, надушваме смъртта, споглеждаме се, виждаме ненавистта. Разстрелът е бил твърде милостив. Главата на мъжа се поклаща безсилно — изобщо чул ли е какво казва тя?
	Леля Лидия изчаква, после се появява тънката й усмивка и тя поднася свирката към устните си. Чуваме я, сребриста и пронизителна, ехо от волейболен мач от много отдавна.
	Двамата Пазители пускат ръцете на третия мъж и отстъпват назад. Той се олюлява — упоен ли е? — и пада на колене. Очите му съвсем са се свили насред подутата плът на лицето, като че ли светлината е твърде силна за него. Държали са го на тъмно. Вдига едната си ръка към бузата, сякаш проверява дали още е там. Всичко това става бързо, но изглежда бавно.
	Никой не пристъпва напред. Жените го гледат ужасено, като че ли е полумъртъв плъх, който се влачи по пода. Примижава и оглежда кръга от жени. Едното ъгълче на устата му се повдига — невероятно! Усмивка?
	Опитвам се да надзърна в него, зад обезобразеното от бой лице, да видя как изглежда всъщност. Сигурно е към трийсетте. Не е Люк.
	Но би могъл да бъде, съзнавам го. Би могъл и да е Ник. Знам, че каквото и да е сторил, не мога да го докосна.
	Казва нещо. Прозвучава дрезгаво, като че гърлото му е наранено, езикът е набъбнал в устата, но въпреки това го чувам. Казва:
	— Аз не…
	Тълпата се люшва напред като на рок концерт от отминали времена, когато вратата се отваря, необходимостта ни залива като вълна. Въздухът е нажежен от адреналин, всичко ни е позволено, а това е свобода. Моето тяло също се олюлява, но преди да го връхлети приливът от тела и дрехи, Гленова се промушва между жените пред нас, проправя си път с лакти, отляво, отдясно, и хуква към него. Поваля го на земята, настрани, ожесточено започва да рита главата му един, два, три пъти, силни и болезнени удари с крак, добре прицелени. Разнасят се звуци, стенания, тих стон като вой, викове, и червените тела се люшват напред, а аз вече нищо не виждам, ръце, юмруци и стъпала скриват всичко. Отнякъде се разнася пронизителен писък като на подплашен кон.
	Оставам отзад, старая се да остана права. Нещо ме блъсва отзад. Залитам. Когато възстановявам равновесието си и се озъртам, виждам как Съпругите и дъщерите са се навели напред на столовете си върху платформата и наблюдават с интерес. Сигурно оттам виждат по-добре.
	Той е станал „то“.
	Гленова отново е до мен. Лицето й е изопнато, безизразно.
	— Видях какво направи — казвам й. Отново започвам да чувствам: шок, възмущение, гадене. Варварство. — Защо го направи? Ти! Мислех, че ти…
	— Не ме гледай — предупреждава ме тя. — Наблюдават ни.
	— Пет пари не давам — повишавам тон. Не се сдържам.
	— Овладей се — предупреждава ме. Преструва се, че избутва рамото и ръката ми, а приближава лицето си до ухото ми. — Не бъди глупава. Не е никакъв изнасилвач, политически е. Беше един от нас. Ритнах го да изгуби съзнание. Избавих го от страданието. Не знаеш ли какво ще му направят?
	Един от нас, мисля си. Пазител. Струва ми се невъзможно.
	Леля Лидия отново надува свирката, но те не престават веднага. Двама Пазители се намесват, разпръскват жените от премазаното тяло. Няколко Прислужници лежат на земята, ударени или изритани по погрешка. Има и припаднали. Отдалечават се, залитайки, по двойки и тройки или самички. Изглеждат зашеметени.
	— Намерете партньорките си и се подредете — нарежда Леля Лидия по микрофона. Малцина й обръщат внимание. Към нас се приближава жена, която пристъпва, сякаш опипва земята със стъпала в тъмното: Джанин. Има кръв на бузата и на бялата шапка. Усмихва се — весела полуусмивка. Очите й живеят свой живот.
	— Здрасти — казва. — Какво правиш? — Държи нещо, стиска го в дясната си ръка. Кичур окървавена коса. Тихо се киска.
	— Джанин — казвам, но я оставям да отмине — намира се в свободно падане, напълно е превъртяла.
	— Приятен ден — казва тя и отминава покрай нас, към портата.
	Поглеждам подире й. Леко се отърва, това си мисля. Не я съжалявам, а би трябвало. Ядосана съм. Не се гордея със себе си за това, нито за каквото и да било. Но нали точно там е въпросът.


	Ръцете ми миришат на топъл катран. Искам да се върна в къщата, да отида в банята и да търкам хубавичко със силен сапун и с пумис, да залича всяка следа от този мирис по кожата си. Призлява ми от миризмата.
	Но освен това съм гладна. Това е чудовищно, но въпреки това е вярно. Смъртта събужда глада ми. Може би защото съм опустошена, а може би защото така реагира тялото, за да остана жива, да продължа да повтарям неговата най-важна молитва: има ме, има ме. Още ме има.
	Искам да си легна, да се любя, веднага. Хрумва ми думата „наслада“.
	Мога да изям цял кон.


>>	Четиридесет и четвърта глава

	Всичко отново се нормализира.
	Как може да намирам това за нормално? Но в сравнение със случилото се сутринта е нормално.
	За обяд имаше сандвич със сирене с пълнозърнест хляб, чаша мляко, пръчици целина, компот от круши. Ученически обяд. Изядох всичко, не светкавично, насладих се на вкуса, усетих пищните аромати върху езика си. Сега отивам на покупки както обикновено. Дори го очаквам с нетърпение. Рутината носи известна утеха.
	Излизам през задната врата, минавам по пътеката. Ник мие колата, фуражката му е килната настрани. Не ме поглежда. Напоследък избягваме да се гледаме. Ще се издадем дори тук навън, когато никой не ни вижда.
	Чакам Гленова на ъгъла. Закъснява. Най-сетне я виждам да приближава — силует в червено и бяло, като хвърчило, крачи отмерено, както са ни учили. Гледам я и отначало не забелязвам нищо. После, когато приближава, решавам, че нещо не е наред. Не изглежда както трябва. Променила се е неузнаваемо — не е ранена, не накуцва. Като че ли се е смалила.
	И когато е съвсем наблизо, разбирам какво е. Това не е Гленова.
	Има същия ръст, но е по-слаба, а лицето й е сивкаво, не розово. Стига до мен, спира.
	— Благословен да е плодът — казва. С изопнато лице и изопнат гръб.
	— Да отвори Бог — отговарям. Старая се да прикрия изненадата си.
	— Сигурно си Фредова — казва тя. Потвърждавам и двете потегляме. А сега какво, чудя се. В главата ми цари пълен хаос, новината не е добра — какво се е случило с нея, как да узная, без да проявя неуместно силна тревога? Не бива да завързваме приятелства, да се сближаваме. Опитвам да си спомня колко време оставаше на Гленова на сегашното й назначение.
	— Хубаво време ни е отредено свише — казвам.
	— Приемам го с радост. — Гласът е спокоен, равен, не издава нищо.
	Минаваме през първия пропускателен пункт, без да разменим нито дума повече. Тя е мълчалива, аз също. Дали очаква аз да подема нещо, да се издам, или е вярваща и е потънала във вътрешна медитация?
	— Гленова е прехвърлена другаде по-рано, така ли? — питам, но знам, че не е така. Видях я едва днес сутринта. Щеше да ми каже.
	— Аз съм Гленова — отговаря жената. Съвършено точно. Разбира се, че е, тя е новата, а Гленова, където и да се намира сега, вече не е Гленова. Така и не научих истинското й име. Ето как можеш да се изгубиш в морето от имена. Вече няма да е лесно да я намеря.
	Отиваме в „Мляко и мед“ и във „Всяка плът“, където купувам пилешко, а новата Гленова взема килограм и половина хамбургери. Има обичайната опашка. Забелязвам няколко познати жени, кимваме си почти незабележимо, за да си покажем, че сме се разпознали, че съществуваме поне за някого. Пред „Всяка плът“ казвам на новата Гленова:
	— Трябва да отидем на Стената.
	Не знам какво очаквам от това, може би да изпитам как ще реагира. Трябва да разбера дали е една от нас. Ако е, ако го установим, може би ще може да ми каже какво всъщност се е случило с Гленова.
	— Както искаш — отговаря. Безразличие ли е това, или предпазливост?


	На Стената висят трите жени от сутринта, все още с роклите и обувките си, все още с белите торби на главата. Ръцете им са развързани и висят сковано отстрани на тялото. Синята е в средата, червените са от двете й страни, но цветовете вече не са толкова ярки, изглеждат избелели, зацапани като на мъртви пеперуди или на тропическа риба, съхнеща на пясъка. Лустрото е изчезнало. Стоим и мълчаливо ги наблюдаваме.
	— Това трябва да ни напомня — казва накрая Гленова.
	Отначало не отговарям, защото се мъча да отгатна какво иска да каже. Може би има предвид напомняне за несправедливостта и жестокостта на режима. В такъв случай трябва да се съглася. Или има предвид точно обратното — че трябва да правим, каквото ни заръчат, и да не се забъркваме в неприятности, защото в противен случай ще бъдем основателно наказани. Ако има предвид това, трябва да отговоря: „Хвала!“. Гласът й е съвсем безизразен и монотонен, не ми подсказва нищо.
	— Да — рискувам.
	Тя не отговаря, но с периферното си зрение долавям как нещо бяло се стрелва към мен, като че ли бързо ме е погледнала.
	След малко се обръщаме и поемаме дългия път обратно, крачим в еднакъв ритъм, както е позволено, за да изглеждаме в пълен унисон.
	Решавам, че трябва да почакам, преди да предприема нещо. Твърде рано е да я притискам, да опипвам почвата. Редно е да почакам една седмица, две седмици, а може би и повече, да я наблюдавам внимателно, да се вслушвам в интонацията й, в изпуснатите думи, както Гленова слушаше мен. Сега, когато Гленова я няма, отново съм бдителна, леността ме е напуснала, тялото ми вече не търси само наслади, а усеща опасност. Не бива да прибързвам, да поемам ненужни рискове. Но трябва да разбера. Сдържам се до последния пропускателен пункт, но там вече не мога да се контролирам.
	— Не познавах Гленова много добре — казвам. — Имам предвид предишната Гленова.
	— Така ли? — отговаря.
	Фактът, че изобщо казва нещо, колкото и да е предпазливо, ме насърчава.
	— Познавам я само от май — казвам. Усещам как кожата ми се затопля, как сърцето ми ускорява. Опасно е. Първо, защото е лъжа. Пък и как да стигна до следващата жизненоважна дума? — Някъде към първи май, струва ми се. Мейдей, така го наричаха преди.
	— Нима? — пита нехайно, безразлично, заплашително. — Не помня тази дума. Учудена съм, че ти я помниш. По-добре се постарай… — прави пауза, — … да прочистиш съзнанието си от такива неща. — Отново пауза. — От отгласи.
	Усещам как мраз прониква под кожата ми като вода. Всъщност тя ме предупреждава.
	Не е една от нас. Обаче знае.
	Изминавам последните пресечки ужасена. Поредната ми глупост. Дори повече от глупост. Преди не ме притесняваше, но сега разбирам: ако Гленова е заловена, тя може да проговори и за мен наред с други неща. Тя ще проговори. Няма да има друг изход.
	Но аз не съм направила нищо, внушавам си, всъщност не съм. Просто знаех. Просто не казах на никого.
	Те знаят къде е детето ми. Ами ако я доведат, ако заплашат да й направят нещо лошо? Или действително го направят? Непоносима ми е мисълта какво може да й сторят. Или на Люк, ако са го заловили. Или на майка ми, или на Мойра, на почти всички. Мили Боже, не ме принуждавай да избирам. Няма да го издържа, Мойра беше права за мен. Ще кажа каквото поискат от мен, ще обвиня всеки. Така е, първият писък и дори стенание, и ще стана на желе, ще си призная каквото и да било престъпление и ще увисна на кука от Стената. Наведи глава, повтарях си, и просто издръж. Няма полза.
	Така си повтарям по пътя за вкъщи.
	На ъгъла се обръщаме една към друга, както обикновено.
	— Под Неговите очи — казва новата, заплашителна Гленова.
	— Под Неговите очи — отговарям и се старая да звуча ревностно вярваща. Като че ли има някаква полза от подобна комедия, като сме стигнали дотук.
	И после тя прави нещо странно. Привежда се напред, така че коравите бели наочници на шапките ни почти се допират, виждам отблизо светлите й сивкави очи, тънката мрежа от бръчици по бузите й, и ми прошепва много бързо с глас като прошумоляването на сухи листа: — Обесила се е. След Избавлението. Видя, че фургонът идва за нея. Така било по-добре.
	После се отдалечава от мен надолу по улицата.


>>	Четиридесет и пета глава

	За миг застивам, останала без въздух, като че ли някой ме е ритнал.
	Значи е мъртва и аз съм в безопасност. Направила го, преди да дойдат. Изпитвам огромно облекчение. Признателна съм й. Тя е умряла, за да живея аз. По-късно ще скърбя.
	Освен ако тази жена не ме лъже. Винаги има такава вероятност.
	Вдишам дълбоко, издишам, набавям си кислород. Пространството пред мен почернява, после се прояснява. Разбирам защо.
	Завивам, отварям портата и за миг задържам ръка върху нея да се успокоя, влизам. Ник е там, мие колата и си подсвирква. Изглежда, се е отнесъл много далеч.
	Мили Боже, мисля си, ще направя каквото поискаш. Сега, след като ме избави от опасността, ще се залича, ако това искаш, истински ще се изпразня, ще се превърна в съсъд. Ще се откажа от Ник, ще забравя за другите, ще престана да се оплаквам. Ще приема съдбата си. Ще се пожертвам. Ще се разкая. Ще се отрека. Ще се откажа.
	Знам, че не е правилно, но въпреки това си го мисля. Всичко, на което са ни учили в Червения център, всичко, на което съм се съпротивлявала, нахлува в съзнанието ми. Не искам болка. Не искам да танцувам със стъпалата във въздуха, а главата ми да бъде безлик правоъгълник от бял плат. Не искам да съм кукла, увесена на Стената, не искам да съм безкрил ангел. Искам да продължа да живея, под каквато и да е форма. Доброволно се отказвам от тялото си в полза на другите. Те могат да правят каквото искат с мен. Примирила съм се.
	За пръв път усещам истинската им сила.


	Минавам покрай цветните лехи, покрай върбата, устремила съм се към задната врата. Ще вляза и ще бъда в безопасност. Ще падна на колене, в стаята си, признателно ще изпълня дробовете си със застоялия въздух, с дъх на полир за мебели.
	Серина Джой се е показала на главния вход, стои на стълбите. Вика ме. Какво иска? Да не би да ме вика в дневната да й помогна със сивата вълна? Няма да мога да държа ръцете си неподвижно и тя ще надуши нещо. При все това се приближавам към нея, защото нямам друг избор.
	Надвиснала е над мен от най-горното стъпало. Очите й горят, нажежено сини на бялата набръчкана кожа. Отмествам поглед от лицето й към земята, към стъпалата й, към върха на бастуна.
	— Имах ти доверие — казва тя. — Опитах се да ти помогна.
	Все още не вдигам очи към нея. Изпълва ме вина — разкрита съм, но за какво? За кой от греховете си съм обвинена? Единственият начин да открия е да си мълча. Грешка ще е сега да започна да се извинявам за едно или за друго. Мога да издам нещо, за което тя дори не подозира.
	— Е? — пита ме. — Нищо ли няма да кажеш?
	Вдигам поглед към нея.
	— За кое? — успявам да отроня. И веднага прозвучава безочливо.
	— Виж — изважда тя свободната си ръка зад гърба. Държи своята наметка, зимната. — Имаше червило — пояснява. — Каква вулгарност, така му казах. — Пуска наметката, но държи още нещо в костеливата си ръка. Хвърля и него. Пурпурните пайети падат, плъзват се по стъпалата като змийска кожа, проблясват на слънцето. — Зад гърба ми — казва тя. — Можеше да ми оставиш поне нещичко. Да не би в крайна сметка да го обичаш? — Вдига бастуна. Решавам, че ще ме удари, но не го прави. — Прибери това отвратително нещо и си върви в стаята. И ти си като другата. Уличница. Ще свършиш по същия начин.
	Навеждам се, вземам дрехата. Зад гърба ми Ник е престанал да си свирука.
	Иска ми се да се обърна, да хукна към него, да го прегърна. Би било глупаво. Той с нищо не може да ми помогне. И той ще затъне.
	Влизам през задната врата в кухнята, оставям кошницата, качвам се горе. Послушна и спокойна.


>	XV
>	Нощ

>>	Четиридесет и шеста глава

	Седя в стаята си, на прозореца, чакам. В скута си имам шепа смачкани звезди.
	Това може да се окаже последният път, когато ще трябва да чакам. Обаче не искам да знам какво чакам. Какво чакаш?, питаха преди. Което означаваше: побързай. Не очакваха отговор. За какво чакаш е различен въпрос, но аз и за него нямам отговор.
	Но не е точно чакане. По-скоро е драматично прекъсване. Но без драматизма. Най-сетне времето съществува.
	В немилост съм, обратното на милост. Би трябвало да се чувствам по-зле.
	Но се чувствам спокойна, умиротворена, обзета от безразличие. Не позволявай на копелетата да те смажат. Повтарям си го, но за мен не означава нищо. Все едно казвам: не позволявай да има въздух; просто: не позволявай.
	Сигурно може да се каже така.


	В градината няма никого.
	Дали ще вали?
	Светлината навън побледнява. Вече е червеникава. Скоро ще се стъмни. Дори вече е по-тъмно. Доста бързо.


	Мога да направя няколко неща. Мога да подпаля къщата например. Мога да си направя вързоп от дрехите и от чаршафите и да драсна единствената си скрита клечка. Ако не се разпали, това ще бъде краят. Но ако се разпали, поне нещо ще се случи, някакъв сигнал, който ще отбележи съществуването ми. Няколко пламъка, които лесно се гасят. А междувременно ще се образуват облаци пушек и аз ще умра от задушаване.
	Мога да накъсам чаршафите на ленти, да ги усуча на нещо като въже, да вържа единия му край за крака на леглото си и да се опитам да строша прозореца. Който е противоударен.
	Мога да отида при Командира, да се свлека на пода с чорлава коса, дето има една дума, да обхвана коленете му, да си призная, да се разплача, да го умолявам. Бих могла да кажа: _Nolite te bastardes carborundorum_. Не е молитва. Представям си черните му обувки, черни и лъснати до блясък, непроницаеми, непоклатими. Или пък да пъхна шията си в примката от чаршафа, да се завържа за дрешника, да отпусна силно тежестта си силно напред и да се задуша.
	Мога да се скрия зад вратата и да я почакам да дойде, да закуцука по коридора, да ми донесе вестта за съответната присъда, наказание, изкупление, да й се нахвърля, да я поваля, да я изритам силно и право в главата. Да отърва от нещастието и нея, и себе си.
	Ще ми спести време.
	Мога да поема отривисто надолу по стълбите, да изляза от входната врата, да тръгна по улицата и да си придам вид на човек, който знае къде отива, пък да видим докъде ще стигна. Червеното много се набива на очи.
	Мога да отида в стаята на Ник над гаража, както вече сме правили. Да се чудя дали той ще ме приюти, или не. Сега, когато наистина имам нужда.
	Лениво размишлявам над всички тези неща. Изглеждат ми еднакви. Нито едно не мога да предпочета. Умората се е настанила в тялото ми, в краката и очите. Накрая това те съсипва. Вярата е просто дума, избродирана.


	Поглеждам навън към здрача и си представям, че е зима. Вали сняг, лекичко, без никакво усилие, покрива всичко с меки кристали, димната лунна светлина преди дъжд размазва очертанията, заличава цветовете. Измръзването до смърт е безболезнено, така казват, след първата студена тръпка. Полягаш назад в снега като ангел, направен от децата, и заспиваш. Зад себе си усещам присъствието на своята предшественица, на моята двойница, върти се във въздуха под полилея с дрехата си от звезди и пера, птица с прекършен полет, жена, превърната в ангел, която чака да бъде открита. От мен този път. Как можах да си помисля, че съм сама тук? Винаги сме по две. Ела тук, казва ми тя. Изморена съм от тази мелодрама, изморена съм да си мълча. Няма кого да защитаваш, животът ти няма стойност за никого. Искам да свърши.


	Чувам черния фургон, докато се изправям. Чувам го, преди да го видя — слял се е със сумрака, изниква от собствения си звук, като че ли изкристализира, като съсирек от нощта. Завива по алеята, спира. Смътно различавам бялото око, двете криле. Сигурно боята е фосфоресцираща. Двама мъже се отделят от фургона, качват се по предните стълби, натискат копчето на звънеца. Чувам звъна, динг-донг, като призрак на жена с козметика, долу в коридора.
	Значи предстои и по-лошо.
	Пропиляла съм си времето. Трябваше да взема нещата в собствените си ръце, докато имах тази възможност. Трябваше да открадна нож от кухнята, да намеря начин да се добера до шивашката ножица. Имаше и градинска ножица, иглите за плетене, светът е пълен с оръжия, ако ги търсиш. Трябваше да внимавам.
	Но вече е твърде късно, вече са стъпили върху прашнорозовия килим на стълбите, тежко и приглушено топуркане, пулсиране на челото. Стоя с гръб към прозореца.
	Очаквам непознат, но е Ник — отваря вратата, светва лампата. Не проумявам — освен ако не е един от тях. Винаги има такава възможност. Ник, тайно Око. Мръсната работа се върши от мръсни хора.
	Боклук такъв, мисля си. Отварям уста да го изрека, но той се приближава, съвсем близо, прошепва:
	— Всичко е наред. Мейдей. Тръгни с тях.
	Нарича ме с истинското ми име. Защо това да означава нещо?
	— С тях ли? — питам. Виждам двамата мъже зад него, високата лампа в коридора превръща главите им в черепи. — Да не си откачил?
	Подозрението ми витае във въздуха над него като тъмен, предупредителен ангел. Почти го виждам. Защо Ник да не знае за Мейдей? Сигурно всички Очи знаят за него — изтръгвали са, изскубвали са, изкопчвали са го от предостатъчно тела вече предостатъчно месеци.
	— Имай ми доверие — казва той, което само по себе си никога не е било талисман, не дава никаква гаранция.
	Обаче аз се вкопчвам в това предложение. Само то ми е останало.


	Един отпред, един отзад, двамата ме придружават надолу по стълбите. Крачим спокойно, осветлението е пуснато. Колко обикновено е всичко въпреки страха. Оттук виждам часовника. Не е някакво конкретно време.
	Ник вече не е с нас. Може да е слязъл по задните стълби, защото не иска да го виждат.
	Серина Джой стои в коридора, под огледалото, невярващо вдигнала поглед нагоре. Командирът е зад нея, вратата на дневната е отворена. Косата му е много прошарена. Изглежда разтревожен и безпомощен, но вече се дистанцира от мен, отдръпва се. Каквото и още да представлявам за него, в този момент съм катастрофа. Несъмнено здравата са се скарали заради мен, несъмнено тя му е стъжнила живота. И въпреки това му съчувствам. Мойра е права, аз съм пъзла.
	— Какво е направила? — пита Серина Джой. Значи не тя ги е повикала. Каквото и да ми е намислила, било е по-лично.
	— Съжалявам, не можем да ви кажем, госпожо — казва мъжът пред мен.
	— Покажете ми документите си — настоява Командирът. — Имате ли заповед?
	В този момент съм способна да се разкрещя, вкопчила се в перилата, зарязала всякакво достойнство. Мога да ги спра, поне за момент. Ако са истински, ще останат, ако не са, ще избягат. И ще ме оставят тук.
	— Не ни трябва заповед, господине, но всичко е наред — казва отново първият. — Разкриване на държавни тайни.
	Командирът вдига ръка към главата си. Какво съм казала и на кого, и кой от враговете му е разбрал? Вероятно това ще го превърне в опасност за сигурността. Аз съм над него, гледам го отгоре — смалил се е. Сред тях вече е имало чистки, ще има и още. Серина Джой пребледнява.
	— Кучка — възкликва. — След всичко, което той направи за теб.
	Кора и Рита надничат откъм кухнята. Кора се разплаква. Аз съм била надеждата й, измамила съм я. Сега завинаги ще остане бездетна.
	Фургонът чака на алеята, двойната му врата е отворена. Двамата, вече от двете ми страни, ме прихващат за лактите и ми помагат да се кача. Нямам представа дали това е началото, или краят ми — оставила съм се в ръцете на тези непознати, защото нищо друго не мога да сторя.
	Затова пристъпвам към мрака вътре. Или пък към светлината.


>	Исторически бележки

#	Исторически бележки към „Разказът на прислужницата“
	_Частична извадка от протокола на Дванайсетия симпозиум по Галаадски изследвания, проведен в рамките на конгреса на Международната историческа асоциация в Университета в Динай, Нанавит, на 25 юни 2195 година._
	_Председател: професор Мариан Лунен сърп, катедра по антропология на европеидната раса, Университет в Динай, Нанавит._
	_Докладчик: професор Джеймс Дарси Пейшото, директор на Архивите на XX и XXI век, Университет Кеймбридж, Англия._

	__ЛУНЕН СЪРП:__
	За мен е удоволствие да приветствам всички вас тук тази сутрин и се радвам, че толкова много хора дойдоха за доклада на професор Пейшото — сигурна съм, че ще бъде увлекателен и смислен. Ние от Асоциацията за изучаване на Галаад вярваме, че този период заслужава да бъде изследван, защото в крайна сметка промени картата на света, особено в нашето полукълбо.
	Преди да продължим обаче, няколко съобщения. Риболовната експедиция ще се проведе утре, както е предвидено, а онези, които не са си донесли подходящо облекло за дъжд и репелент срещу насекоми, могат да се снабдят с необходимото на рецепцията срещу минимално заплащане. Разходката сред природата и Костюмираната спявка са преместени за вдругиден, защото непогрешимият професор Джони Бягащото куче ни увери, че тогава времето ще се оправи. Позволете да ви напомня, че и други мероприятия, организирани от Асоциацията за изучаване на Галаад, са достъпни по време на този конгрес и на Дванайсетия симпозиум. Утре следобед професор Гопал Чатерджи от катедрата по западна философия на Университета в Барода, Индия, ще говори за „Елементи от Кришна и Кали* в държавната религия от ранния Галаадски период“, а в четвъртък сутринта ще има презентация от професор Зиглинда ван Бюрен от катедрата по военна история на Университета в Сан Антонио, Република Тексас. Професор Ван Бюрен ще изнесе несъмнено увлекателна илюстрирана лекция за „Варшавската тактика**: политики за обсада на градския център по време на Галаадските граждански войни“. Сигурна съм, че всички бихме желали да присъстваме. Напомням и на нашия докладчик, макар най-вероятно да не се налага, да се вмести в отреденото време, за да има възможност за въпроси. Едва ли някой иска да пропусне обяда, както се получи вчера. (Смях.)
	[* Кришна е проявление на хиндуисткия бог Вишну. Изобразява се като мъдър владетел или като пастир с божествени способности. Кали е едно от проявленията на съпругата на бог Шива, грозна, страшна и кръвожадна богиня, символ на женската енергия. — Б.пр.]
	[** Окупацията на центъра на Варшава от фашистите по време на Втората световна война, където през 1940 г. е устроено еврейското гето. Обитателите му живеят на прага на гладната смърт в продължение на две години и половина. — Б.пр.]
	Професор Пейшото не се нуждае от представяне, защото всички добре го познаваме, ако не лично, то чрез публикациите му, сред които са „Закони, ограничаващи частните разходи през вековете: анализ на документи“ и известното му проучване „Иран и Галаад: две монотеокрации от края на XX век през призмата на лични дневници“. Както знаете, заедно с професор Нотли Уейд, също от Кеймбридж, той е един от редакторите на ръкописа, който ще разглеждаме днес, и изигра огромна роля за неговия превод, снабдяване с обяснителен апарат и издаване. Докладът му е озаглавен „Проблеми на идентификацията в Разказът на Прислужницата“.
	Професор Пейшото.
	Аплодисменти.

	__ПЕЙШОТО:__
	Благодаря ви. Сигурен съм, че снощи на вечеря всички сме се насладили на лъчеперката си, както сега се наслаждаваме на лъчите на очарователната Лунен сърп. Използвам думата „насладили“ в два различни смисъла, като изключвам отживелия трети. (Смях.)
	Но да бъдем сериозни. Както подсказва заглавието на скромния ми доклад, бих искал да разгледам някои проблеми, свързани със _soi-disant_* ръкопис, вече добре известен на всички вас със заглавието „Разказът на Прислужницата“. Казвам _soi-disant_, защото не сме намерили оригинала на текста. Строго погледнато, когато го открихме, изобщо не беше ръкопис и нямаше заглавие. То — „Разказът на Прислужницата“ — беше добавено впоследствие от професор Уейд, донякъде в чест на великия Джефри Чосър, но онези от вас, които са общували с професор Уейд неофициално като мен, ще разберат твърдението ми, че вложеният подтекст не е случаен, особено предвид съмнителния характер на всеки така наречен „разказ“ от онзи период на развитие на галаадското общество, който разглежда и нашата сага. (Смях и аплодисменти.)
	[* Така наречен (фр.). — Б.пр.]
	Този текст — колебая се дали да го нарека „документ“ — е намерен на мястото на някогашния град Бангор, който преди установяването на галаадския режим се е намирал в щата Мейн. Знаем, че този град бил важна междинна спирка от така наречената Нелегална женизница, впоследствие наречена от някои историци шегобийци „Нелегалната парясница“. (Смях, ропот.) По тази причина нашата асоциация проявява силен интерес към него.
	В оригиналния си вид находката се намираше в метално шкафче, произведено за американската армия вероятно около 1955 година. Този факт сам по себе си няма значение, защото е известно, че такива шкафчета нерядко били разпродавани като „военен резерв“ и поради това са били широко разпространени. Във въпросното шкафче, запечатано с лепенка, каквито навремето използвали за пощенските пратки, се намираха приблизително трийсет аудиокасети, вече доста остарели през осемдесетте или деветдесетте години след разпространението на компактдисковете.
	Напомням ви, че това не е първото подобно откритие. Несъмнено сте запознати например с така наречените „Мемоари на А. Б.“, намерени в гараж в предградие на Сиатъл, и с „Дневника на П.“, изкопан по случайност по време на строителството на нов молитвен дом край някогашния град Сиракюз, Ню Йорк.
	С професор Уейд бяхме много развълнувани от новото откритие. За щастие, няколко години преди това, с помощта на нашия превъзходен антиквар-техник, бяхме реконструирали машина, на която да бъдат прослушвани такива записи, затова веднага се заловихме с трудоемката задача по транскрибирането.
	В сбирката имаше общо около трийсет записи с различно съотношение между музика и слово. Общо взето, всяка касета започва с две-три песни, несъмнено за камуфлаж, после музиката прекъсва и зазвучава глас. Гласът е женски и според нашите експерти сонографи е един и същ от начало до край. Етикетите по касетите са автентични за периода, датират, естествено, малко преди началото на ранната Галаадска епоха, защото светската музика е поставена под забрана от режима. Например има четири касети, озаглавени „Златните години на Елвис Пресли“, три с „Фолклорни песни от Литва“, три „Бой Джордж се разкрива“ и две „Нежните струни на Мантовани“, както и отделни записи: любимото ми заглавие е „Туистит Систърс в Карнеги Хол“.
	Макар етикетите да бяха автентични, невинаги бяха залепени на касетата със съответните записи. Освен това записите не бяха в определен ред, а просто на дъното на шкафчето, неномерирани. Затова на мен и на професор Уейд ни предстоеше да подредим словесните откъси в реда, в който, изглежда, вървяха, но както съм изтъквал другаде, всяка такава подредба стъпва на известни догадки и следва да се смята за приблизителна и подлежаща на допълнителни изследвания.
	Когато вече разполагахме с транскрипция на текста от звукозаписа — а се наложи да го прегледаме няколко пъти поради трудности, свързани с акцента, неясни позовавания и архаизми — трябваше да вземем решение относно същината на материала, който бяхме придобили с цената на толкова усилия. Изправени бяхме пред няколко възможности. Първо, записите да са фалшификат. Както знаете, има няколко случая на такива фалшификати, за които издателства са плащали огромни суми, заслепени от желание да забогатеят от сензационните текстове. Изглежда, че някои периоди от историята бързо се превръщат и за другите общества, и за техните наследници в неособено поучителна легенда и повод за доста лицемерно самодоволство. Ако ми позволите едно редакторско отклонение, нека да кажа, че по мое мнение трябва да бъдем предпазливи в моралната си преценка на галаадците. Вече сме се убедили извън всяко съмнение, че подобни преценки не са задължително свързани с конкретна култура. Освен това галаадското общество се е намирало под огромен натиск, демографски и друг, и е било подвластно на многобройни фактори, от които ние, за щастие, не сме толкова зависими. Работата ни не е да осъждаме, а да вникваме. (Аплодисменти.)
	Но да се върнем на темата: записи като този обаче трудно се фалшифицират убедително, а експертите, които ги изследваха, ни увериха, че самите предмети са оригинални. Несъмнено самият запис, налагането на гласа върху музикалния запис, не може да бъде направен през последните петстотин и петдесет години.
	В такъв случай, ако допуснем, че записите са автентични, какво да кажем за природата на самия разказ? Очевидно той няма как да е записан през периода, за който разказва, защото, ако авторката предава истината, тя не е имала на разположение касетофон и касети, нито място, където да ги скрие. Освен това разказът демонстрира елементи на обмисляне, което според мен изключва синхронността. Има усещане за припомняне на емоции* и дори за умиротвореност, поне постфактум.
	[* Алюзия с един от основните постулати на поетите от езерната школа, изложен в предговора към сборника „Лирически балади“ (1890) на Уилям Уърдсуърт и Тейлър Колридж: „Вече казах, че поезията е спонтанен изблик на силни чувства и води началото си от емоция, която си припомняме при пълно спокойствие на духа“. Прев. Наталия Клисурска. — Б.пр.]
	Имахме чувството, че ако установим самоличността на разказвача, може би ще намерим обяснение как се е появил този документ — нека го нарека така за краткост. За тази цел проучването ни тръгна в две посоки.
	Първо, опитахме с помощта на старите планове на град Бангор и други запазени документи да идентифицираме тогавашните обитатели на къщата, където бе направено откритието. Смятахме, че вероятно къщата е била скривалище по маршрута на Нелегалната женизница през онзи период, а нашата авторка е била укривана там, например в тавана или в мазето, няколко седмици или месеци, през които е имала възможност да направи записите. Разбира се, нямаше доказателство, което да изключи вероятността записите да са преместени на въпросното място, след като са били направени. Надявахме се да успеем да намерим потомците на евентуалните обитатели на къщата, които пък да ни отведат до друг материал: дневници може би или дори семейни истории, предавани през поколенията. За жалост, тази следа не доведе доникъде. Вероятно тези хора, ако изобщо са имали връзка с нелегалната верига, са били открити и арестувани, а в този случай свързаните с тях документи са били унищожени. Затова подходихме от друга страна. Потърсихме записи от този период, опитахме се да свържем известните исторически личности с хората, които се появяват в разказа на нашата авторка. Запазените архиви от този период са откъслечни, защото режимът в Галаад е изтривал съдържанието на компютрите и е унищожавал печатните материали след различните чистки и вътрешни бунтове, но все пак някои печатни материали са запазени. Някои наистина са били пренесени тайно в Англия, за да бъдат използвани за пропаганда от различните организации в защита на жените, каквито по онова време има много на Британските острови.
	Не хранехме никаква надежда да проследим директно самата авторка на повествованието. От вътрешните сведения ставаше ясно, че тя е била сред първата вълна жени, използвани с цел възпроизводство и зачислявани при хората, които се нуждаят от техните услуги и които могат да си ги подсигурят благодарение на принадлежността си към елита. Режимът незабавно създал фонд от такива жени посредством простичката тактика да обяви за прелюбодейство всички втори бракове и извънбрачни връзки, да арестува партньорките в тях и на основание на тяхната нравствена непригодност да отнеме децата им и да ги даде за осиновяване на бездетните семейства от горните ешелони на управлението, които на всяка цена искали потомство. (В средния период тази политика обхваща и всички бракове, които не са сключени в държавната църква.) Така мъже на високи постове в режима са имали възможност да избират измежду жени, доказали своите възпроизводителни способности, след като са родили едно или две здрави деца — желана особеност в епохата на силно намалялата раждаемост сред европеидната раса — явление, наблюдавано не само в Галаад, но и в повечето северни европеидни общества от онзи период.
	Причините за този упадък изобщо не са ясни. Част несъмнено се дължат на широко разпространените разнообразни средства за контрол над раждаемостта, включително абортите, непосредствено преди галаадския период. Следователно някои от случаите на безплодие са причинени умишлено и вероятно това обяснява различната статистика за европеидите и другите раси, но други не са. Едва ли е нужно да ви напомням, че това е епохата на устойчивия щам на сифилис и на епидемията от СПИН, които се разпространяват масово сред населението и изваждат голям брой сексуално активни млади хора от групата на способните на възпроизводство. Мъртвородените деца, помятанията и генетичните деформации са широко разпространени и се увеличават, а тенденцията е свързана със злополуки в различни ядрени централи, закривания и случаи на саботаж, характерни за периода, както и на течове от хранилища на химично и биологично оръжие и сметища за токсични отпадъци, каквито има хиляди — законни и незаконни, в някои случаи такива материали се изхвърляли направо в канализацията, а също и с безконтролната употреба на химически инсектициди, хербициди и други аерозоли.
	Каквито и да са причините обаче, последиците са видими и режимът в Галаад не е единственият, който реагира спрямо тях. Румъния например изпреварила Галаад през осемдесетте, като забранила всички видове контрол над раждаемостта, наложила задължителни тестове за бременност на населението от женски пол и обвързала служебното повишение и увеличаването на заплатата с плодовитостта.
	Нуждата от родилни услуги, ако мога да ги нарека така, вече била налице през Галаадския период, където била неудачно удовлетворявана посредством „изкуствено осеменяване“, „репродуктивни клиники“ и „сурогатни майки“, ангажирани за целта. В Галаад забранили първите две като противоречащи на религията и наложили третата поради наличието на библейски прецеденти. Поради това заменили серийната полигамия, разпространена в предгалаадския период, с по-стара разновидност на едновременна полигамия, практикувана в ранните времена на Стария завет и в бившия щат Юта през деветнайсети век. Както знаем от историята, никоя нова система не може да се наложи над старата, без да възприеме много от нейните елементи, както например в средновековното християнство откриваме езически елементи, а руското КГБ възниква от царските тайни служби. Галаад не е изключение от правилото. Расистките политики например имат своите здрави корени в предгалаадския период, а расистките опасения са част от емоционалния заряд, направил галаадския преврат толкова успешен.
	В такъв случай нашата авторка е една от многото и може да бъде разглеждана в по-широките очертания на онзи исторически момент, от който вече е част. Какво друго знаем за нея обаче освен възрастта й, някои физически особености, които могат да са на всеки, и мястото, където живее? Немного. Изглежда, била образована жена, доколкото може да се нарече образован всеки възпитаник на колеж от Северна Америка по онова време. (Смях, откъслечен ропот.) Само че такива с лопата да ги ринеш, както се казва, така че това не ни помогна. Не е сметнала за необходимо да спомене истинското си име, а всички официални данни за нея сигурно са били унищожени в Центъра за преквалификация „Рахил и Лия“. Името Фредова не ни ориентира, защото подобно на Гленова и Уорънова е име, образувано от името на съответния господин. След като жените станат част от домакинството на съответния Командир, те получават такива имена, които после, когато го напуснат, им биват отнемани.
	Другите имена в документа са също толкова безполезни за установяването на самоличността на хората. Ударихме на камък с Люк и Ник, както и с Мойра и Джанин. И бездруго е голяма вероятността те да са били псевдоними, възприети като защитна мярка за съответните хора, в случай че записите бъдат намерени. Ако е така, това би подкрепило мнението ни, че записите са направени в границите на Галаад, а не извън тях, и после тайно са били препратени обратно, за да подпомогнат нелегалната организация „Мейдей“.
	След като елиминирахме тези вероятности, остана само една. Ако успеехме да идентифицираме загадъчния Командир, щяхме да постигнем известен напредък. Допускахме, че човек на толкова висок пост вероятно е бил участник в първите свръхсекретни мисловни центрове на „Синовете на Яков“, създали концепцията за философията и социалната структура на Галаад. Те били организирани скоро след официалното признаване на патовото положение във въоръжаването на свръхсилите и подписването на секретното Споразумение за сферите на влияние, осигурило на свръхсилите свободата да се справят без външна намеса с растящия брой въстания в собствените си граници. Официалните данни за събранията на „Синовете на Яков“ са унищожени след Голямата чистка от средния период, дискредитирала и премахнала огромен брой от първите създатели на Галаад. Разполагаме обаче с известна информация от кодирания дневник на Уилфред Лимпкин, един от социобилозите от периода. Както знаем, социобиологичната теория за полигамията била използвана като научна обосновка за някои от другите практики на режима, както по-ранни идеологии използвали теорията на Дарвин.
	От материалите на Лимпкин знаем, че възможните варианти са два, тоест две имена включват в себе си „Фред“: Фредерик Р. Уотърфорд и Б. Фредерик Джъд. Не са запазени и снимки на нито един от двамата, но Лимпкин описва втория като наперено нищожество, цитирам: „… човек, за когото предварителната игра е онова, което правиш на игрището за голф“. (Смях.) Самият Лимпкин не доживява създаването на Галаад, а дневникът му е на наше разположение, защото той предвидил собствената си кончина и го поверил на снаха си в Калгари.
	Уотърфорд и Джъд се отличават с особености, които привлякоха вниманието ни. Уотърфорд имал опит в проучванията на пазара и според Лимпкин бил главният създател на женските костюми и автор на предложението Прислужниците да се обличат в червено, което, изглежда, заимствал от униформите на германските военнопленници в канадските военни лагери през Втората световна война. Той явно е и автор на термина „вселинч“, който заимствал от тренировъчна програма през последната третина на века. Ритуалът за колективното изнасилване обаче бил заимстван от английски селски обичаи през седемнайсети век. Избавленията също може би са негова идея, макар че по време на учредяването на Галаад те вече били разпространени след възникването си във Филипините и се превърнали в общо название за отстраняването на политическите врагове по принцип. Вече неведнъж съм изтъквал, че в Галаад няма почти нищо истински оригинално и автентично — гениалността на замисъла е в синтеза.
	Джъд, от друга страна, явно не се интересува толкова от външната форма, колкото от тактиката. Той предлага използването на загадъчния памфлет на ЦРУ относно дестабилизацията на чуждестранните правителства като стратегически наръчник за „Синовете на Яков“, пак той съставя и списъка на видни „американци“ от периода. Има подозрения, че е организирал и Президентското клане, което вероятно е изисквало максимално инфилтриране в системата за сигурност около Конгреса и без което Конституцията никога не би била отменена. Земите на предците и еврейските кораби с бежанци също са били по негов замисъл, както и идеята за приватизиране на репатрирането на евреите, в резултат на което не един кораб с евреи изхвърля съдържанието си на дъното на Атлантика, за да увеличи печалбите. Съдейки по онова, което ни е известно за Джъд, фактът ни най-малко не би го смутил. Той бил привърженик на строгата политика, а Лимпкин му приписва твърдението: „Най-голямата ни грешка беше, че ги научихме да четат. Няма да я повторим.“
	На Джъд се приписва заслугата за създаването на формата, макар не на името, на ритуала на Вселинча с обосновката, че това е не само ужасяващ и ефективен начин за елиминиране на подривните елементи, но и че ще функционира като отдушник за поданичките на Галаад. Известна е печалната полза от изкупителните жертви в историята*, а ритуалът вероятно носел облекчение на Прислужниците, контролирани строго през останалото време — възможността от време на време да разкъсат един мъж с голи ръце. Практиката била толкова популярна и ефикасна, че към средата на периода станала нещо обичайно — провеждали я четири пъти годишно в дните на равноденствие и на слънцестоене. В нея се долавя отглас от ритуалите за плодородие в ранните култове към богинята на Земята. Както чухме вчера по време на обсъжданията в секцията, макар Галаад да има несъмнено патриархална форма, понякога съдържанието е матриархално, подобно на части от социалната тъкан, които са го породили. Създателите на Галаад знаят, че за да наложиш ефективна тоталитарна система или въобще някаква система, трябва да предложиш известни свободи и облаги, поне на привилегированите, в замяна на онези, които отнемаш.
	[* „Да вземе двата козела и да ги постави пред лицето Господне при входа на скинията на събранието. Аарон да хвърли жребие за двата козела: едно жребие за Господа, а друго жребие за отпущане. И да доведе Аарон козела, върху който е паднало жребието за Господа, и да го принесе в жертва за грях; а козела, върху който е паднало жребието за отпущане, да остави жив пред Господа, за да извърши над него очистяне и да го изпрати в пустинята за отпущане (и той да понесе на себе си техните беззакония в непроходна земя).“ (Лев. 16:7-10). — Б.пр.]
	В тази връзка са уместни няколко коментара относно женската агенция за контрол, известна като „Лелите“. Според материалите на Лимпкин Джъд още от самото начало бил на мнение, че най-уместният и най-ефикасен начин жените да бъдат контролирани във възпроизводството и навсякъде другаде, е да ги контролират други жени. Съществуват многобройни исторически прецеденти, всъщност няма империя, наложена със сила или по друг начин, която да не притежава тази особеност: контрол над коренното население чрез собствените му представители. В Галаад има много жени, желаещи да бъдат Лели поради искрената им вяра в така наречените „традиционни ценности“ или заради получаваните облаги. Когато властта е ограничена, дори мъничко власт изкушава. Има и един отрицателен стимул — бездетните, безплодните или по-възрастните жени, които не са омъжени, можели да работят като Лели и така да се избавят от вероятността да бъдат елиминирани и изпратени в Колониите, населени от мобилни групи хора, използвани предимно като заменяеми чистачи на токсични отпадъци, които понякога изпълняват и не толкова рискована работа — например берат памук или плодове.
	Идеята е на Джъд, но прилагането носи отпечатъка на Уотърфорд. Кой друг от мозъчния тръст на „Синовете на Яков“ би родил идеята Лелите да носят имена на търговски продукти, използвани от жените през предгалаадския период, и поради това — звучащи познато и успокоително: названия на козметични серии, сладкарски смеси, замразени десерти и дори лекарства? Блестящо хрумване, което потвърждава мнението ни, че Уотърфорд в разцвета на силите си бил изключително изобретателен човек. Посвоему и Джъд бил такъв.
	Известно е, че и двамата господа били бездетни и поради това им се полагала Прислужница за създаване на поколение. В доклада си „Понятието за «семе» в ранен Галаад“ с професор Уейд предлагаме хипотезата, че и двамата Командири били изложени на въздействието на вирус, предизвикващ стерилитет, разработен чрез тайни експерименти със заушки и присъединяване на гени и предназначен за инжектиране в хайвера, с който снабдявали високопоставени служители в Москва. (Експериментът е прекратен след Споразумението относно сферите на дейност, защото вирусът се оказва прекалено неконтролируем и поради това опасен за мнозина, въпреки желанието на някои среди да го разпространят в Индия.)
	Нито Джъд, нито Уотърфорд обаче били женени за жена, която преди била известна като Пам или като Серина Джой. Последното име, изглежда, е злонамерено хрумване на авторката на ръкописа. Съпругата на Джъд се казвала Бамби Бей, а на Уотърфорд — Телма. Последната обаче преди била телевизионна водеща като описаната от авторката ни. Знаем това от Лимпкин, който на няколко пъти го споменава. Режимът предприема мерки да прикрива подобни минали простъпки на съпругите на елита.
	Като цяло свидетелствата са в полза на Уотърфорд. Знаем например, че кончината му е настъпила скоро след събитията, описани от авторката, по време на една от ранните чистки: бил обвинен в либерални тенденции, в притежание на значителна сбирка забранени еретични материали — изобразителни и литературни — и в укриването на подривен елемент. Това се случило, докато режимът още излъчвал съдебните процеси по телевизията, преди да започне да ги провежда тайно, затова събитията са записани в Англия посредством сателит и в архивите ни беше съхранен такъв запис. Кадрите с Уотърфорд не са с добро качество, но са достатъчно ясни, за да установим, че косата му е прошарена.
	Що се отнася до подривния елемент, в чието укриване е обвинен Уотърфорд, възможно е да става дума за самата Фредова, защото бягството й би я поставило в тази категория. По-вероятно става дума за Ник, който според доказателствата от записа сигурно е помогнал на Фредова да избяга. Начинът, по който успява да го направи, го определя като член на неясната нелегална организация „Мейдей“, която не съвпада напълно с Нелегалната женизница, но има връзки с нея. Последната е спасителна организация, а първата — полувоенно формирование. Известно е, че много членове на „Мейдей“ са проникнали на най-високите нива във властовите структури на Галаад, а настаняването на един от тях като шофьор при Уотърфорд със сигурност се оказало сполучлив ход. Двойно сполучлив, защото Ник вероятно бил и Око, какъвто често бил случаят с шофьорите и личната прислуга. Разбира се, Уотърфорд вероятно е знаел това, но тъй като високопоставените Командири автоматично били и директори на Очите, надали е обръщал сериозно внимание и не е допуснал този факт да възпрепятства нарушаването на незначителни правила. Като повечето Командири в ранен Галаад, впоследствие станали обект на чистка, той смятал поста си за неуязвим. В средния период на Галаад поведението им става по-предпазливо.
	Такива са нашите догадки. Дори да сме прави, тоест ако Уотърфорд е въпросният Командир, остават много празноти. Някои от тях би могла да запълни анонимната ни авторка, ако е имала различна настройка. Би могла да ни разкрие повече за събитията в Галаадската империя, ако е притежавала инстинктите на репортер или на шпионин. Какво не бихме дали сега дори за двайсетина страници разпечатка от личния компютър на Уотърфорд! Колко признателни щяхме да бъдем, ако богинята на историята бе благоволила да ни подхвърли дори жалки трохички!
	Що се отнася до съдбата на нашата авторка, тя остава неясна. Била ли е прехвърлена през границата на Галаад в тогавашна Канада, стигнала ли е до Англия? Би било разумно, тъй като по онова време Канада не желае да настройва враждебно могъщата си съседка, поради което арестува и екстрадира такива бежанци. Ако е така, защо не е взела със себе си записания си разказ? Може би пътуването било внезапно, може би се е опасявала, че ще бъде заловена. Ако действително е успяла да се добере до Англия, защо не е направила историята си публично достояние, както са сторили мнозина други, пристигнали в свободния свят? Може би се е страхувала от репресивни мерки срещу Люк, ако изобщо е още жив (което е малко вероятно), и дори срещу дъщеря си, защото режимът в Галаад не се колебае да прибягва до подобни мерки и ги използва да обезсърчава разобличаваща публичност в чужбина. Известно е, че не един непредпазлив бежанец в чужбина е получил ръка, ухо или крак във вакуумирана опаковка, скрита например в кутия с кафе. Или пък авторката била сред избягалите Прислужници, които трудно се приспособили към живота на свобода, когато се добрали до него след защитеното си предишно съществуване. Възможно е да е станала много саможива. Не знаем.
	Можем само да градим предположения и относно мотивите на Ник да организира бягството й. Допускаме, че връзката на предишната й спътница Гленова с организацията „Мейдей“ била разкрита, което поставило в опасност и самия него, защото като член на Очите той прекрасно знаел, че Фредова също ще бъде разпитана. Наказанието за непозволен сексуален контакт с Прислужница било сурово, статутът му на Око нямало да го предпази. Обществото на Галаад било изтъкано от интриги и всеки можел да използва дадена постъпка, за да навреди на свой неоповестен враг в режима. Разбира се, самият Ник би могъл да я убие, и сигурно това би бил по-разумният курс на действие, но човешкото сърце все пак е значим фактор, а доколкото ни е известно, жената допускала вероятността да е бременна от него. Кой мъж от галаадския период би отхвърлил шанса да бъде баща — нещо толкова рядко и толкова високо ценено? Ето защо Ник извикал спасителен отряд Очи, които може да са били, а може и да не са били истински Очи, но със сигурност се намирали под негово разпореждане. Постъпка, с която най-вероятно е предизвикал собственото си падение. Това също няма как да узнаем.
	Дали нашата разказвачка е успяла да се добере до външния свят и да си изгради нов живот? Или са я намерили в таванското й укритие, арестували са я, изпратили са я в Колониите или „При Йезавел“, или дори са я екзекутирали? Колкото и да е красноречив нашият документ обаче, по тези въпроси той мълчи. Можем да призовем Евридика от света на мъртвите, но не можем да я принудим да отговори. А обърнем ли се, я зърваме само за миг, преди да ни се изплъзне и да избяга. Доколкото е известно на историците, миналото е необятна еклива тъмнина. Гласове може и да достигат до нас оттам, но думите им са пропити от непроницаемостта на матрицата, от която са породени. Колкото и да се опитваме, невинаги сме в състояние да ги дешифрираме прецизно на по-ярката светлина на своя ден.
	Аплодисменти.
	Някакви въпроси?
	{img:razkazyt_na_prisluzhnicata_galaad.png}
