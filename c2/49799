D>
	Посвещавам тази книга на отдел „Връзки с обществеността“ в издателство „Харпър Колинс Чилдрънс“.
	Вие, агентите от връзки с обществеността, сте странни птици. Представлявате нещо средно между мениджър, бодигард и личен прислужник и сте истински щастливи, едва когато установите тотален контрол върху живота на един автор. Бих ви смъмрил за това, но все още не съм срещнал агент от връзки с обществеността, който да си държи устата затворена достатъчно дълго време, та да мога и аз да взема думата.
	В ирландския клон: на легендата Мойра О’Райли и на най-забележителния бретон — Тони Пърдю.
	В английския клон: на бившите и настоящи (не и на бъдещите, но, какво пък, бъдещи агенти, чувствайте се свободни да приемете това посвещение като предназначено и лично за вас):
	На Ема Брадшоу — за онзи път, когато се подиграх на парчетата в iPod-а ти. О, как само се смях/ме.
	На Катрин Уорд — за момента на истинска близост, който преживяхме, докато гледахме „Принцесата булка“. Не го помниш ли? Как така не го помниш?!
	На Тифани Маккол — телефонът ти звънеше с „Маршът на империята“ от „Междузвездни войни“. Как изобщо беше _възможно_ да не си допаднем?
	На Сам Уайт — лаская се да мисля, че съм част от причините да се омъжиш за ирландец. Пак заповядай.
	На Мери Бърн — „Момичетата Гилмор“. Просто… „Момичетата Гилмор“.
	На Джералдин Страуд — за английско-полския речник, който ми купи. Дори и с негова помощ не стигнах доникъде с онази касиерка, но ти поне _се опита_…
	Тази книга е за всички вас, без които животът ми щеше да е далеч по-лесен. Научих от вас много и смея да твърдя, че и вие научихте много от мен. Най-вече никога да не ме оставяте без надзор на влаков перон. Аз _задължително_ ще се кача на погрешния влак.
D$


>	Пролог

	Беше прекрасен пролетен ден и те се бяха събрали на покрива.
	— Направи го — каза Китана. Говореше тихо, но настоятелно, в гласа й звънтеше кипящото дълбоко в нея вълнение. Правилните й бели зъби леко прехапваха долната устна. Лицето й пламтеше. Цялата гореше от нетърпение да научи нови начини да наранява хората.
	Дорън се обърна с лице към комина и протегна ръка напред. Изсумтя тежко, лицето му почервеня и мускулите на шията му изскочиха. Изглеждаше доста смешен до момента, в който дланта му не започна да свети. Изпод кожата му се лееше светлина и колкото повече момчето се концентрираше, толкова по-силна ставаше тя.
	— О, страхотно — обади се Шон. — Ние сме хора-фенерчета. Треперете, смъртни.
	— Тихо — каза Китана. — Остави го да се съсредоточи.
	На Шон му беше неприятно Китана да го срязва така. Беше изписано на лицето му и Елси ясно го виждаше. — Ядосан, сконфузен, наранен. Елси се съмняваше, че ако тя самата му заговореше с такъв тон, Шон изобщо щеше да забележи. Не, че тя _някога_ би се държала с него по подобен начин. Тя не беше като Китана, която можеше един ден да се подиграва с момчето, но на следващия беше достатъчно само да му се усмихне и той отново беше неин.
	Елси не беше жестока като Китана, но не беше и красива като нея, нито толкова руса, нито толкова слаба. Беше грозна и дебела, и всичките боядисани коси, черни дрехи и пиърсинги на света не бяха достатъчни, за да скрият това.
	От ръката на Дорън излетя лъч светлина, съскащ и припукващ, и прогори дупка в комина.
	Китана подскочи от радост, а на Шон направо ченето му увисна. Дорън отпусна ръка и се ухили.
	— Тоя път беше по-лесно — рече. — Колкото по-често го правиш, толкова по-лесно става.
	Китана хукна към него.
	— Научи ме! Божичко, веднага ме научи!
	Дорън се засмя, застана зад нея, протегна едната си ръка напред, водейки нейната, а другата си длан сложи на кръста й. Заговори тихо в ухото й и тя закима. Елси погледна Шон. На него явно вече не му беше интересно. В момента просто ревнуваше. Елси не можа да се справи със себе си — прониза я разочарование. Дорън беше просто побойник, идиот, който следваше Китана по петите, точно както и всички останали седемнайсетгодишни момчета от училището им. Но Елси си мислеше, че Шон е различен. Пристъпи към него.
	Лъч светлина излетя от ръката на Китана и коминът се пръсна на парчета. Момичето изписка от удоволствие и се хвърли на врата на Дорън.
	— Яко — каза Елси на Шон. Той промърмори в отговор и Елси му се усмихна. — Да опитаме, а?
	— Я се скрий — отвърна той и й обърна гръб.
	Сърцето на Елси отново се сви. Понякога й се струваше, че единствената причина, поради която сърцето й понякога се отпускаше, беше, за да може да се свие отново. Тя последва Шон до останалите, слушайки разсеяно инструкциите на Дорън. Дорън изгуби търпение, започна да я обижда, а Китана се разсмя и така го насъска още повече. Шон беше твърде зает да проумее как става новият номер — едва ли изобщо забеляза, че другите двама отново се подиграват на Елси. Може би така беше по-добре. Нямаше ли да бъде по-лошо, ако беше забелязал, но не беше сторил нищо да я защити?
	Най-сетне, след порой от псувни и обиди, Елси започна да чувства в ръката си силата, усети колко гореща става дланта й. До нея ръката на Шон цялата трепереше.
	— Усещате ли топлината? — попита Дорън. — Направете така, че да стане още по-горещо. Нека почти да ви заболи.
	Четиримата застанаха в кръг и протегнаха ръце към небето. Китана вече беше успяла два пъти да изстреля лъча.
	— Усещате ли? — повтори Дорън.
	— Усещаме — нетърпеливо отвърна Шон. — И какво сега?
	— Сега просто изтласкайте топлината навън — отговори Дорън. — Избутайте я право навън, енергията, де. Ето така.
	Припукващ лъч светлина излетя от ръката му. Миг по-късно лъчът на Китана, малко по-тъмен на цвят, се присъедини към неговия в небето.
	— Толкова е яко — прошепна тя.
	Шон изскърца със зъби. Пот се стичаше по челото му. Но после светлината от ръката му избухна, по-ярка от тази на другите, лъчът му се стрелна към облаците и той се разсмя колебливо.
	Елси усети очите на Китана върху себе си.
	— Остана последна, Елси. Можеш.
	Елси облиза устни.
	— Опитвам се.
	— Опитвай се по-сериозно — в гласа на Китана липсваше онази палава нотка, която тя използваше, когато говореше с момчета. Говореше ли с Елси, в гласа и винаги се появяваше каменна твърдост. — Не може да си единствената от нас, която да не умее това. Една верига е толкова силна, колкото е силна най-слабата й брънка, това чувала ли си го?
	Елси го беше чувала, разбира се. Кой не беше чувал поговорката? Но Китана си беше такава: държеше се с нея като с идиотка. Елси не отвърна. Вместо това улови гнева си и го прибави към топлината в дланта си. Чувстваше се така, сякаш ръката й щеше да експлодира всеки момент.
	— Побързай — обади се Дорън, вече полагайки видими усилия. — Не мога да държа лъча вечно.
	Елси усети топлината и я избута навън, напрегна всеки мускул в тялото си, изтика енергията нагоре, вън от себе си, вън от кожата си и лъчът избухна, оранжев лъч, който блесна в небето и се присъедини към останалите. Елси не можа да се сдържи и се засмя. Беше толкова красиво. Истински красиво!
	Дорън първи спря своя лъч. Отпусна ръка с тежка въздишка. Китана го последва, после Шон и накрая и Елси. Чувстваше се уморена, сякаш беше изляла цялата си сила в този лъч, но усещаше и приятен гъдел във всяка фибра от тялото си. И Шон, и Дорън се усмихваха. Само Китана беше присвила очи, сякаш много-много не й се беше искало Елси да се справи.
	На улицата долу спря кола и от нея излезе мъж. Изглеждаше бесен.
	— Слезте веднага от там! — кресна той.
	— Позволено ни е да се качваме тук — отвърна Китана. — Имаме разрешение от собственика. Ако вие не сте собственикът, чупката или ще ви убием.
	— Хайде да го използваме за мишена и да се поупражняваме — прошепна Дорън.
	Преди Елси да успее да се възпротиви, мъжът разпери ръце. Внезапно в лицата им духна силен вятър и мъжът се заиздига нагоре, сякаш летеше. Шон изруга и четиримата отскочиха назад, когато непознатият рязко се приземи пред тях.
	— Имате ли представа колко рисковано е това, което правите? — развилия се мъжът. — Застанали сте на открито, за Бога! Тъпи ли сте, бе, деца?
	— Вие… Вие сте като нас? — продума Китана.
	— Видях идиотското ви светлинно шоу от километри. Какво се опитвахте да направите? _Умишлено_ ли се мъчите да ви забележат?
	— Мислехме, че няма други като нас — рече Китана.
	Мъжът се втренчи в нея.
	— Други? Какво? Как така?
	— Ами други хора като нас, хора със суперсили.
	— Моля? Какви ги дрънкаш? Слушайте сега, ама внимателно, ясно ли е? Вие не сте супергерои, вие сте магьосници, а магьосниците не използват силите си на места, където обикновените хора могат да ги видят. Трябва да бъдете много внимателни. Отсега нататък приоритет номер едно за вас трябва да бъде да запазите тайната.
	— Много съжаляваме, господине — измяука Китана.
	Мъжът въздъхна.
	— Казвам се Патрик Зебек.
	— Ама че тъпо име — обади се Дорън.
	— Дорън! — сгълча го Китана.
	— В момента нямаме време да навлизаме в подробности — продължи Зебек, — но трябва да си изберете по едно ново име, иначе останалите магьосници ще могат да установят контрол върху вас.
	— Сериозно?
	— Аз винаги съм сериозен. Никога не съм имал кой знае какво чувство за хумор, а и никога не ме е бивало с децата.
	— Ние не сме деца — отвърна Дорън и нахлузи качулката на суитшърта си. — На по седемнайсет години сме.
	— Всеки под деветдесетгодишна възраст за мене е дете — рече Зебек. — Магьосниците живеят по-дълго от смъртните хора.
	— Яко — обади се Шон.
	— Значи Зебек не е истинското ви име? — обади се Китана.
	— Да, това е името, което сам си избрах. Стори ми се точното име за мен, затова го приех и оттогава досега се казвам така.
	— Значи, ако си променя името от Китана Келауей на, да речем, Китана Килауей*, никой няма да може да ме контролира, така ли?
	[* Китана предлага да се прекръсти на Killherway, т.е. „убийцата“ (англ.). — Бел.пр.]
	— Да, точно така, ако това е името, което си избереш.
	Дорън се ухили.
	— Аз ще бъда Дорън Шут-в-гъза.
	— Това пък е най-тъпото име, което някога съм чувала — изкикоти се Китана. — Ами ти, Шон?
	— Не знам — рече Шон. — Може да съм Ледения Шон. Или Съдбовния Шон, да речем? Шон Царя — момчето се засмя. — Даам, ще бъда Шон Царя!
	Тримата се засмяха. Китана не попита Елси какво би искала да е нейното име.
	— Вижте — каза Зебек, — изберете си каквито щете имена, не ми пука. Нямам квалификацията да се занимавам с подобни проблеми. Не искам да се замесвам в нищо от делата на Убежището. Живея си живота и възнамерявам да продължа да го правя.
	— Какво е Убежището?
	— Това е магьосническото тайно правителство. Имаме си ченгета и войници и те обикновено или спасяват света, или срещат смъртта си. Трябва да отидете при тях, те ще ви обяснят всичко, което трябва да знаете. Но ако питате мен, веднага, щом ви го обяснят, си бийте камшика. Не ставайте част от оная организация. Просто ще свършите в дървен сандък.
	— Магически ченгета — проточи Китана. — Това не ми харесва. Те могат ли да правят това, което можем ние?
	— В магията има различни дисциплини — отговори Зебек. — Аз съм елементал. Вие какво можете да правите?
	— Още не знаем — отвърна Китана. — Продължаваме да откриваме, че имаме все нови и нови способности. Отначало просто бяхме много силни, а после почнахме да местим разни неща, без да ги докосваме. А днес можем да изстрелваме енергийни лъчи от ръцете си.
	— Аз пръв разбрах как се прави това последното — гордо се обади Дорън.
	Зебек се намръщи.
	— Можете да правите всички тези неща?
	— Сигурно можем и повече — рече Дорън. — Всеки ден изскача нещо ново.
	— Не знам какви сте — отвърна Зебек. — Би трябвало да умеете само по едно от изброените, максимум по две. Но дори и в такъв случай, за да можете да го използвате, са ви нужни години упражнения.
	— Може би ни е вродено — предположи с усмивка Китана. — Та, значи, магическите ченгета не могат тия работи, дето ги умеем ние?
	— Не — отвърна Зебек. — Никой не ги умее всичките едновременно, поне доколкото ми е известно.
	Китана прехапа устна.
	— О, това е добре да се знае.
	— Аз ще се обадя в Убежището — рече Зебек. — Те ще разберат какво става с вас. Хайде с мене.
	Той се обърна и се качи на ръба на покрива. Шон понечи да го последва, но Китана го докосна по ръката и го спря на място.
	— Не смятам, че трябва да ходите там — обади се високо тя.
	Зебек се обърна.
	— Слушай, хлапе, не знам какво трябва да се направи във вашия случай. Не съм ви от полза.
	— Всъщност, вече достатъчно ни помогнахте. Благодарим ви много за всичко. Но не можем да ви позволим да съобщите на магическите ченгета за нас.
	Дорън вдигна ръка и дланта му засвети. Зебек отстъпи назад с широко отворени очи, но преди да успее да продума, лъчът прогори дупка в крака му. Магьосникът падна с писък на покрива.
	Китана пое дълбоко въздух, присви очи, Зебек се скова цял и рухна, от мъртъв по-мъртъв.
	Шон зяпна Китана.
	— Какво направи?
	— Смачках мозъка му със силата на мисълта — отвърна момичето и се разсмя.
P>
	Тигре, тигре, плам искрящ
	във горите на нощта,
	смъртен ли черта с десница
	твойта страшна симетричност?
@	„Тигърът“*, Уилям Блейк
	[* Превод: Теменуга Маринова. — Бел.пр.]
P$


>	1.
>	Пеперудата и вълкът

	— Аз съм пеперудка! — изврещя дебелакът, докато тичаше, пляскайки с ръце като с някакви много тлъсти, много провиснали и много калпави крилца.
	— Всъщност не си пеперудка — рече му Валкирия Каин за осми път. Дебелакът тичаше в кръг около нея, окъпан в лунна светлина, а момичето просто стоеше неподвижно с наведена глава. Мъжът не носеше риза и Валкирия трябваше непрекъснато да отвръща очи от неговите тресящи се гърди, защото усещаше как от тях й се повдига. А сега, когато и панталоните му се плъзгаха неумолимо на една страна, тя вече се стараеше изобщо да не го гледа.
	— Моля те — каза му, — вдигни си панталоните.
	— Пеперудите не носят панталони! — кресна мъжът. Миг по-късно панталоните му паднаха в краката на Валкирия.
	Тя извади мобилния си и набра един номер.
	— Той е по бельо — рече гневно в слушалката.
	Кадифеният глас на Скълдъгъри Плезънт прозвуча необичайно колебливо.
	— Прощавай? Кой е по бельо?
	— Джери Хулихън — отвърна момичето. — Мисли се за пеперуда. Очевидно, на пеперудите не им трябват панталони.
	— А той _пеперуда_ ли е?
	— Не.
	— Сигурна си?
	— Напълно.
	— Може би е пеперуда, която сънува, че е човек.
	— Ами не е. Той е грамаден дебел мъж, който сънува, че е грамадна дебела пеперуда. Какво да го правя, мътните да го вземат?
	Ново колебание.
	— Не съм сигурен. Надали имаш подръка по-големичка мрежа за пеперуди?
	— Искам да го фрасна. Искам и _теб_ да фрасна, но също така и него искам да го фрасна.
	— Не става. Той е обикновен смъртен, попаднал под някакъв тип магическо въздействие. Не е негова вината, че се държи по този начин. Надявам се, че поне си го отвела някъде на скрито? Валкирия? Валкирия, слушаш ли ме?
	— Слушам те — тъпо отвърна момичето. — Той започна да подрипва на всяка трета крачка. Хипнотизиращо е.
	— Представям си. Секачите ще бъдат при теб след около половин час. Можеш ли да го удържиш дотогава?
	Момичето стисна телефона.
	— Не говориш сериозно. Не може да говориш сериозно. Ние с теб сме спасявали света. Аз, лично, съм спасявала света. Това, което правя в момента, не ми е в трудовата характеристика. Това, което правя в момента, по принцип го правят други, а после аз и ти си го разказваме и се смеем.
	— Вършим, каквото се налага, Валкирия. Среща във Филсбъро веднага щом предадеш пациента си на секачите.
	Момичето въздъхна.
	— Поредната натоварена нощ?
	— По всичко личи, че така ще се окаже. Сега трябва да затварям. Сали Йорк току-що си подпали скута.
	Линията прекъсна. Валкирия скръцна със зъби и набута телефона обратно в задния джоб на черните си панталони. Това не е начинът, по който едно седемнайсетгодишно момиче трябва да прекарва вечерите си. Убедена беше, че Старейшините са виновни, задето обявиха тази задача за приоритетна. Да, фактът, че доскоро с нищо незабележими смъртни внезапно бяха започнали да развиват магически способности, представляваше сериозен проблем — с това беше съгласна; освен че бяха реална опасност за себе си и околните, дейността им рискуваше да разкрие съществуването на магическия свят пред широката общественост, а подобен развой на събитията категорично трябваше да бъде предотвратен. Но защо, защо от нароилите се из цяла Ирландия случаи на магия у смъртни точно на Валкирия й се налагаше да се занимава с онези от тях, които включваха хора, мислещи се за пеперуди? В момента в Убежището вече имаше няколко десетки упоени смъртни, но нито един не беше толкова чудноват и противен, колкото Джери Хулихън по долни гащи.
	Валкирия се свъси и се зачуди защо ли вече не чува стъпките на Джери. После вдигна очи и го видя да се рее под нощното небе, пляскайки с ръце и квичейки от щастие.
	— Джери! — провикна се момичето. — Джери Хулихън, слез долу веднага!
	В отговор Джери се изкикоти и запърха — не беше особено стабилен във въздуха, но летеше, определено летеше. После обърна посоката и запляска към Валкирия. Като последна глупачка, тя го проследи с поглед, когато описа дъга точно над главата й. Образът му се запечата в съзнанието й и момичето усети, че още една малка част от всичко детско в нея скоропостижно се спомина.
	Джери се отклони от курса си и започна да се отдалечава от безопасността на парка, като се понесе право към ярките улични светлини на Дъблин. Валкирия вдигна ръка, почувства въздуха, почувства как отделните късчета пространство между нея и мъжа-пеперуда се навързаха едно за друго, после дръпна рязко и остър порив на вятъра притегли Джери обратно към нея. Сега й трябваше въже или някакъв канап, та да го върже за нещо долу — като тлъсто, човекоподобно хвърчило.
	— Джери — подвикна му, — чуваш ли ме?
	— Аз съм пеперудка! — пъхтеше щастливо мъжът.
	— Виждам, ти си една много красива пеперудка. Ама не се ли уморяваш вече? Дори пеперудките се уморяват, Джери. Трябва да кацат от време на време, нали? Трябва да кацнат да си починат, защото крилцата им се уморяват от летене.
	— Май крилцата ми _наистина_ се уморяват — отвърна мъжът, вече сериозно запъхтян.
	— Знам. Знам, че се уморяват. Трябва да им дадеш почивка. Трябва да кацнеш.
	Мъжът се гмурна надолу, Валкирия подскочи, опита се да го хване за крака, но той заразмахва ръце още по-енергично и пак се издигна.
	— Не! — писна. — Пеперудките летят! Летят високо в небето!
	Мъжът вече се бореше за въздух, губеше ритъма на движенията и колкото и да се мъчеше, отново започна да пада полека надолу. Валкирия скочи пак, хвана го, затвори очи и се опита да прати съзнанието си на някое спокойно и тихо място. От цялото усилие Джери беше плувнал в пот, кожата му беше топла, лепкава и космата. Валкирия го задърпа надолу, сантиметър по сантиметър, като през цялото време мислеше за най-хубавите случки в живота си. Мъжът направи последно отчаяно усилие да отлети и, за да го задържи, момичето трябваше да го хване за паласките на кръста. След това Джери се предаде и спря да пляска, а Валкирия с вик рухна под тежестта му.
	— Аз не съм пеперудка — хълцаше Джери, докато момичето се извиваше и се мяташе под него.


	Както обикновено, секачите пристигнаха навреме. Придружиха Джери Хулихън до техния бус без отличителни знаци, като се отнесоха към него с нежност, изненадваща за безлични машини за убиване с преметнати на гърбовете коси. Валкирия си викна такси до Филсбъро. Колата я остави точно до лъскавото Бентли на Скълдъгъри.
	Скелетът я чакаше, скрит в сенките. Костюмът му беше тъмносив, а шапката си беше нахлупил ниско над очите. Тази вечер беше избрал лице на мъж с дълъг нос и брадичка катинарче. Кимна към един тъмен прозорец на най-горния етаж на жилищната кооперация пред тях.
	— Ед Стайнс — обясни. — Четирийсетгодишен. Живее сам. Неженен, без деца. Наскоро се е разделил с приятелката си. По професия тонрежисьор. Вероятно върколак.
	Валкирия го изгледа злобно.
	— Ти ми беше казал, че върколаци не съществуват.
	— Бях ти казал, че върколаци _вече_ не съществуват — поправи я детективът. — Измряха през деветнайсети век. За разлика от някои други създания на нощта — които, ако обстоятелствата бяха различни, бих споменал, но сега няма да го сторя — върколаците по принцип са добри хора, когато са в човешката си форма. До такава степен се ужасяват от хищническите си прояви по пълнолуние, че активно се борят срещу тъмната си половина. Търсят лекове, изолация, правят всичко необходимо, за да са сигурни, че няма да заразят никого с проклятието си.
	— За разлика от вампирите — изръмжа Валкирия.
	— Ти го каза.
	— Но ако върколаците са изчезнали, защо смяташ, че Ед Стайнс е върколак?
	— Живущи в района свидетелстват, че миналата нощ са видели наоколо да се навърта някакво едро куче или човек, облечен в меча кожа — обясни Скълдъгъри. — Не е наранил никого — върколаците рядко нападат при първото си превращение, освен ако не са притиснати в ъгъла, разбира се. Но при второто им излизане нещата значително загрубяват.
	— Но ако върколаците са изчезнали…
	— Заразата се е размила с поколенията, но у една малка част от населението на планетата все още присъства. Вече е твърде слаба, за да се проявява чрез реални превращения, освен ако носителят й внезапно и по напълно необясним начин не се сдобие с магически способности.
	— Значи Ед е като моя човек-пеперуда одеве.
	— Да. Последният от тревожно дългата поредица прецеденти от последните дни, при които смъртни развиват у себе си магия. За съжаление, в случая на Ед, тя е отключила един дълбоко латентен аспект от физиологията му. Ще имаш нужда от това — и скелетът подаде на момичето дългоцевна пушка.
	Очите на Валкирия се разтвориха широко.
	— За мен? Даваш ми я? Супер _яка_ е.
	— Това е пушка с упойващи стрелички.
	Момичето посърна.
	— О.
	— Нищо де, и така е яка — настоя скелетът. — Но после искам да ми я върнеш. Част от комплект е. Имам две и искам да са си заедно при мен. В момента е заредена с една-единствена упойваща стреличка, в която има достатъчно количество транквилант, че да свали…
	— Малък слон?
	Скелетът обърна глава към момичето.
	— Моля?
	— Е, сещаш се. Във филмите, когато се канят да тръгват на лов за някакво опасно нещо, винаги казват, че в упойващите стрелички има достатъчно транквилант, че да свали малък слон.
	— Какво против биха могли да имат хората по отношение на малките слонове?
	— Ами нищо, просто…
	— В твоята стреличка има достатъчно транквилант, че да свали върколак, защото ние сме тръгнали на лов за върколаци. Защо ще ни е да сваляме малък слон, след като не сме тръгнали на лов за слонове?
	— Това е просто нещо, което хората по филмите вечно повтарят.
	— Във филми, в които става дума за лов на слонове?
	— Не, не е задължително.
	— Ако бяхме тръгнали на лов за слонолак, референцията щеше да е по на място.
	— Няма такова нещо като слонолак.
	— Разбира се, че има. На тоя свят има абсолютно-всичко-лаци. Кучелаци, котколаци, риболаци.
	— Съществуват риболаци?
	— Обикновено не изкарват дълго, освен ако не са близо до вода.
	— Не ти вярвам. Хващала съм се на тия ти номера достатъчно често.
	— Не разбирам за какво говориш — скелетът тръгна напряко през платното на улицата.
	Валкирия го последва.
	— Не разбираш, а? Ти ще настояваш, че тия чудеса съществуват и в края на краищата мен ще ме обхванат съмнения, а после ще попитам: _Наистина ли съществува такова нещо като риболак?_ А ти ще ме погледнеш и ще отвърнеш, _За Бога, Валкирия, разбира се, че не съществува, не ставай глупава_, а аз ще стърча насреща ти и ще се чувствам като последна тъпанарка. Точно както стана с колонията от хора-октоподи.
	— Колонията от какво?
	— Ти веднъж ми каза, че хората-октоподи са истински.
	— И ти ми повярва?
	— Ами бях на дванайсет години!
	Стигнаха до входната врата на кооперацията.
	— Да, но повечето дванайсетгодишни не вярват в хората-октоподи.
	— Бях на дванайсет години и бях много впечатлителна. Вярвах на всяка твоя дума.
	— А, спомням си онези дни — рече с обич Скълдъгъри, после измъкна револвера си. — При всички положения, риболаци наистина съществуват.
	Момичето загледа зареденото оръжие в ръката му.
	— Тия куршуми не приличат на заредени с транквилант.
	— Щото не са. Сребърни са. Единственият сигурен начин да убиеш върколак. Освен обезглавяването. Но от друга страна…
	— Обезглавяването убива почти всичко — довърши Валкирия.
	— Именно.
	— Освен зомбита.
	Скълдъгъри плъзна револвера обратно в кобура под мишницата си.
	— Пистолетът е само за съвсем крайни случаи. Ед Стайнс е добър човек и аз не искам да отнемам живота му, само защото през няколко нощи от месеца се превръща в човекоподобен вълк.
	Измъкна от джоба си връзка шперцове и се зае с бравата на входната врата.
	— Защо не изчакаме до утре сутринта и да го приберем мирно и тихо? — попита момичето. — Няма ли да е по-разумно?
	— И да го оставим да върлува и да убива през цялата нощ?
	— Тъмно е, луната е пълна, а не чувам вълчи вой. Може би положението не е толкова страшно, колкото си мислиш.
	— Не се е превърнал още. Цял ден е бил в по-мрачно настроение от обикновено. Надвечер са започнали главоболията. Щом е паднала нощта, са се появили и спазмите. Ако съдя по положението на луната, разполагаме с петнайсетина минути преди да се превърне. След това около три часа ще е покрит с козина, а когато луната поеме към залез, ще си върне човешкия вид.
	— Значи ще го упоим, докато е още човек, преди превращението?
	— Не става — отвърна Скълдъгъри, отключи вратата и прибра шперцовете. — Понякога върши работа, но най-често трансформацията настъпва въпреки упойката и приливът на адреналин при нея неутрализира транквиланта в организма. Вълкът се събужда гневен и е нужна втора, двойна доза, за да го приспиш отново.
	— Тоест, ще чакаме да се превърне в чудовище, преди да действаме?
	— Именно.
	— Звучи ми като доста по-опасен вариант.
	— Ами по-опасен си е — скелетът измъкна втора упойваща пушка, същата като тази на Валкирия. — Готова ли си?
	— Ъм…
	— Така те искам.
	Качиха се до третия етаж по стълбите. Цялата сграда беше тиха, неподвижна, сякаш затаила дъх. Приближиха до вратата на жилището на Ед Стайнс и скелетът безшумно отвори ключалката. Бутна леко вратата и я открехна. Вътре никъде не светеше. Детективът посегна към костите на ключиците си и докосна магическите символи върху тях. Фалшивото лице се стопи, оголвайки черепа отдолу.
	Скелетът влезе, Валкирия се промъкна след него и затвори вратата с тихо _щрак_. Упойващата пушка тежеше. Тя я държеше с две ръце, както я беше научил Скълдъгъри.
	Дотук — никакво зловещо ръмжене.
	Влязоха в дневната и се завъртяха във всички посоки, покривайки целия периметър с обхвата на оръжията, за да се уверят, че Ед Стайнс не е заспал на дивана. В сумрака не се виждаше почти нищо, но Валкирия прецени, че след като Скълдъгъри не стреля, значи диванът е пуст. Момичето може и да имаше реални очи, но скелетът виждаше в тъмното далеч по-добре от нея. Прекосиха коридора и провериха малката кухничка. Лунните лъчи огряваха пръснатите по плота хапчета против главоболие. Откъм спалнята долетя силен стон и Валкирия за малко не дръпна спусъка. Скълдъгъри поклати глава и момичето го изгледа злобно.
	Скълдъгъри се прокрадна обратно по коридора, тих като сянка. Котка щеше да вдигне повече шум. Валкирия го последва, придържайки се близо до стената, където покритите с килим дъски от дюшемето скърцаха по-малко. Скълдъгъри подмина вратата на спалнята и зае позиция от другата страна на касата.
	Валкирия се примъкна напред, използвайки огледалото на отсрещната стена на спалнята, за да огледа стаята незабелязано. Чу ругатня, после движение в мрака, след това нощната лампа светна. Момичето замръзна, адреналинът запрепуска във вените й, но Стайнс само избута завивките и седна в леглото. Беше блед, небръснат. Потеше се. Изглежда изпитваше болки. Простена, когато се изправи на крака. Валкирия хвърли поглед към Скълдъгъри, изрече с устни _Да се скрием?_, но скелетът само поклати глава и тя остана на място, без да сваля очи от огледалото.
	Стайнс направи крачка напред и се преви одве.
	— О, Господи… — промълви.
	Изправи се рязко с такъв страшен вик, че момичето подскочи.
	Пръстите на мъжа се изкривиха, сякаш всичките му мускули бяха опънати на някакво невидимо колело за мъчения, и той отново изкрещя. Валкирия никога през живота си не беше чувала подобен звук.
	Под жълтата светлина на лампата момичето видя как по кожата на мъжа започна да избива гъста черна козина, оплитайки се като кече на гърдите и гърба му. Стайнс падна на колене, краката му променяха формата си, костите му се удължаваха и видоизменяха. Той самият в смаян ужас се беше вторачил в ръцете си, защото нормалните му нокти изпопадаха на пода и на тяхно място израснаха дълги и закривени остриета.
	— Помощ — ахна мъжът. — Някой да ми помогне…
	Рухна на четири крака, нов нечовешки крясък се изтръгна от гърлото му, когато челюстта му изскочи от ставата си. Запука, размести се и започна да се издува напред, кожата се опъна върху новооформената муцуна. Грамадните зъби разцепиха венците и крясъкът премина в животински вой от ярост и болка.
	Скълдъгъри вдигна три пръста. Валкирия го проследи как брои — две, едно — после скелетът пристъпи в спалнята, вдигна упойващата пушка в готовност. На Валкирия й трябваше секунда повече да последва примера му: беше твърде смаяна от онова, което беше видяла току-що и затова не беше достатъчно бърза, така че, когато вълкът се хвърли към нея от спалнята, изобщо не го улучи.
	Валкирия падна назад в мрака на коридора, мъчейки се да разбере какво става на метри от нея. Нещо се счупи, друго падна, вълкът ръмжеше, Скълдъгъри псуваше, а момичето различаваше само една грамадна камара козина, изправена на два крака. Погледна към празната си длан, чудейки се къде ли е изхвърчала упойващата пушка. Заопипва с ръка наоколо по килима, пръстите й докопаха нещо метално. Тя се хвърли напред, стисна приклада, изправи се, обърна се към вълка с пръст върху спусъка и…
	… и нещо я блъсна така, че тя отхвърча чак в дневната. Момичето го избута от себе си — беше Скълдъгъри, който се изправи с труд на крака, а вълкът се хвърли повторно отгоре му, двамата се стовариха върху дивана, преобърнаха го и изчезнаха отзад.
	Валкирия се изправи на колене и отново се заоглежда трескаво за проклетата пушка.
	Скълдъгъри изкрещя, когато го захвърлиха в другия край на стаята. Той се тресна в телевизора, кинескопът се разби на парчета, скелетът се хвана за щорите на прозореца и ги свлече, а вълкът скочи отново и го прикова за пода. Лапата му замахваше, отново и отново, а Скълдъгъри надаваше силни крясъци. На лунната светлина Валкирия видя колко яростна беше атаката на звяра, ноктите му пореха дрехите на скелета и деряха ребрата му отдолу.
	Момичето завъртя китка, сенките се усукаха около врата на вълка, повлякоха го назад, но Валкирия усещаше колосалната неподправена сила, с която съществото се бореше срещу й, не успя да го удържи и то се отскубна. Жълтите му очи се извъртяха и се спряха върху нея.
	Момичето скочи и се втурна обратно в спалнята, вълкът я следваше по петите. Валкирия измести въздуха, разби прозореца и изхвърча през него, парчетата стъкло издраскаха дрехите й, но сега поне беше вън от апартамента, падаше свободно, а вълкът…
	… вълкът се блъсна в нея, тя изгуби контрол върху въздуха, двамата се запремятаха, летейки право надолу, вълкът тракаше с челюсти насреща й, ноктите му се мъчеха да разпорят куртката й. Паднаха във вътрешния двор на кооперацията, звярът се стовари на земята и изквича, телата им се разделиха, Валкирия отхвърча настрани и се претърколи няколко пъти. Вълкът се изправи, отръска се, за да дойде на себе си, но когато отново погледна към Валкирия, тя вече бягаше.


>	2.
>	Дъблинският върколак

	Валкирия размаха ръце, вятърът я подхвана и повдигна. Тя леко прескочи оградата на двора и се приземи от другата страна, залитна, но бързо си върна равновесието. После затича през платното, изтласка пак въздуха и се издигна първо до един нисък покрив, после — до втори, вече по-висок. Прескочи разстоянието между него и следващия покрив и задраска нагоре, търсейки удобно място да се хване. Пуфтейки от усилието, най-сетне се изтегли най-горе, претърколи се от другата страна, падна на поредния нисък покрив и остана клекнала там. Затаи дъх в очакване да чуе как вълкът продължава да я преследва.
	Но не чу нищо подобно. Вместо това дочу музика.
	Приведена ниско, надникна от противоположната страна на покрива. Отвъд улицата хора чакаха на опашка да влязат в ярко осветен нощен клуб, смехът им се смесваше с дълбокия басов тътен, който дънеше от заведението. Валкирия допусна, че на един кръвожаден върколак, на когото са измъкнали първото за вечерта ядене под носа, клубът щеше да изглежда като покана за пир.
	А ето го и него, скрит в мрака на малка уличка точно срещу клуба. Момичето го проследи как се придвижва съвсем бавно, ту показвайки се, ту скривайки се отново в сенките. Момичето се засили, изтича до ръба на покрива и вятърът я повдигна високо над паркиралите коли. За да прескочи пропастта под себе си, й трябваше още една опора, от която да измести въздуха, но в крайна сметка се приземи точно там, където искаше. Изтича по поредния покрив и надникна надолу. Вълкът беше точно под нея. В този момент упойващата пушка щеше да свърши идеална работа.
	Пръстът й потрепна. Ако използваше сенките сега, трябваше да е сигурна, че ще нанесе смъртоносен удар. Всичко по-слабо от това щеше само да разяри вълка, може би дори да го провокира да разкъса неколцина от хората наоколо. Но Валкирия не искаше да го убива. Не и по този начин. Не и ако имаше други варианти.
	Вълкът се хвърли напред през улицата.
	Валкирия изруга, скочи и полетя към него, нагласяйки в движение посоката на полета, така че да е сигурна, че под този ъгъл ще пресече пътя на чудовището. Няколко души вече пищяха, момичето се сниши съвсем и цяла се сви на кълбо, преди да се сблъска с вълка. Ударът й изкара въздуха, тя падна и се просна на платното. Чу писъци и крясъци, ококорени лица, после видя светлината на фаровете, а след това един автобус блъсна вълка, наби спирачки, изпързаля се в полукръг, задницата му се изви и перна здраво и Валкирия.
	Тя за пореден път тази вечер отхвърча назад и целият свят наоколо потъна в тишина.
	После момичето се тресна в земята. Шумът нахлу с пълна сила в ушите й, тялото и отскочи и се преметна, твърде бързо, за да спре веднага. В момента Валкирия осъзнаваше единствено, че брадичката й е притисната в гърдите, а ръцете й са покрили главата.
	Което беше добре. Означаваше, че още не е умряла.
	Премятането се забави и тя използва инерцията, за да скочи на крака. Слава Богу, автобусът не се беше преобърнал. Беше спрял диагонално насред улицата, край него тичаха хора и си крещяха един на друг. Валкирия беше скрита от очите на всички беше паднала доста далеч от суматохата, надолу по тъмната улица. Мислите й се завръщаха една по една, докато съзнанието й бавно се проясняваше. Спомни си козина и остри зъби. Нещо ръмжеше точно пред нея.
	А, да. Върколакът.
	Не го виждаше. Всичко между нея и светлините на нощния клуб до спрелия автобус тънеше в непрогледен мрак. И точно в мрака се прокрадваше вълкът. Валкирия заслони очи с ръка, но напразно. Светлините на клуба бяха твърде ярки. Мракът беше твърде дълбок.
	Ръмженето се усили. И се приближи.
	Все още замаяна, Валкирия кривна наляво, сви между две спрели коли и чу скоковете на вълка зад себе си. Затича, отдалечавайки се от нощния клуб и хората пред него, впрегна последните си сили, но от умора едва успяваше да се разминава навреме със стълбовете на уличните лампи. И тогава вълкът се хвърли върху нея. Двамата се претърколиха, момичето и вълкът, челюстите на звяра се сключиха около дясната й ръка. Зъбите му не можаха да пробият подсилената тъкан на куртката, но болката беше силна и Валкирия изкрещя. Вълкът започна да разтърсва глава, момичето риташе с всички сили, но звярът беше клекнал отгоре й и й тежеше твърде много.
	_Пусни ме вън_, каза гласът в главата на Валкирия.
	Ръката й щеше да се счупи всеки момент. Вълкът буквално щеше да я изтръгне от рамото. Некромантският пръстен беше безполезен, ръката, на която го носеше, трябваше да е свободна, за да може да управлява движението на сенките. Момичето се опита да измести въздуха, но болката замъгляваше съзнанието й. Не можеше дори да диша под тежестта на притисналия я вълк.
	_Пусни ме вън._
	Вълкът пусна ръката й и посегна към гърлото й, но момичето се дръпна рязко встрани, загреба сенките, заостри ги като кинжали и ги прекара през гърдите на звяра. Вълкът се дръпна с вик, момичето измести бързо въздуха, блъсна звяра и го събори. Той обаче на секундата скочи на крака и пак атакува. Валкирия се хвърли назад и се изпързаля по покрива на една паркирана кола. Цялата кола се разтресе, когато вълкът се блъсна в нея. Момичето с труд се изправи на крака на покрива и използва въздуха, за да се издигне над главата на чудовището. Падна отвъд поредната ограда, скочи на крака и затича, а след това видя Скълдъгъри, който се носеше към нея в шеметен полет.
	Валкирия се гмурна надолу, скелетът профуча над главата й и се сблъска с вълка зад гърба й. Вълкът го отхвърли, Скълдъгъри се претърколи и отново се изправи на крака, стиснал в ръка упойващата пушка, но в следващия момент се подхлъзна на нещо в тъмното. Падна, вълкът веднага скочи отгоре му и някакъв предмет изтрака настрани по асфалта.
	Упойващата пушка — изкривена до неузнаваемост.
	Блесна огън и вълкът зави от болка, а Скълдъгъри с олюляване се надигна от мрака. Шапката му я нямаше, фасадното лице — също. Костюмът му беше на парцали и дори на оскъдната светлина Валкирия видя дълбоките резки, останали върху гръдния му кош. В ръката си скелетът стискаше револвера.
	Вълкът изръмжа. Скълдъгъри се обърна.
	Звярът се втурна право към него. Скелетът вдигна другата си ръка, за да укрепи стрелящата и да подсигури мерника си.
	— Стреляй! — викна Валкирия. — Стреляй!
	В последния момент обаче Скълдъгъри пусна револвера, приклекна, рязко свали и двете си ръце надолу и стена от въздух смаза върколака и го притисна към платното. Звярът се преметна, пролая изненадано, но в следващия миг Скълдъгъри се изправи отново и вдигна ръце към небето. Върколакът също изхвърча и падна. Заизвива се и се помъчи пак да стане, но отново падна, а скелетът крачка по крачка пристъпваше към него и го удряше с въздуха пак и пак, докато най-сетне колона от изместен въздух се стовари странично върху звяра и го запрати твърде надалеч.
	— Мътните го взели! — кресна Скълдъгъри и клекна. Докосна с пръсти земята до краката си, платното под него започна да се напуква и издува. Малко остана скелетът да изгуби равновесие, но в последния момент парчето асфалт, върху което беше стъпил, се изстреля напред като дъска за сърф, земята под него се кривеше и диплеше като истински вълни, и скелетът се понесе право към вълка, който отново идваше на себе си. Валкирия грабна повредената пушка, изтръгна упойващата стреличка от дулото и с помощта на въздуха я прати право в протегната ръка на скелета. Миг по-късно Скълдъгъри се сблъска с върколака и заби стреличката в рамото му.
	Вълкът изрева, замахна страшно и Скълдъгъри отлетя нанякъде, но упойката вече беше започнала да действа. Вълкът залитна, разтърси глава и се подпря на близката стена. Погледна Валкирия и понечи да тръгне към нея, но направи само три крачки, краката му се подкосиха и той рухна. Остана да лежи с оплезен език, дишащ тежко, лапите му бяха толкова натежали, че не можеше да ги помръдне. Очите му се затвориха, дишането му стана по-дълбоко и съществото заспа.
	Скълдъгъри се изправи на крака.
	— Победа — каза едва чуто.


	Когато Ед Стайнс се събуди, беше завързан за едно легло в някаква странна стая, а странни хора го бяха наобиколили и го гледаха. На Валкирия почти й дожаля за него.
	— Здрасти — рече синьокосото момиче до нея. — Аз съм Кларабел. Искаш ли да бъдем приятели?
	На лицето на Ед се изписа пълно объркване.
	— Здрасти, Ед — обади се Валкирия, преди нещата да са станали наистина странни. — Казвам се Валкирия. Това е Кларабел. Тя е медицинска сестра, един вид, и ще се грижи за теб.
	Кларабел закима.
	— Много ме бива по разните медицински работи. Миналата седмица имахме един пациент и аз го прегледах, и той имаше всички симптоми на бубонна чума, и аз го излекувах.
	Валкирия я изгледа.
	— То това наистина се оказа бубонна чума?
	— О, да. Е, доктор Най го погледна и рече, че на човека просто му се е забила тресчица в пръста, но пък аз я извадих тресчицата, така че… Пак се брои, че съм го излекувала. Само почакай да видиш доктор Най, Ед. Ще се влюбиш в него, особено ако обичаш големи, високи, плашещи неща.
	Ед изскимтя и обърна глава към Валкирия.
	— Какво… какво става с мен?
	— Какво си спомняш?
	— Спомням си теб. Помня, че… О, Господи, помня, че исках да те изям…
	— Да — отвърна момичето. — Колкото по-малко говорим за това, толкова по-добре.
	— Полудявам, нали?
	Кларабел се засмя. Имаше толкова хубав смях.
	— О, ние тука всичките сме луди, Ед — отбеляза и се измъкна от стаята.
	Вместо нея влезе Скълдъгъри, облякъл сив шлифер върху разкъсания костюм и с ново фалшиво лице. Не искаше Ед съвсем да откачи от страх, особено ако не беше напълно наложително.
	— Здрасти, Ед — рече детективът. — По-добре ли се чувстваш? Със сигурност изглеждаш по-добре.
	— Кои сте вие?
	— Ние сме експерти в тази област — отвърна Скълдъгъри. — Искаме да ти помогнем.
	— Да ми помогнете? Че аз съм _върколак!_
	— Забелязах. За щастие, надяваме се, че това е само временна фаза. Мисли за него като за неразположение. Като за болест. Отключилият се у теб доскоро дълбоко спящ твой върколашки ген е просто симптом, индикиращ истинския проблем, и макар положението ти в момента да е до известна степен необичайно, ти съвсем не си единственият засегнат. Има и други, нормални хора като теб, проявяващи нечовешки сили в различна степен. Ти обаче си един от малцината с ясно съзнание в момента. Повечето от останалите бяха поставени в състояние на безсъзнание. Затова смятам, че можеш да ни помогнеш. Трябва просто да отговориш на няколко въпроса. Ще се справиш ли?
	— Д-да.
	— Браво на теб — похвали го Скълдъгъри. — Напоследък случвало ли ти се е нещо необичайно?
	— Да.
	— И какво беше то?
	— Превърнах се във върколак.
	— Нещо друго освен това? Да си срещнал наскоро някой нов човек? Да си бил в чужбина или да си ходил на място, на което не си бил никога преди…?
	Ед поклати глава.
	— Всичко си беше нормално. Животът си ми беше такъв, какъвто винаги е бил. Е, освен това, че се разделих с приятелката ми преди няколко месеца. Мислите ли, че тя… ме е проклела?
	— Тя беше тази, която сложи край на връзката ви, нали?
	— Не — изстреля бързо Ед. — Беше по взаимно съгласие. И двамата… заедно решихме, че… споделяхме общото мнение, че тя заслужава повече, така че…
	— В такъв случай — каза Скълдъгъри — силно се съмнявам тя да те е проклела. Нещо друго необичайно случвало ли ти се е? Без значение колко тривиално ти се вижда?
	— Не. Всичко си беше нормално. Освен сънищата.
	Скълдъгъри наклони глава на една страна.
	— Така.
	— Ами аз просто… Започнах да сънувам един мъж, облечен в бяло. Името му беше Аргедион. Стори ми си необичайно, защото обикновено не помня сънищата си, но Аргедион се е запечатал съвсем ясно в главата ми.
	— Какво искаше този мъж?
	— Имаше подарък за мен. Така каза. Беше толкова внимателен, нежен и благ и каза, че има за мен един прекрасен подарък. Седмици наред се явяваше в сънищата ми и ми повтаряше да се подготвя за Лятото на светлината, а последния път, когато го сънувах, протегна ръка и в нея държеше една такава блестяща, ярка _енергия_, посегна и я сложи в гърдите ми. После се усмихна и каза, че по-късно ще се върне да си я вземе обратно. Оттогава не съм го сънувал. Мислите ли, че това има нещо общо със случилото се с мен?
	— Странни хора, които ти дават като подарък енергия, а скоро след това ти се превръщаш в считано за отдавна изчезнало свръхестествено същество? Бих казал, че възможността това да има нещо общо със случилото се с теб е доста голяма, Ед.
	Оставиха Ед в съмнително вещите ръце на Кларабел и тръгнаха към изхода на лазарета. В коридора Скълдъгъри махна фасадната татуировка. Черепът му беше още малко поомърлян от подмятането из дъблинския прахоляк.
	— Как са смъртните в отделението за наблюдение? — попита момичето.
	— Без промяна — отвърна детективът. — Беше им направен всеки възможен тест, а после им беше направен по още веднъж. Дотук — нищо. Никаква идея какво може да им е.
	— Ед при другите ли ще го сложим?
	— Със сигурност ще бъде упоен като останалите. Вече са му приготвили легло.
	— Но сега поне имаме някаква следа — нищо, че е от нечий си сън. Леле! Така като го казах, ми прозвуча доста несигурно, какво ще кажеш?
	— В смисъл че единствената следа, с която разполагаме, е сън на върколак? — рече Скълдъгъри. — Да, предполагам, че що се отнася до уликите, имали сме и по-стабилни от тази. Но работим с каквото разполагаме, в момента наистина не можем да си позволим да капризничим. Както е тръгнало, едва успяваме да държим нещата все още вън от вечерните новини. Ако не сложим край на цялата тая история, рано или късно, и май по-скоро рано, смъртните ще почнат да виждат разни необясними неща. А този тайнствен мъж от съня на Ед, този Аргедион, може би е именно това, което търсим.
	— Имаш ли представа какво е това Лято на светлината? Мислиш ли, че е имал предвид _тазгодишното_ лято?
	— Не знам. Но ако се ръководим от традиционния ирландски календар, лятото настъпва на първи май, така че разполагаме с една седмица да намерим отговора.
	— Във всеки случай, „Лято на светлината“ звучи като нещо приятно — рече Валкирия. — Може би всичко случило се всъщност предвещава месеци наред много хубаво време, а ако е така, предлагам да не се намесваме и аз да понаправя малко тен.
	— Великолепна идея! Хайде да я приемем за наша изходна точка!
	Валкирия забеляза, че скелетът притиска с ръка едната страна на тялото си.
	— Ти си ранен — каза му.
	Скълдъгъри я изгледа.
	— Ами нападна ни върколак.
	— Ама ти _действително_ си ранен.
	— Ти също.
	— Нищо особено. Само синини, разтегнати мускули и драскотини, а и вече ме прегледаха. _Костите_ ти са наранени, Скълдъгъри. Защо не отидеш при някой да те излекува? Ще отнеме две минути.
	Скълдъгъри се поизправи, докато вървяха по коридора.
	— По време на войната с Меволент доктор Най изтезава приятелите ми. Не му искам помощта.
	— Тук работят и други лекари, освен Най.
	— Но той е единственият, който може да излекува наранявания като моите. Освен това, не съм толкова зле. Ще оцелея, точно както и ти.
	— Виж, възможно е да се окажеш такъв инат, че сам на себе си да вредиш. Но, ей, коя съм аз, че да те притискам! Сам си знаеш какво да правиш.
	Момичето долови усмивка в гласа на скелета:
	— Е, благодаря ти за проявеното разбиране. В замяна ще те закарам до вас. Последните дни бяха много натоварени и довечера ще спиш в собственото си легло.
	— Ох, слава Богу! — въздъхна Валкирия. — Не съм виждала нашите от цял век. Междувременно Алис сигурно се е научила да ходи. Вече е на петнайсет месеца. На каква възраст бебетата почват да ходят?
	— Зависи от бебето.
	— Например бебетата като моята сестричка, онези, наистина много развитите.
	— Е, в такъв случай, очаквай да проходи всеки момент.
	Валкирия се ухили широко. Излязоха от Убежището, приближиха Бентлито и Скълдъгъри каза тихо:
	— Чу ли я отново? Даркесата?
	Усмивката на Валкирия изчезна и тя кимна.
	— Искаше да я пусна на свобода. Цяла година мина от последната й поява и гласът й става все по-силен. Имаме нужда от план. Нещо, което да я спре, ако отново ме завладее.
	Скелетът скръсти ръце, подпря се на капака на колата и потропа по него с облечените си в ръкавици пръсти.
	— Искаш да кажеш нещо, което да спре _теб_ — рече.
	— Много повече бих желала да ме спреш, отколкото да ме оставиш да извърша онова, което и двамата знаем, че ще извърша. Не искам да убивам никого, камо ли пък родителите ми, сестричката ми или пък теб. Ако този ден дойде и аз изчезна, а Даркесата вземе превес…
	Скелетът вдигна ръце.
	— Ще измисля нещо! Спокойно.
	Валкирия хвърли още един поглед към паркираната наблизо лимузина, до която стояха двама души охрана. Отлична възможност за смяна на темата.
	— Да не ни е на гости някой вип?
	Скълдъгъри изпуфтя.
	— Явно. Някакви са дошли на среща със Съвета. Всичко е скрито-покрито, пълна тайна се пази. Само старейшините знаят за какво е тази среща.
	— Но Гастли ще ни разкаже, нали?
	— О, не се съмнявам.


>	3.
>	Среща в съвета

	Гастли никога преди не беше влизал в тази зала. Беше циментова и сиво-бозава като всяка друга зала в Убежището, но затова пък тук на средата на пода се мъдреше маса с формата на крастава жаба. Навярно майсторите не са имали за цел масата да изглежда точно като крастава жаба, навярно са искали да й придадат вид на нещо действително величествено и вдъхновяващо, но, според Гастли, резултатът беше една величествена и вдъхновяваща крастава жаба. Шивачът избра точно този момент от мисълта си, за да я прекъсне внезапно.
	Седеше на неудобен стол от дясната страна на Ърскин Ревъл, Върховния маг. Отляво на Ревъл беше мадам Мист, слабата й фигура беше натъкмена в една от робите, които и тримата трябваше да носят, а лицето й — скрито зад вечния черен воал. Кой знае каква картинка бяха отстрани. Върховен маг Ревъл с вид, сякаш е роден да носи само смокинги, в компанията на покрит с белези мъж и забулена жена. Гастли се зачуди дали някой друг от Съветите по света има и наполовина толкова чудат вид като ирландския. Силно се съмняваше.
	В момента гледаше в очите двама представители от два други Съвета, седнали на противоположната страна на масата, като и двамата си изглеждаха напълно нормално, ако не и твърде тържествено. Гастли дори не следеше разговора. Светските любезности не му бяха силата. Майка му беше боксьорка, а баща му — шивач, какво му разбираше главата от лицемерните любезности на политици и бюрократи? Той нетърпеливо чакаше гостите да стигнат до същинската причина за посещението си, а когато те все пак го сториха, въпросната причина изобщо не го изненада.
	— Доколкото разбираме, имате известни проблеми с вашите магьосници — рече Върховен маг Куинтин Стром от английското Убежище. Както повечето Върховни магове, очевидно с изключение на Ревъл, Стром беше посивял, сбръчкан и стар. Въпреки това, без съмнение, беше изключително могъщ магьосник, макар и донякъде лишен от чувство за хумор.
	— Боя се, че са ви подвели — отвърна Ревъл. — Нашите магове са си съвсем наред.
	Веждите на Стром се повдигнаха леко. Той беше отличен актьор.
	— О! В такъв случай, моля за извинение. Ние просто получихме доклади за случаи на смут в практически всяко кътче на вашата страна. Твърдите, че тези доклади са неточни, така ли?
	— Съвсем не — елегантно отвърна Ревъл. — Просто проблемът не е в магьосниците.
	Стром кимна.
	— А, да, за това също чухме. Нещо въздейства върху смъртното население, нали? Ужасна работа, ужасна. Ако имате нужда от помощ…
	— Благодаря ви, но не — отговори Ревъл. — Държим нещата под контрол.
	— Напълно ли сте уверени в това? Не бих искал да прозвуча снизходително, Върховен маг Ревъл, но моят опит в ръководенето на Убежище е значително по-богат от вашия и ви уверявам, че няма нищо срамно в това да приемете помощ, когато ви я предлагат.
	— Благодаря за пояснението — каза Ревъл.
	Мъжът до Стром учтиво се прокашля. Беше млад и беше американец, това и на Гастли беше ясно.
	— За съжаление — рече той, — нещата не са толкова прости. Задачата на всяко Убежище е да надзирава магическите общности и да предпазва смъртните от истината. Ако дори само едно Убежище се провали в изпълнението на тази задача, успехите на всички останали Убежища практически се обезсмислят. Ако си позволя да използвам една прекалено изтъркана фраза, веригата е толкова силна, колкото е силна най-слабата й брънка.
	Мадам Мист се размърда на мястото си.
	— И вие твърдите, че ние сме тази слаба брънка?
	— О, за Бога, не — отвърна американецът. — Казвам само, че се наложи вашето Убежище да се справя с прекалено много кризи в последно време. Под подобно напрежение и най-силната брънка ще се огъне.
	— Значи _все пак_ твърдите, че ние сме най-слабата брънка — рече Ревъл. — Съжалявам, бихте ли ми повторили, кой точно бяхте вие?
	— Бърнард Сълт — отвърна мъжът. — Младши администратор при Върховен маг Ренато Бисахалани.
	— И защо сте дошли?
	— Сълт е тук, за да помогне — намеси се Стром. — Познавате американските старейшини, те винаги са твърде заети, за да участват лично. Но казаното е вярно. Не ни е приятно да го повтаряме, но напоследък Ирландия е източник на прекалено много тревоги и притеснения за мнозина от общността по цял свят. Разбира се, в наш интерес е да се уверим, че вие имате силите да се справите с всичко, което ви се изпречи на пътя.
	— Нямаме нужда някой да ни бъде патерица — отвърна Ревъл.
	Сълт поклати глава.
	— Не, уверявам ви, съвсем не ви предлагаме това. Но кажете, ако същото, което се случи тук през последните години, се беше случило другаде, например в Германия, вие щяхте ли да сте стопроцентово убедени във възможностите на германците да се справят сами? Или щяхте да използвате първата отворила се възможност да им предложите помощ?
	Ревъл не отговори.
	— Останалите Убежища са притеснени — продължи Стром. — Настояват за уверения от ваша страна, че сте подготвени и че разполагате с необходимите възможности. И, ето, аз съм един от тримата, шито бяхме избрани да представляваме останалите и…
	— Извинете — прекъсна го Гастли. — Какво?
	Ревъл се навъси.
	— Били сте избрани? Кога? На какъв форум?
	— Закрита конференция — отвърна Стром. — Събрахме се, за да изразим един пред друг загрижеността си.
	— Без да ни поканите.
	— Не искахме да изглежда така, сякаш ви нападаме. Искахме да изкажем на глас мнението си, не да ви плашим. На конференцията беше взето решение да се срещнем с вас и да ви съобщим, че сме разтревожени. Върховен маг Ренато Бисахалани от американското Убежище, Върховен маг Дитрих Ваархайт* от немското Убежище и аз бяхме избрани и беше решено да дойдем тук, при вас, като представители на интересите на Върховния съвет…
	[* Wahrheit (нем.) — истина, правда. — Бел.пр.]
	Ревъл се разсмя.
	— Така ли сте се нарекли? Върховният съвет? Е, категорично не сме уплашени, нали, Гастли?
	— Направо ми иде да ги намушкам — отвърна Гастли. — Та, ето ви значи вас, говорителите на Върховния съвет, дошли сте при нас да ни кажете какво…?
	— Не сме дошли да ви казваме нищо — отговори Сълт. — Тук сме да ви предложим помощ, ако стане ясно, че имате нужда от нея. Както вече каза Върховен маг Стром, другите Убежища настояват за уверения от ваша страна, че имате капацитет да се справите.
	— Дадено — отвърна Ревъл. — Върнете се и ги уверете, че всичко е наред.
	Стром се усмихна тъжно.
	— Де да беше толкова лесно. Ърскин, ние сме натоварени със задачата да установим с абсолютна и категорична положителност, че ти и твоето Убежище сте готови да посрещнете всеки следващ проблем. А трябва да ти кажа, че тази ситуация — със смъртните, развиващи магически сили — с нищо не подсилва доверието ми във вас. Разбирам, че тази нощ по улиците на града е вилнял и върколак. _Върколак._ Нашите опасения — и, пак повтарям, с думите си не искам да демонстрирам ни най-малко неуважение — са по отношение на сравнителната ти неопитност като ръководител, която се проявява особено явно в трудни времена.
	Ревъл кимна.
	— Аз обаче все още не съм сигурен каква е точната цел, която Върховният съвет преследва. Настоявате за уверения, но явно не сте доволни, когато ви ги даваме. Какво още искате всъщност?
	— Искаме сами, със собствени средства, да се убедим във вашата компетентност.
	Ревъл погледна Гастли.
	— Това как ти звучи?
	— Звучи ми като че ли искат да ни надзирават и да ни нареждат какво да правим. В това обаче няма никаква логика, защото всеки знае, че всяко Убежище е автономно и отговаря само пред себе си.
	— Времената се менят — отвърна Стром. — Не можем да си позволим да поемаме рискове, каквито спокойно сме поемали в миналото. През последните години на ирландска територия Серпин, Венгос и Диаблерията последователно се опитаха да върнат Безликите в нашия свят. Скарабей се пробва да взриви осемдесет хиляди човека на живо в ефир. Допуснахте епидемия от Останки, която заплашваше да обхване целия свят, а само преди година некромантският месия се яви отнякъде с намерение да убие три милиарда от общото население на планетата. Ако и ненормалното създание, наречено Даркесата, също сложи началото на своя Армагедон тук, в Ирландия, това прави общо седем заплашващи съществуването на света събития, случили се в близка последователност едно след друго. Другите Убежища се боят, че следващия път твоите хора няма да успеят да овладеят положението навреме.
	— Преди да започнете с възраженията — намеси се Сълт, — позволете да ви задам един въпрос. Ако не разполагахте със Скълдъгъри Плезънт и Валкирия Каин на ваша страна, щеше ли който и да било от тук присъстващите да е все още жив, за да водим този разговор?
	— Детективи Плезънт и Каин работят с активната подкрепа на всички магьосници от ирландското Убежище — тихо отговори Ревъл. — Усилията са екипни.
	— Да, вие ги подкрепяте, но те вършат цялата работа — отвърна Сълт. — Само че те невинаги ще бъдат на разположение или пък ще се случи да закъснеят с намесата си. Ще се случи да допуснат грешка. Или провал. А когато това стане… — Сълт не довърши, вместо него отново заговори Стром.
	— Администратор Сълт иска да каже, че не може да оставяте сигурността на целия свят в ръцете на двама души. Рано или късно това бреме ще ги смаже. Ние просто ти предлагаме подкрепата си, Ърскин. Ако усетим, че Убежището ти е достатъчно силно да овладее всяка ситуация, просто ще се върнем, ще докладваме това и ще забравим за случая.
	— А ако усетите, че не сме достатъчно силни? — обади се мадам Мист.
	— Тогава ще ви помогнем. Ще ви доведем още секачи, още магьосници, които да използвате при нужда. А допускам, че съществува и известна възможност за поделяне на отговорностите.
	Гастли се втренчи в английския маг.
	— Това означава, че искате да поемете ръководството в Ирландия.
	— Не, разбира се, че не. Дошли сме да помогнем, за Бога! Нямаме никакви задни мисли и тайни цели.
	— А ако ние не ви искаме тук?
	Стром придоби обиден вид.
	— Боя се, че се налага да настояваме — отговори Сълт. — При цялото ми уважение, трябва да ви уведомя, че на Върховния съвет ни бяха гласувани определени права и пълномощия за налагане на вето, които бихме могли да обсъдим в подробности по-късно.
	— Определени пълномощия — рече мадам Мист, — които не са били съгласувани с нас.
	— Така е — призна Сълт. — Ако желаете да ни откажете достъп до делата си, моля, това е ваше право. Подобен ход обаче би ви откъснал изцяло от останалата част от света. Ще бъдете напълно изолирани. Сами. Няма да има от кого да поискате помощ, когато ви потрябва.
	— Това ми звучи като прикрита заплаха, господин Сълт.
	— Моля за извинение. Искам само да подчертая сериозността на ситуацията.
	— Мисля, че започваме да я схващаме — обади се Ревъл. — Трябва да обсъдим вашето… предложение, преди да ви дадем отговор.
	— Разбира се — отвърна Стром и двамината гости станаха на крака. — Довели сме магьосници и секачи, които са в пълна готовност да ви окажат всякаква подкрепа, но положението ще се запази такова още само седем дни. На днешния ден след седмица, предложението ни за помощ ще бъде оттеглено.
	— И тогава какво? — обади се Гастли.
	— И тогава ще се наложи да вземем по-решителни мерки.
	Стром и Сълт се поклониха леко и излязоха от залата.
	— Значи не просто ни заплашиха — рече Гастли, когато вратата се затвори зад гърбовете на гостите, — ами ни сложиха и краен срок.
	Ревъл се отпусна назад в стола си.
	— Лоша работа.


>	4.
>	Елиза

	Стрелата разпори крака на бягащия мъж и го запрати пищящ в калта.
	— Добър изстрел — рече Елиза Скорн.
	Кристоф Ноктюрнъл сложи втора стрела в лъка, докато двамата продължаваха да крачат през мрачната гора.
	— Казват, че човекът бил най-опасната плячка, но истината е, че зайците се улучват много по-трудно. Все пак нищо не може да се сравнява с ужасеното квичене на смъртен, осъзнал, че всеки момент ще умре. Отпуска нервите по един такъв, особен начин.
	— Чувала съм, че си отличен ловец, а сега виждам, че славата ти отговаря на истината.
	— Правя това откакто бях момче — отвърна мъжът. — Баща ми ни извеждаше на лов, мен и четиримата ми братя.
	— Не знаех, че имаш братя.
	— Нямам. Когато станахме юноши, баща ми ни хвърли всичките в една яма и обяви, че от нея трябва да излезе жив само един от нас. Аз бях най-малкият, но и най-безмилостният.
	— Очарователна история.
	— Времената тогава бяха други. Нещата бяха по-простички — Ноктюрнъл зае стойка за стрелба, опъна тетивата и стреля. Стрелата се заби в гърба на куцащия смъртен. Той рухна по лице. — Какво искаш, Елиза?
	— О, не става въпрос за нещо, което аз искам — отвърна Скорн. — А за нещо, което искаш и ти. Трябва да бъдем съюзници. Ако слеем Църквата на Безликите с църквата, която ти ръководиш в Америка, двамата с теб ще превърнем този свят в това, което трябва да бъде.
	Ноктюрнъл се изкикоти.
	— И, виждаш ли, тъкмо в това е нашият проблем.
	— Нима?
	— Моята църква няма нужда от теб, Елиза. Ние и така сме достатъчно силни. Подкрепят ни с пари и влияние повече от седемдесет процента от магьосниците по света, почитащи Безликите. Ако се слеем с твоята църква, ползата от това за нас ще е значително по-малка от ползата за теб.
	— О, все пак съм на мнение, че умишлено неглижираш някои основни факти. Ние разполагаме с нещо, което вие нямате — в Ирландия се намира една от Люлките на магията. Само преди няколко години Диаблерията успешно върна сред нас трима от Безликите. Имаме своите успехи, както биха казали някои. На нас може да се разчита.
	— Но сте слаби.
	— Може би, в сравнение с твоята организация. Но силата ни расте. Не искам да те обидя, но _аз_ поне не съм престъпник, издирван в цял свят.
	Ноктюрнъл се разсмя.
	— Не се обиждам. Честно казано, моят статус на ренегат всъщност е от голяма помощ за църквата ми. Хората, които представлявам, са нервни по природа, не горят от желание да заявяват вярата си на всеослушание. Търсят водачеството ми, защото аз не се боя да се опълчвам на Убежищата.
	— А също така и доста се страхуват от теб, предполагам?
	— Страхът помага нещата в една организация да вървят гладко.
	— Представям си — отвърна Скорн. — Но и ти не измина целия път от Америка до тук, само за да ми откажеш, нали?
	— Не. Разбира се, че не. Твоята оферта ме интересува, но с някои леки изменения.
	— Например?
	— Моята църква ще погълне твоята, не обратното. Ти ще останеш на сегашния си пост, естествено, но под мое командване.
	Скорн настръхна.
	— Смятах, че по-уместно щеше да е да бъдем _партньори_.
	— Моите хора са притеснени — отвърна Ноктюрнъл. — Ще се чувстват по-спокойни, ако знаят, че все още аз ръководя нещата. Боя се, че това е изискване, а не молба.
	— Разбира се. Няма… проблем.
	— И още нещо — продължи Ноктюрнъл. — Преди да сключим сделката, магьосниците, които представлявам, настояват за една малка услуга. Един вид демонстрация на добра воля.
	— Каква услуга?
	— Слушали са историите за случилото се в деня, в който Диаблерията върна Безликите. Чували са за момичето Валкирия Каин и за това как използвала Скиптъра на Древните, за да убие двама от нашите богове. Моите хора смятат, че подобно дело не бива да й се размине безнаказано.
	— Какво искаш да направя, Кристоф?
	— Искам да я убиеш.
	— Тя е под защитата на Скълдъгъри Плезънт. Отлично знаеш колко е опасно да рискуваме…
	— Това момиче е извършило върховното богохулство, Елиза. Трябва да бъде наказана.
	Скорн се замисли за момент, после се усмихна.
	— Добре тогава. Каин ще умре. Знам точния човек, когото да натоваря с тази задача.


>	5.
>	Рано-рано в леглото

	Валкирия се прехвърли през прозореца на стаята си, като внимаваше да не вдига шум. Отражението й седна в леглото и я погледна със собствените й тъмни очи.
	— Ранена си — прошепна й.
	— О, да — отвърна Валкирия полугласно. — Физически става дума само за драскотини и синини. Но емоционално? Само почакай да си спомниш всичко, което ми се случи тази вечер. Обърни специално внимание на Джери Хулихън. Образът му ще остане с теб завинаги, повярвай ми. Как са нещата у дома?
	Валкирия започна да се съблича, а отражението стана от леглото.
	— Няколко съвсем спокойни дни — рече то. — Най-вълнуващото от всичко беше едночасовата лекция на директора относно това, че трябва да вземаме ученето насериозно. Човекът рече, че матурите догодина щели да дойдат по-бързо, отколкото ни се струвало сега.
	— Нищо подобно — смръщи се Валкирия. — Ще си дойдат догодина, точно навреме.
	— И аз така му казах — кимна отражението. — Не мисля обаче, че на човека логиката му понася, защото не остана никак доволен. Прати ми съветника по професионално ориентиране и жената ме попита каква искам да стана след колежа.
	Валкирия прибра черните си дрехи.
	— И ти какво отговори?
	— Казах й, че искам да стана съветник по професионално ориентиране. Тя се разплака и ме обвини, че й се подигравам. Аз й отговорих, че ако не е удовлетворена от работата си, трябва да се огледа за ново поприще, и й изтъкнах, че вече върша нейната работа по-добре от нея самата. Тя ме наказа.
	Валкирия се ухили.
	— В какви неприятности ме вкарваш!
	Отражението сви рамене.
	— Непрекъснато ни напомнят да попълним заявленията за кандидатстване в колеж. Трябваше да избегна това, а единственият начин, който ми хрумна, беше да ме изгонят от час. Измисли ли вече как да се справим с проблема „колеж“?
	— Не знам как ще го приемеш, но още не съм. Нашите искат да отида в колеж, а аз не искам да ги разочаровам, но…
	— … но колко дълго ще можеш да ги лъжеш? — довърши мисълта й отражението.
	— Да. Би било прекрасно да им дам онази Стефани, която искат да виждат, докато в същото време продължавам да си бъда Валкирия, но да не се лъжем, не мога да те използвам вечно, нали така?
	— Аз бездруго вече съм активно по-дълго, отколкото което и да било друго отражение на света. Замисълът ми не предполага подобна експлоатация.
	— Знам — отвърна Валкирия. — Аз също никога не съм планирала да прекарвам толкова време далеч от нормалния ми живот. Трябва да установя отново контрол над нещата, да съвместя едното и другото съществуване. Ще го направя, когато завърша училище. Мислиш ли, че ще можеш да се справяш още година, година и нещо?
	— Не виждам защо не — отвърна отражението. — Напоследък не съм се държало странно, не съм блокирало никакви мои спомени или мисли — нищо от това, за което се тревожехме. Мисля, че вече съм добре. Мисля, че съм се възстановило. Освен това, двете с тебе напоследък се разбираме много по-добре.
	— Ами как — рече Валкирия. — Възможно ли е да не се разбирам със самата себе си! Нима не съм най-страхотната компания?
	— Така е — усмихна се отражението.
	— Особено откакто се разделих с Танит и с Флетчър.
	— И с Чайна.
	Валкирия не се сдържа и се засмя.
	— Господи, останали ли са ми изобщо някакви приятели?
	— Скълдъгъри — отвърна отражението. — Гастли, разбира се, не че някога си си говорила с него за нещо друго, освен за дрехи и за това как се удрят хора. И аз.
	— Какво повече му трябва на едно момиче? — повдигна вежда Валкирия. Отражението й се усмихна в отговор и влезе в огледалото. Валкирия докосна стъклото и попи спомените му от последните два дни. Отражението в училище. Отражението на масата за вечеря. Отражението си играе с малката сестричка на Валкирия. Все мили спомени. С нищо незабележителни. Така различни от спомените за преживяванията на самата Валкирия през същите тези два дни.
	Момичето си легна и погледна часовника. Пет сутринта.
	Като никога рано-рано в леглото.


	Валкирия се събуди, но не отвори очи, а предпочете вместо това да се носи още малко из блажения мрак. Обичаше леглото си. Беше спала в други легла с различна степен на удобство, но нейното си легло в нейната си стая определено държеше първенството. Беше по-малко, отколкото навярно беше практично, по-тясно, матракът не беше толкова твърд, колкото би желала, имаше една пружина точно под бедрото й, която заплашваше да се забие в кожата й при всяко обръщане, но ако ставаше дума за цялостно усещане за пълноценен сън, нейното си легло категорично беше най-доброто.
	Момичето се обърна по гръб и най-сетне си позволи да отвори очи. Таванът до насрещната стена беше леко вдлъбнат. Когато беше малка, на това място бяха накачени сума ти картинки и снимки с кончета и те бяха първото, което Валкирия виждаше сутрин. Момичето измъкна крак изпод юргана и полека го опъна точно срещу мястото, където преди бяха стояли картинките. Сега то беше празно. Никакви кончета. Чайна Сороуз веднъж беше споменала, че може да отидат двете да пояздят някой път и Валкирия беше чакала с нетърпение тази уговорка. Но това беше преди Елиза Скорн да им разкаже за участието на Чайна в убийството на съпругата и детето на Скълдъгъри — част от биографията си, която Чайна винаги беше успявала да премълчи.
	Валкирия лениво посегна към телефона си, за да види колко е часът. Когато екранчето светна, момичето се изстреля от леглото с ругатня на езика. Навлече халата си, разтвори вратата със замах и изхвърча надолу по стълбите, нахълта в кухнята и се насочи директно към мюслито в шкафа.
	— Добро утро — я поздрави майка й, която хранеше Алис.
	— Закъснявам! — отвърна Валкирия и грабна млякото от хладилника. — Будилникът на телефона не е звъннал! Защо не ме събуди?
	— О, предполагам, че трябваше — отвърна майка й и пъхна поредната лъжичка в отворената устичка на бебето. — Но после ме разсея очарованието на сестра ти, после — и очарованието на баща ти, а след това мернах отражението си в тостера и се доразсеях от _собственото_ си очарование, така че теб напълно те забравих. Каква лоша майка съм аз! Лоша, лоша майка.
	— Но аз вече съм изпуснала автобуса! Ще можеш ли да ме закараш до училище?
	— Ами още съм по нощница.
	Валкирия спря, както беше вдигнала лъжица мюсли към устата си.
	— Или… нали знаеш… мога да си остана вкъщи днес. Ще си уча тук. Имам няколко контролни, за които да преговарям…
	— Не знам — отвърна майка й с подозрение в гласа. — Да си останеш вкъщи? Да не ходиш на училище? Да не ходиш на училище в събота?
	Валкирия пусна лъжицата обратно в купичката.
	— Моля?
	Майка й се усмихна широко.
	— Ами събота е, Стеф. Можеш да си спиш, колкото поискаш.
	Валкирия затвори очи и притисна с пръсти основата на носа си. Два комплекта спомени и нито единият не си беше дал труда да я осведоми за този незначителен факт.
	— Преуморявам се — реши момичето. — Работя твърде много в училище. Трябва да намаля ученето, например да спра да пиша домашни. Трябва да мина на тридневна работна седмица, сериозно!
	— Поради някаква причина — отвърна майка й — не виждам как ще стане това. Може би трябва просто да опиташ да обръщаш внимание на календара.
	Валкирия се намръщи.
	— Това едва ли е начин да намаля натоварването — рече с пълна с мюсли уста.
	Входната врата се отвори, баща й влезе и остави пълната с покупки торба на масата.
	— Великият ловец-събирач победоносно се завърна — обяви той. — Донесох на женските си вестници, прясно мляко и хляб. Вестника го гоних бая време, но млякото и хлябът нямаха никакви шансове срещу мен.
	— Браво, мили — похвали го майката на Валкирия.
	Таткото на Валкирия седна.
	— Освен това намерих ново гадже за Стефани.
	Валкирия се задави с мюслито, а майка й вдигна рязко глава.
	— Какво си направил?
	— Знам — отвърна бащата на Валкирия. — Впечатлени сте. Пращате ме за хляб, аз се връщам с момче. Е, не буквално. Това би било странно. Дори за мен.
	— Татко — закашля се Валкирия, — какви си ги свършил?
	— Срещнах Томи Бойл в магазина — отвърна татко й. — Знаеш го Томи Бойл, нали? На моите години? Малко по-нисък, един такъв рус? Носи тия особени блузи тип поло. Хайде сега, познаваш го. Виждала си го в квартала. Той е от Нейвън, говори с истински нейвънски акцент. Женен е за онази жена с кестенявата коса, дето винаги е с ония обувки. Познаваш го.
	— Нямам представа за кого ми говориш.
	— Е, как така да нямаш представа — настоя татко й. — С русата коса.
	— Татко, не го познавам.
	— Познаваш го. Не знам как иначе да го опиша. Мелиса, ти как би го описала?
	Майката на Валкирия пъхна поредната лъжичка в устата на Алис.
	— Има само една ръка.
	— О, да, вярно, ръката му.
	Валкирия го зяпна.
	— Защо не почна с ръката? Не е ли тя най-отличителната му черта?
	Татко й придоби объркан вид.
	— Ама косата му _наистина_ е руса и винаги е облечен в поло. Каквото и да е времето навън, все поло носи.
	Валкирия се отпусна назад на стола си.
	— Така, хубаво, сетих се, Томи Бойл. Виждала съм го из града. Е, и? Той какво отношение има към въпроса с гаджетата ми?
	— Ами той има син. Аарон се казва. Много приятно момче. На твоята възраст е. Томи рече, че Аарон никога не си е имал приятелка, а аз рекох, че няма да е лошо тогава да излезе на среща с теб, така че Томи ще го доведе на гости да се запознаете.
	— О, Дезмънд — обади се майката на Валкирия. — О, Дезмънд, не.
	— Какво? Какво лошо има? Само ще ги запознаем, не сме уговорили сватбата! Може да се харесат.
	— Върви да им се обадиш — отвърна Валкирия — и кажи, че цялата работа се отменя.
	— Не мога да го направя, Стеф. Не е възпитано. Просто се виж с момчето. Поприказвайте си. Никакво напрежение.
	— Ама как никакво напрежение, бе, татко! Огромно напрежение даже има! Не мога да повярвам, че си направил такова нещо!
	Баща й скръсти ръце.
	— Не виждам защо и двете толкова се разстройвате. Мислех, че ще се зарадваш. Не си имала приятел след Флетчър и като нищо един ден ще се прибереш с някакъв странен тип под мишница и ще кажеш, _Здрасти, мамо, здрасти, тате, това е моето ново гадже_. И нали после ние ще трябва да го опознаваме и да свикваме с него, и да се чудим как да се убедим, че е свестен. Кой знае що за момче ще ни доведеш? Флетчър беше по-голям от теб, така че като нищо следващият да е още по-голям, да има татуировки и пиърсинг и да кара мотоциклет или нещо такова. Не искам да излизаш с момчета на по повече от двайсет години. Твърде си малка за тях. Видях Аарон Бойл и момчето е добро, Стефани. Скромен, любезен, от ония момчета, с които не бих се притеснявал да те пусна, защото с всичките тия техники за самозащита, дето ги владееш, спокойно ще можеш да го смачкаш с една ръка.
	— Обади се на Томи — обобщи Валкирия — и откажи гостито.
	— Ами, Стеф…
	— Дез — обади се майка й, — знам, че правиш това, защото обичаш Стефани и искаш всичките й гаджета да се отнасят с нея с уважение, но това не зависи от нас. Ние трябва да имаме доверие в дъщеря си и да вярваме, че тя ще преценява хората край себе си възможно най-правилно.
	Образът на Сийлън изскочи в съзнанието на Валкирия, но тя го натика обратно с помощта на грамадна мисловна сопа.
	— Но Аарон е чудесно момче — изскимтя татко й. — И не мога да се обадя на Томи. Просто _не мога_. Не му знам телефона.
	— Няма да разговарям с теб, докато не оправиш тая работа — рече Валкирия и се върна към мюслито.
	Раменете на татко й увиснаха.
	— Но какво ще стане, ако отида у тях и ми отвори Аарон? Тогава ще трябва да му кажа, че красивата ми дъщеря не иска да има нищо общо с него. Такова нещо ще съкруши крехката му душа.
	— Трябваше да помислиш, преди да организираш срещи — отвърна Мелиса. — Докато не отмениш уговорката, аз също няма да разговарям с теб.
	Бащата на Валкирия загледа жена си с огромни молещи очи, но тя не му обърна внимание и продължи да се занимава с Алис. До този момент сестричката на Валкирия гукаше тихо, но сега дори и тя млъкна. Това преля чашата. Таткото на Валкирия се изправи.
	И тогава на вратата се звънна.
	— Не — рече Валкирия.
	— А! — отвърна татко й, гледайки часовника си. — Малко са подранили.
	Валкирия скочи на крака.
	— Казал си им да дойдат тук _днес сутринта?_
	— Томи е зает следобед. Реших, че сутринта е най-добре. Какво искаш да направя сега? Да им кажа да си вървят?
	— Да! Кажи им, че съм отишла на езда или нещо такова.
	— Че ти не си яздила от години.
	— Те не го знаят!
	— Аарон ще бъде много разочарован.
	— Татко!
	Баща й отиде да отвори. Валкирия чу приглушен разговор, а после баща й се върна в кухнята.
	— Е, надявам се, че си доволна — рече. — Изгоних момчето и баща му, и двамата бяха много разочаровани.
	— Това е положението. Каза ли им, че съм на езда?
	— Не, не успях да реша как да им кажа нещо подобно и те да ми хванат вяра. Казах им, че имаш диария.
	Валкирия затвори очи.
	— Мамо?
	— Да, Стеф?
	— Убий го вместо мен, моля те.
	— С удоволствие, мила.


	Валкирия се върна в стаята си. Провери дали не е получила съобщение на телефона си, после си взе душ. Застана под струята и затвори очи. Бяха минали дванайсет месеца откакто беше скъсала с Флетчър — раздяла, която не беше разбила сърцето й, защото тя беше зарязала момчето, а не обратното. В седмиците след това обаче с изненада беше установила, че Флетчър й липсва. Естествено, липсваха й онези малки неща, които човек има, когато е във връзка, но не това беше най-важното. Липсваше й приятелството.
	Горе-долу по същото време отражението беше спряло да дава дефекти, беше започнало да се държи както се полага и Валкирия беше видяла положителните страни на това да продължи да го използва в живота си. Една от тези положителни страни беше фактът, че просто имаше някого, с когото да си поговори, някого, от когото не трябваше да крие нищо. Някого, от когото _не можеше_ да скрие каквото и да било. Усещането беше в известен смисъл освобождаващо.
	Но понякога беше и притеснително. Имаше неща, за които Валкирия не искаше да говори, неща, които не смееше да си признае дори пред самата себе си. Неща като Даркесата и това колко добре се чувстваше, когато й позволяваше да я завладее. Отражението обаче не притежаваше чувство за срам, затова говореше за това без задръжки, докато Валкирия не му нареди да си затваря устата по въпроса. Което то и направи, незабавно и без да се чувства обидено.
	Валкирия се подсуши, заразхожда се из стаята си с халат, преметнат през лакътя, докато майка й продължаваше да се кара на баща й долу в кухнята, после пристъпи към гардероба и докосна огледалото. Отражението с усмивка прекрачи вън от стъклото. Момичето знаеше, че усмивката му не е искрена, че отражението _не може_ да бъде весело, че то просто върши това, за което е създадено — преструва се — но Валкирия нямаше нищо против.
	— Горкичката — рече отражението. — Що за човек е баща ти?
	— Той е нещо друго — отвърна Валкирия, докато се обличаше. — Определено не живее в същия свят като всички нас — нахлузи ботушите си и дръпна ципа на куртката. — Готово. Как изглеждам.
	— Забележително.
	— Не си ли предубедено?
	— Възможно е, но дори и при това положение пак си изглеждаш забележително.
	Валкирия се засмя и изскочи през прозореца.


>	6.
>	Обратно в Убежището

	Роърхейвън клечеше на брега на черното неподвижно езеро, заобиколен отвсякъде с пустош, обрасла с жилави треви и мъртви дървета. Нищо живо никога не растеше в Роърхейвън. Там и птичките не пееха.
	Убежището се мъдреше в центъра на градчето — ниска, цилиндрична сграда, подобна на изхвърчал от преминаващ автомобил тас, останал да ръждясва край пътя. Пет етажа от него бяха под земята, навързани с лабиринт от тунели и тайни проходи. Всичко вътре беше мрачно, влажно и леко имаше дъх на мухъл. На третия етаж имаше грамадна зала, пълна с картотечни шкафове, и точно към нея се бяха запътили Валкирия и Скълдъгъри, за да потърсят информация за Аргедион — странния тип от съня на върколака.
	— Ама страшно се вълнувам — отбеляза Валкирия, когато наближиха залата с архива.
	— Стига си се оплаквала.
	— Най-сетне имам причина да вляза в Мистичната зала с магическите картотеки.
	Скълдъгъри я изгледа.
	— Залата въобще не се казва така.
	— Най-сетне възможност да се заровя в милион папки и действително да свърша малко истинска, класическа детективска работа. Точно това прави професията ни така бляскава. Точно в такива моменти се чувствам истински жива.
	— Вече може да престанеш със сарказмите — скелетът влезе пръв в залата и двамата закрачиха сред редиците картотечни шкафове.
	Валкирия въздъхна.
	— Нямаше ли да е по-лесно всичко това просто да се качи на компютър? Като начало, би заемало значително по-малко място.
	— Компютрите се повреждат — отвърна Скълдъгъри. — Електронно съхраняваната информация може да бъде хакната. Понякога хартиеният носител се оказва най-добрият вариант.
	— Но папките са толкова много! — изскимтя момичето. — Моля те, кажи ми, че съществува някаква яка магическа система за търсене, която направо ще ни даде информация за името, което ни интересува.
	— Съществува — отвърна скелетът. — Нарича се „азбучен ред“.
	После отвори първото чекмедже, прегледа набързо папките, затвори го и отвори следващото.
	Валкирия понечи да му помогне, но после се отказа. Така де, щеше само да му пречи.
	— Как мислиш, този Аргедион наистина ли е проблем? — попита.
	— А ти как мислиш, случилото се досега не е ли проблем?
	Момичето сви рамене.
	— Ами случилото се е много досадно, освен това е и нещастие, разбира се, защото хора се нараняват и умират. Но ако Аргедион наистина ще окаже въздействие върху целия свят, ако това Лято на светлината действително е нещо лошо, то долавящите щяха да ни предупредят, нали?
	— Долавящите не виждат всичко — промърмори Скълдъгъри и вдигна очи. — Всъщност, те виждат много малка част от онова, което предстои. В миналото напълно са пропускали гигантски събития, променили историята на човечеството. През 1844 година долавяща на име Етерната Етел — да, това име сама си го беше избрала — имаше видение. Погледна в бъдещето и видя онова, което предстоеше да се случи в неделя, двайсет и седми юни 1914 година. Помниш ли с какво е забележителна тази дата?
	— Да не би Ирландия да е победила в някой важен футболен мач?
	— Трябва да сте го учили в училище. Освен това аз ти го разказах в едно от занятията по близък бой.
	— О, имаш предвид Ферди?
	— Моля те, не го наричай Ферди.
	— Ерцхерцог Франц Фердинанд, добре.
	Скълдъгъри отново се обърна към картотеката.
	— Хубаво, после?
	— Бил е убит при атентат в Сараево. Първият опит за покушение бил с граната, която обаче не го убила, но ранила много хора наоколо. На връщане към Австро-Унгария искал да посети тези ранени в болницата, отклонил се от предварително уговорения си маршрут и се оставил да го убият като последен глупак, което и ускорило началото на Първата световна война. Значи Етерната Етел предвидила атентата?
	— Не. Имала видение за някаква жена в Гърция, която щяла да изобрети нов вид обувки.
	— О.
	— Абсолютно всички долавящи, от първия до последния, пропуснаха атентата в Сараево. Той промени света, а те не успяха да го предвидят.
	— Ами новите обувки?
	— Ами гъркинята ги изобрети, после я прегази влак. Това последното Етел също го беше пропуснала.
	— Май не е била много добър долавящ.
	— Никак даже — отвърна скелетът, преравяйки поредното архивно чекмедже. — Но така е, когато човек разчита на пророчества да му разкрият бъдещите опасности — девет от десет пъти опасностите го сварват напълно неподготвен. Пророчествата са капан, от който трябва да се пазиш.
	— Но долавящите видяха появата на Даркесата и, ето ме на, тук съм.
	— Говориш така, сякаш това е някакво самоизпълняващо се пророчество, сякаш ти си Даркесата, само защото долавящите са имали видение за теб. Това не е вярно. Самоизпълняващи се пророчества не съществуват. Заплахата, която ти представляваш в ролята на Даркесата, не се е появила, защото долавящите са имали видения за това. Ти не си научила истинското си име от видение. Научила си го от Книгата на имената и от момента, в който по тази причина си се превърнала в заплаха, долавящите вече започват да имат видения за теб. Когато един долавящ получи видение, той рядко греши. Проблемът е, че долавящите не виждат _всичко_, което предстои да се случи.
	— Така…
	— Изглеждаш объркана.
	— Ами чувствам се объркана. Вестителят на смъртта…
	— Появата на Вестителя беше неизбежна от научна гледна точка, а не резултат от пророчество. Ти не си Избраната, Валкирия. Няма Избран, никога не е имало и няма да има. Самата идея за Избран е нелепа. Ти си самостоятелна личност, независима и със свободна воля да вземаш решения.
	— Но ние с теб видяхме Даркесата. Видяхме на какво е способна.
	— Видяхме просто едно възможно бъдеще и ако се окаже, че нямаме никакъв, ама никакъв късмет в тоя живот, това бъдеще ще се случи. Но ти няма да унищожиш света, защото някакви хора _са те видели_ как го унищожаваш. Ще го унищожиш по свои собствени съображения.
	— Е, определено се почувствах по-добре, няма що!
	— Извинявай, усетих се на средата на изказването. Прощавай — скелетът затвори поредното чекмедже и остана неподвижен, потрепвайки с пръсти по шкафа. — И тук нищо. Нищо на „Аргедион“, никакви папки, препратки или записи на „Лято на светлината“. Колко досадно. Дойдохме чак дотук и сега нямаме с какво да се похвалим. Една напразна разходка. Можехме да се разходим до някъде другаде и да си прекараме супер там.
	— Да, бе — рече Валкирия, когато закрачиха обратно. — Истинска трагедия, какво да ти кажа. Може би трябва да обявим официално, че търсим този магьосник.
	— Вече го направих, но може да минат дни или седмици, преди да получим резултат — ако приемем, че _въобще_ някой го познава.
	Изкачиха се по каменните стъпала до коридорите на основния етаж.
	— Смяташ ли, че долавящите могат да ни дадат някаква следа? — попита момичето. — Може би трябва да звъннем на Финбар.
	— Финбар вече не се занимава с това, Валкирия, знаеш го много добре.
	— Щом е за нас, ще ни помогне. Той ни _харесва_.
	— Сигурен съм, че дори ни обожава, но не може да помогне, не защото _не иска_ да използва способностите си, а защото _не може_. Останката, която го беше обладала, претовари мозъка му. А мозъкът е деликатно нещо. Ако сега Финбар се пробва да се отвори към обърканите пътища на пророчествата, може да се изгуби в тях и никога вече да не може да се върне. Освен това — допълни скелетът, — аз вече помолих един друг долавящ да си отваря очите на четири.
	— Е, _доста_ работа си свършил, признавам ти го.
	Скълдъгъри сви рамене.
	— Какво си мислиш, че правя нощем, докато ти си спиш блажено? Поръчах на Касандра Фарос да ни съобщи веднага, ако долови нещо.
	Усмивката на Валкирия помръкна.
	— О.
	— Неохота ли долавям? Какво й е на Касандра? Срещали сте се само веднъж.
	— Нищо. Нищо й няма. Просто… Помниш ли онзи шептящ, който тя ми подари? Изгорих го.
	— Какво?!
	— О, я стига! — възкликна момичето. — Беше ужасно, като излязло от „Проклятието Блеър“, и ти много добре го знаеш! Малко снопче клечки, оформено като човече, което ти _шепне_ нощем? Как е възможно да _не_ изгориш нещо подобно? — Валкирия притихна. — Проблемът обаче е в това, че следващия път, когато ме види, Касандра — щото тя си е долавящ, в края на краищата — веднага ще разбере какво съм направила.
	— Тя не чете мисли, Валкирия.
	— Моите ще ги прочете. Знам си.
	— Сигурен съм, че ще те разбере, щом си имала основателни причини.
	— Нищо чудно, че мислиш така. Ти си нямаш и понятие какво представляват подаръците и какъв е смисълът им. Последният подарък, който получих от теб, беше пръчка.
	— Нали искаше оръжие.
	— Беше пръчка.
	— Бях й вързал панделка.
	— _Пръчка!_
	— Реших, че я хареса. Засмя се.
	— Засмях се, защото помислих, че пръчката е майтап и че след малко ще ми дадеш истинския ми подарък, но точно тогава ти си тръгна за вкъщи и аз останах да си стърча с тъпа пръчка с вързана на нея тъпа панделка в ръка.
	— Пак заповядай, между другото — Скълдъгъри спря и я погледна. — Чу ли това?
	— Кое?
	Скелетът не отговори, после рязко смени посоката и момичето го последва. Постепенно дочу все по-силен шум от удари на плът по кожа, после двамата със Скълдъгъри влязоха в една странична стая, където нямаше нищо друго, освен чувал за боксови тренировки, който висеше от тавана. Около него се въртеше Гастли Биспоук само по шорти, пот се лееше по белезите му, докато ударите му караха боксовия чувал да оплаква деня, в който се е появил на бял свят. Детективите го гледаха безмълвно отстрани, докато шивачът най-сетне ги забеляза, завърши тренировката с една бърза серия и отстъпи, дишайки тежко.
	— Здравейте, подчинени мои.
	— Старейшина Биспоук — отвърна Скълдъгъри и се подпря на касата на вратата. — Какво е сторил този клет чувал, та ви е разстроил така?
	Гастли изтри лицето си с пешкир.
	— Подиграваше се на избора ми на приятели.
	— Аха, и ти защитаваш честта ни?
	— Всъщност се опитвах да го накарам да млъкне, преди някой да го е чул. Аз съм уважаван член на Съвета на старейшините и не може да ме виждат как приемам съвети от големи торби, пълни с пясък.
	Скълдъгъри сви рамене.
	— Не разбирам как това би създало погрешно впечатление за теб.
	— Чух, че търсите някой си на име Аргедион. Някакъв успех?
	— Още не.
	— А да имате представа по какъв точно начин той е замесен в цялата история? Международната общност силно ни притиска да разрешим случая бързо и да го забравим.
	— Значи това са виповете, дето пристигнаха снощи? — попита Валкирия.
	Гастли я погледна.
	— Това са официални дела на Убежището. Съжалявам, не мога да ги обсъждам с вас. Не мога например да ви кажа, че Куинтин Стром цъфна на прага ни в ролята на говорител на някакъв си Върховен съвет, избран от неясен конгломерат от неизвестен брой чуждестранни Убежища, за да ни уведоми за техните общи тревоги относно въпросите на сигурността на Ирландия.
	Скълдъгъри наклони глава.
	— Просто да ви уведоми?
	— О, да! — отвърна Гастли. — Никакви задни мисли, никакви тайни планове, така ни увериха. И, моля, абстрахирайте се от факта, че е довел със себе си малка армия от магьосници в ролята на бодигардове, малка армия, готова да атакува всеки момент, както и другия факт, че разполагаме със седмица време да разрешим проблема с магическите смъртни или ще ни сполети нещо неопределено, но решително.
	— А! — рече Скълдъгъри. — Неопределена заплаха. Най-лошият вид.
	— Така е — продължи Гастли. — Слава Богу, че всички тук сме приятели, само това ще кажа. Някой по-параноичен от мен би станал крайно подозрителен при всички тези чуждестранни агенти, дето се мотаят наоколо, особено в момент, в който всички _наши_ агенти и секачи са пръснати далеч из страната в опита да овладеят магическата епидемия. Та, ако на Върховния съвет му хрумне да ни нападне, ние ще бъдем абсолютно беззащитни.
	— Ами слава Богу тогава, че тука сме се събрали само приятели! — промърмори Скълдъгъри.
	— Точно така. Вече сами разбирате, че откриването на този Аргедион внезапно заема първа позиция в списъка с приоритетите ни.
	— Ами да се връщаме към търсенето му тогава — отговори Скълдъгъри. — А, между другото, получи ли сакото, което ти пратих за поправка?
	Гастли присви очи.
	— Изрично те предупредих да си изключително внимателен с този костюм, нали? Осведомих те, че съм особено горд с работата си по него. А ти какво? Облякъл си го и си тръгнал на лов за върколаци!
	— Направих го, само за да ти помогна, Гастли. Боя се, че задълженията ти на старейшина ти отнемат простичките удоволствия от шиенето, от които ти имаш належаща нужда, за да запазиш връзката с корените си.
	— Благодаря ти, че си толкова съобразителен!
	Скълдъгъри докосна ръба на шапката си.
	— Такъв съм си, винаги мисля първо за другите.
	Оставиха Гастли и поеха към главния вход. Валкирия подъвка колебливо устната си, но после попита:
	— В опасност ли сме?
	— Непрекъснато — отвърна скелетът.
	— Искам да кажа, Върховният съвет заплаха ли е за нас?
	Скелетът я изгледа.
	— Защо пък да е заплаха?
	— Ами сетих се за нещо, което Ревъл каза миналата година. Ако някога чуждите Убежища се опитат да ни завладеят, първите двама души, от които ще се отърват, сме аз и ти.
	— А, да, заради невероятната ни способност да създаваме проблеми.
	— Та? В опасност ли сме?
	Подминаха един секач-охранител.
	— Честно казано, не знам — призна Скълдъгъри. — Ако искат да вземат властта тук — а аз съм сигурен, че искат — съществуват различни начини, по които да се доберат до нея. Ако са избрали пътя на войната, то да, със сигурност един от първите им ходове е да поръчат да ни убият. Но по всичко личи, че подходът, който са избрали, е далеч по-коварен — решили са да използват срещу нас логиката и здравия разум. Гадове.
	— Но със сигурност _искат_ да ни завладеят, така ли?
	— Ами те от доста време вече го искат.
	Валкирия сниши глас, за да не я чуват магьосниците, с които се разминаваха.
	— А мислиш ли, че зад тая работа с Аргедион не стоят точно другите Убежища? Ако са търсели причина да почнат да си врат носа тука, смъртни, внезапно развиващи магически сили, са идеалното извинение.
	— Едва ли. Епидемията е твърде неконтролируема. Една-едничка грешка и съществуването на магията ще се разкрие пред света. Рискът е твърде голям, Върховният съвет едва ли би го поел. Не, смятам, че просто правят онова, което прави всеки добър окупатор: възползва се от очевидните слабости.
	— Смяташ ли, че ще влезем във война с другите Убежища?
	— Надявам се, че не — отвърна Скълдъгъри. — Войната не ме кара да показвам най-доброто у себе си.
	— Детективи.
	Двамата се обърнаха; към тях бързаше Администраторът на Убежището.
	— Една жена е дошла да говори с вас — обяви Типстаф. — Някоя си Грета Дапъл*. Твърди, че е била близка с човек, когото издирвате.
	[* Dapple (англ.) — пъстър, шарен. — Бел.пр.]
	Валкирия повдигна вежда.
	— Познава Аргедион?
	— Да го познава? — отвърна Типстаф. — От думите й разбирам, че са били гаджета.


>	7.
>	Историята на Уолдън д’Есаи

	Грета Дапъл беше възрастна. Валкирия беше свикнала с възрастни хора — в края на краищата, Скълдъгъри беше някъде над четиристотингодишен — но много рядко й се беше случвало да вижда някой, който _да изглежда_ толкова стар. Грета имаше бяла косица, свита на кок. Беше мъничка и крехка, и приличаше на нещо, оставено твърде дълго на слънце. Седеше в стаята за разпити, скръстила ръце върху чантичката в скута си, и се усмихна на детективите, когато влязоха при нея.
	— Госпожице Дапъл — поздрави Скълдъгъри. — Благодаря ви, че дойдохте. Казаха ни, че познавате човек на име Аргедион; това вярно ли е?
	— Да, познавам го — отвърна Грета. — Макар че, когато го срещнах за пръв път, името му беше Уолдън д’Есаи. Прекрасен мъж. Имаше най-милите очи, които някога бях виждала. Влюбихме се едно лято. Беше такава любов, която човек трябва да се старае да задържи на всяка цена. Но аз не я задържах, защото бях млада и неопитна. За нищо друго в живота си не съм съжалявала толкова силно.
	— Уолдън д’Есаи — промърмори Скълдъгъри. — Не мога да кажа, че някога съм чувал това име.
	— Не съм изненадана, детективе: нима хората, чиито имена знаете, не са до един престъпници, терористи и рецидивисти? Уолдън не беше такъв. Той беше пацифист. Това обичах най-много у него. Той вярваше в доброто у хората. Затова и го убиха.
	Валкирия се намръщи.
	— Той е мъртъв, така ли?
	— Ама разбира се. Нали точно затова искате да говорите с хората, които са го познавали? За да разкриете убийството му?
	— Точно затова, да — включи се Скълдъгъри. — Просто искаме справедливост. Разкажете каквото знаете.
	— Моята магия никога не е била кой знае колко силна — започна Грета. — Тази седмица ще стана на двеста години, но изглеждам като на сто. Магията ми не е достатъчно мощна, че да забавя забележимо стареенето ми. Не, че имам причина да се оплаквам. Живяла съм два пъти по-дълго, отколкото ми се полага, и съм благодарна за това. Но Уолдън беше могъщ и обичаше магията. Не в лошия смисъл. Казваше, че магията е най-красивото нещо в целия свят. Е, всъщност казваше, че най-красивото нещо в целия свят съм _аз_, но магията беше на второ място — жената се изкикоти тихичко и Валкирия също се усмихна.
	— Когато не бяхме заедно — продължи Грета, — той учеше. Четеше. Правеше изследвания. Влизаше задълго в територията на виденията, търсеше отговори. Искаше да открие източника на магията — извора й, да разбере откъде идва тя, как действа. Искаше да знае защо точно Ирландия е Люлка на магията, заедно с Австралия и Африка. Искаше да разбере дали не съществуват и други Люлки, за които не знаем. О, какви открития направи Уолдън само! Какви тайни научи!
	Скълдъгъри наклони глава.
	— А дали не е споделил с вас някои от тези тайни?
	Грета се засмя.
	— Няколко. Но не ми е работа да ги повтарям. Отговорите бяха дошли при Уолдън след години и години на търсене: ще ми простите, че нямам намерението да обезценявам постиженията му, като просто избъбря всичко тук пред вас.
	— Досадно — обобщи Скълдъгъри, — но напълно разбираемо. Продължете.
	— Благодаря ви. В мисленето на Уолдън доминираше следната увереност: той беше сигурен, че истинските ни имена не са източникът на магическите ни сили, но _са свързани_ директно със същинския източник и чрез тях магията достига до нас.
	— Откъде идва, че да достигне до нас?
	— Боя се, че до тези подробности той никога не е стигал пред мен. Говореше за източника като за място, но така и не ми обясни как той се вписва в цялостната му теория. Щеше да ми обясни, ако го бях попитала, ако поне се бях престорила, че разбирам нещо от нещата, които толкова го вълнуваха. Но, както вече казах, аз бях млада и умът ми беше другаде. Постепенно Уолдън се обсеби от мисълта за истинското си име. Вложи цялата си енергия в това да го открие. Отново и отново влизаше в територията на виденията, търсеше ли, търсеше. Отдръпна се от света. Отдръпна се и от мен. Сега знам, че трябваше да се боря за него, да откажа да го пусна да си отиде, но… така и не го направих. Той се отдалечаваше все повече от мен и накрая аз си тръгнах. Не мисля, че през първите няколко седмици след раздялата ни той въобще е забелязал, че ме няма.
	— Аргедион е истинското име на Уолдън — бавно изрече Скълдъгъри и Валкирия усети как устата й пресъхва: Уолдън д’Есаи беше като нея — магьосник, който знае истинското си име. Най-опасното нещо на света.
	Грета кимна.
	— Година след раздялата ни, той се свърза отново с мен. Каза ми, че най-сетне е открил името си, че сега се казва Аргедион и всички отговори са достъпни за него. Но освен името, у него имаше и друга промяна. Вече не беше онзи обсебен фанатик, с когото бях скъсала. Имаше ново име, но иначе отново си беше онзи Уолдън, в когото се бях влюбила. Изпълнен с удивление и радост. Бях толкова щастлива да го видя пак нежен към мен, но бях и притеснена. Само шепа магьосници в цялата ни история са откривали истинските си имена. Не знаех какво ще се случи оттук нататък, не знаех в какво ще се превърне Уолдън. Не, че… Вярвам, ме разбирате… Не, че се страхувах от него, страхувах се от онова, до което може _да доведе_ знанието на името.
	Грета замълча за момент, а когато отново заговори, в гласа й се долавяше тъга.
	— Не бях единствената, която се чувстваше по този начин. Някак си бяха разбрали за Уолдън и дойдоха на прага ми, задаваха въпроси.
	Валкирия се смръщи.
	— Те?
	— Магьосници. Бяха четирима, трима мъже и една жена, но помня само едно име, името на водача им — Тайрън Ламент*. Жената беше долавяща. Ламент каза, че била получила видение за бъдещето и прочее измишльотини. Честно казано, никога не съм вярвала на такива като нея.
	[* Lament (англ.) — ридание, вопъл. — Бел.пр.]
	— Но тази долавяща — внимателно допълни Скълдъгъри, — е видяла бъдеще, в което Уолдън извършва нещо лошо?
	Грета се развълнува.
	— Видяла е едни глупости, това е видяла. Уолдън д’Есаи беше пацифист. Загубил е майка си по насилствен начин, когато е бил още много млад и това го беше белязало много дълбоко: не можеше да понася мисълта да причини болка на някого. Но тази долавяща, тази гадателка, явно била имала малък кошмар, пълен с насилие и смърт, и страдание, и, доколкото разбрах, Уолдън бил причината за тях. Когато четиримата си тръгнаха, аз се обадих на Уолдън да го предупредя, че го търсят. Той ми каза да не се тревожа, че щял да им обясни всичко и те щели да разберат, че той не представлява заплаха. Това беше последният път, в който разговарях с него.
	— Мислите, че са го убили?
	— Да. Можете ли да ги арестувате?
	— Тайрън Ламент изчезна преди трийсет години — отвърна Скълдъгъри. — Ако Уолдън _наистина_ е загинал по същото време, май не е бил единственият.
	— Ако четиримата са загинали — каза Грета, — то сами са си виновни. Уолдън никога не би наранил никого.
	— Може би не директно — отговори Скълдъгъри, — но напоследък тук си имаме работа с множество необясними феномени, при които хора наред биват ранявани и убити и по всичко личи, че зад тези феномени стои някой на име Аргедион.
	— Чакайте. Мислите, че Уолдън е _жив?_ Не. Извинете, но не. Ако Уолдън беше жив, той отдавна щеше да се е свързал с мен. Той е мъртъв. Знам, че е мъртъв.
	— Теоретично този факт би трябвало да го държи настрани от всякакви неприятности — заключи Скълдъгъри, — но скромният ни професионален опит отдавна е показал, че смъртта рядко е пречка.


	Съветът на старейшините никога не се беше събирал на заседание толкова бързо. И тримата на секундата зарязаха всичко друго и се срещнаха със Скълдъгъри и Валкирия в главната зала. Ревъл и Мист носеха официалните си роби, но Гастли тъкмо излизаше от душа и седна на масата по риза с навити до лактите ръкави. Скълдъгъри им резюмира всичко, което бяха научили от Грета Дапъл.
	— Значи смятате, че Аргедион е още жив — рече Ревъл, — само че се крие някъде, въоръжен е с неописуемата сила, която е получил, когато е узнал истинското си име, и тази сила му позволява да влиза в сънищата на хората и да им дава магически способности?
	— С две думи, да — отговори Скълдъгъри.
	— Е, чувствам се раздвоен, да ти кажа. От една страна разследването май напредва бързо, което е радващо. От друга обаче разкритията означават, че някъде сред нас има магьосник, който може да ни ликвидира с едно махване на ръката, а това донякъде ми скапва настроението. Приемам, че Гастли вече е нарушил протокола и ви е разказал за Върховния съвет и крайния им срок?
	— Разказа ни — отвърна Скълдъгъри.
	— Предлагам да се съсредоточим върху положителното. Едно бързо разрешаване на проблема би ни отървало от чужденците. От каквото и да имате нужда, ще го получите веднага, само кажете.
	— Всъщност, затова сме се събрали — почна Скълдъгъри. — Трябва ни Тайрън Ламент.
	Ревъл кимна.
	— Добре. Дадено.
	Скълдъгъри изчака минутка.
	— Е?
	— Какво „е“?
	— Е, какво можеш да ни кажеш за него?
	Ревъл се разсмя.
	— Аз? Аз го познавах толкова, колкото и ти, тоест слабо. Защо не потърсите досието му?
	— Потърсихме го. Папките липсват.
	— Липсват, значи? А защо реши, че аз ще знам нещо?
	— Защото си Върховен маг — отговори Скълдъгъри. — Имаш достъп до Дневниците на старейшините.
	— О — рече Ревъл. — О, вярно.
	Скълдъгъри наклони глава по обичайния си маниер.
	— _Чел_ си ги, нали? Едно от изискванията да заемаш място в Съвета е да си чел Дневниците на онези, които са били там преди теб.
	— Канех се да стигна скоро до това — оправда се Ревъл. — Тъкмо ги почвах, но… Виж, да си старейшина никак не е лесно. Не си доспивам, това известно ли ти е? Късно си лягам, рано ставам. Всеки ден срещи, брифинги, едно-друго. Бих бил _страшно доволен_ да имам няколко свободни следобеда да изчета Дневниците, наистина. Възможността да се поучим от мъдростта на предишните старейшини… Ще бъде чест за мен, която чакам с нетърпение.
	Скълдъгъри кимна.
	— На брой Дневниците са триста четирийсет и четири.
	Ревъл пребледня.
	— Сериозно?
	— Всеки от тях представлява тежък, подвързан с кожа том, приблизително по хиляда страници. Ситен шрифт.
	— Мили Боже.
	— Ще ти трябват повече от няколко следобеда, за да ги изчетеш.
	— Така излиза — изсумтя Ревъл. — Добре, хвана ме, не съм ги чел тия стари прашасали Дневници. Чудо голямо. Ще стигна и до това. Гастли, ти си ги чел, какво можеш да ни разкажеш за Ламент?
	— Ъм — рече Гастли.
	Скълдъгъри поклати глава.
	— Не и ти.
	— Един от Дневниците е на нощното ми шкафче — побърза да каже шивачът. — Започнах го. Наистина. Господи, каква скука. Целият е само разни ужасно остарели думи! Сериозно ли се е говорело така преди?
	— Значи никой всъщност не е чел Дневниците — проточи Скълдъгъри. — Това ли се опитвате да ми кажете?
	Ревъл и Гастли придобиха глуповат вид. Тогава се обади мадам Мист:
	— Аз съм ги чела.
	Ревъл се стресна.
	— Така ли? И не ви се сториха скучни?
	— Доста неща на този свят ми се струват скучни — отвърна мадам Мист с тихия си глас, — но това не означава, че пренебрегвам задълженията си.
	— Ами добре — обади се Скълдъгъри. — Поне един човек тук да си е свършил работата. Какво можете да ни разкажете?
	Мадам Мист го изгледа през воала си.
	— Нищо — отвърна.
	— Ламент никъде не се споменава?
	— Споменава се, но не мога да ви кажа в каква връзка. Само старейшините могат да знаят информацията, съдържаща се в Дневниците.
	— Е, на Скълдъгъри и Валкирия можем да кажем — намеси се Ревъл.
	— Не. Не можем.
	Гастли седна по-напред на стола си, за да вижда мадам Мист по-добре.
	— Да, можем. Заслужили са си това право.
	— Не ние решаваме — отвърна Мист. — Такова е правилото.
	— Нарушаваме го — рече Ревъл. — Днес това правило е нарушено. Аз съм Върховен маг, аз решавам. Това правило повече не съществува. Разкажете на детективите какво пише в Дневниците.
	— Ако искаме да нарушим някое правило, трябва първо да гласуваме това. Не е необходимо единодушие. Обикновено мнозинство е достатъчно.
	— Щом гласуваме, ще се окаже, че аз и Ревъл сме срещу вас — въздъхна Гастли. — Защо ви е гласуване, при положение че сте сигурна как бихме гласували аз и Върховният маг? Какъв е смисълът?
	— Такива са правилата, старейшина Биспоук.
	— Добре. Всички, които са за това да съобщим на Скълдъгъри и Валкирия какво пише в Дневниците, да вдигнат ръка — Гастли и Ревъл вдигнаха ръце. — Ето. Два на един. Ние печелим. Сега, бихте ли била така добра, кажете ни: какво пише в Дневниците на старейшините за Тайрън Ламент?
	— Тайрън Ламент е бил детектив при Мериторий — отвърна Мист. — Експерт в научната теория и практика на магията.
	— Това и така си го знаех — обади се Скълдъгъри.
	— С него работели и други, но техните имена не се споменават, нито пък се посочва точният им брой. Ламент и колегите му представлявали специализирано звено за възможно най-безшумно справяне със заплахи от глобален характер. Мериторий и старейшините от онова време неизменно хвалят Ламент и хората му, но не навлизат в никакви подробности относно възлаганите им мисии. Появяват се кратки бележки, споменаващи някакви класифицирани арести в началото на кариерата на Ламент, но и тук подробностите се губят.
	— Ами Аргедион? — попита Валкирия. — Той споменава ли се?
	— Не. Не пише нищо и за изчезването на Ламент и групата му.
	— Значи просто са се изпарили от лицето на земята — обобщи Скълдъгъри — и никой от старейшините дори не си е направил труда да драсне един ред по въпроса. На мен ми се струва, че Ламент и хората му са били екип за изпълнение на мокри поръчки, също както бяхме ние, Мъртъвците, или Групата за екстремни мерки на Гилд, само дето са действали в мирно време. Вършили са мръсната работа. Тръгнали са да ликвидират Аргедион и резултатът от това им начинание е бил заличен от официалните документи. Мериторий го е прикрил.
	— Сефте — промърмори Гастли.
	— Но това не означава ли, че Аргедион е мъртъв? — попита Валкирия. — Ако Ламент и хората му са тръгнали, но са се провалили, Мериторий щеше да изпрати някой друг да свърши работата. Например теб. Но не го е направил.
	Скълдъгъри кимна.
	— Това навярно означава, че мисията е била изпълнена успешно.
	Ревъл се размърда на мястото си.
	— Значи, ако всички, които са знаели нещо за тази мисия, _са_ мъртви към днешна дата, какво можем да направим ние?
	— Може би не всички са мъртви — парира Скълдъгъри. — Ламент може и да е бил убит, навярно и някои от хората му също, но според мен можем да сме сигурни, че с имало поне един оцелял, който се е върнал, за да докладва на Мериторий.
	Валкирия го изгледа.
	— Значи трябва да установим кои са били другите в групата на Ламент. Как ще го направим?
	Скълдъгъри нахлупи шапката си.
	— Ако искаш да разбереш кои са били приятелите на един човек, кого трябва да попиташ?
	Валкирия се усмихна.
	— Враговете му.


>	8.
>	В тъмницата

	Отвън тъмницата „Хамър Лейн“ представляваше малка къща на границата между областите Лаойс и Офъли, чиято входна врата зееше непрекъснато отворена. Отпред стърчаха няколко изсъхнали дървета, отзад имаше пристроен гараж, а наоколо всичко тънеше в кал. А вътре в тъмницата се намираше един от последните престъпници, арестувани някога от Тайрън Ламент.
	Бентлито запляска из локвите по неравния път, отби и спря. Двамата детективи излязоха, към тях от тъмницата се запъти някакво старче, но Скълдъгъри не си даде труд да активира фасадната татуировка.
	— ’драсти — рече старчето. — Изгубихте се май?
	— Наистина ли мислиш, че сме се изгубили? — попита Скълдъгъри. — Наистина ли допускаш, че сме обикновени смъртни, които случайно минават оттук, особено при положение че един от тези двама смъртни е жив скелет?
	— У, верно — отвърна старчето. — Да, това ви издава, да. Тогаз сигурно искате да посетите затвора?
	— Ами така си е.
	— Стойте тука, ще предупредя. Как, рекохте, ви бяха имената?
	— Скълдъгъри Плезънт и Валкирия Каин.
	— Плезънт и Каин — кимна старчето. — Имате ли среща?
	— Имаме.
	— Ей ся се връщам.
	Човекът повлече крака обратно към гаража, а Валкирия загледа отворената врата на малката къщичка пред тях. Вратата лекичко блещукаше и изглеждаше така, сякаш човек я гледа през трептящ от мараня въздух.
	— Защо вратата прави така? — попита момичето.
	— Не съм сигурен — отвърна Скълдъгъри. — Може би не е истинска врата, а проекция или пък пред нея има някакво защитно енергийно поле.
	— Цялото място ми се вижда твърде малко и, не знам, _достъпно_ за затвор, как мислиш? Освен ако затворниците не са много, ама много дребнички и изобщо нямат желание да бягат.
	— Боя се, че затворниците са си престъпници с напълно нормален размер. А къщата е само входът; затворът всъщност е под земята.
	Валкирия въздъхна.
	— Всичко е под земята. Писна ми от неща под земята. Убежища под земята, тъмници под земята…
	За друго не можа да се сети.
	— Леле — отбеляза Скълдъгъри. — Цели две неща, които са под земята. Изтощително дълъг списък.
	— Млъкни. Само казвам, че щеше да е чудесно, ако щабквартирата или основната ни база беше в някоя къща с големи прозорци с прекрасна гледка, през които от време на време да влиза и малко слънчева светлина.
	Старчето се дотътри обратно.
	— Директорът ще ви приеме — осведоми ги. — Идвали ли сте преди в „Хамър Лейн“? Трудното е само да минете през таз, малката входна вратичка. Важното е като влизате, в никакъв случай да не докосвате касата й нито вляво, нито вдясно. За вталени хора като вас не е проблем. Но за някои други… — човекът поклати глава, сякаш си спомни някаква лична трагедия.
	— Какво ще стане, ако докосна касата? — попита Валкирия, но старецът вече се отдалечаваше обратно към гаража. Момичето погледна Скълдъгъри и го подкани с жест да мине пред нея. — Възрастта преди красотата.
	— Толкова си любезна — отвърна скелетът и без проблем мина през малката врата. Обърна се и погледна момичето. — Е? Идваш ли?
	Валкирия се поколеба. Вратата пред нея блещукаше и потрепваше. Момичето облиза устни, обърна се ребром и запристъпва сантиметър по сантиметър към къщата.
	Скълдъгъри я гледаше отвътре.
	— Какво правиш?
	— Проявявам предпазливост — отвърна момичето, затаило дъх.
	— Всеки ден минаваш през врати без да се блъскаш в касите им.
	— Престани да ме разсейваш.
	— Можеш да си сложиш ръцете на кръста и пак няма да докоснеш касата.
	Валкирия пое дълбоко въздух, мина последната крачка със скок и въздъхна от облекчение.
	— Объркваш ме — рече й Скълдъгъри.
	Къщата се състоеше от една-едничка стая. В стаята имаше очукано кресло, протрит килим и лющещи се тапети по стените. Чу се звуков сигнал и подът под краката им започна да потъва.
	— Яко — прошепна Валкирия.
	Оставиха лющещите се тапети някъде над главите си и се заспускаха надолу по ярко осветена цилиндрична шахта, като колкото по-надолу слизаха, толкова по-бързо се движеше асансьорът. Валкирия тъкмо почна да се наслаждава на пътуването и то свърши; в стената на шахтата се отвори врата и на прага й застана мъж в костюм, с вратовръзка и с усмивка на устните.
	— Здравейте — рече мъжът. — Аз съм Делафонт Миен, директор съм на тъмницата. Да ви предложа по една лимонада?


	Разходката през тъмницата „Хамър Лейн“ ги преведе по ярко осветени коридори и редици стоманени врати. Главният корпус на затвора представляваше гигантски цилиндър, в чиято основа се намираха столовата и общото помещение на затворниците. След това следваха пет нива с вградени в стените килии, като пред вратите им по диаметъра на всяко ниво минаваше тераса, обезопасена с някакъв прозрачен материал, който при почукване звънтеше като стъкло. В момента тримата стояха на Наблюдателната платформа — шестото, най-високо ниво, от което имаха отлична видимост към цялата тъмница.
	— Звънти като стъкло — рече Миен на момичето, — защото е стъкло. Бронирано, разбира се. Трябва ти противотанкова ракета, за да направиш пукнатина дори само в един от слоевете му, а то се състои от четири слоя. Непробиваемо е.
	Директорът прокара ръка по дължината на металния парапет на височината на кръста си и част от стъклото се отмести. Тримата се наведоха над парапета и загледаха надолу към етажите на тъмницата. Валкирия усети, че й се завива свят.
	— Затворниците ви пазят много примерно поведение — отбеляза Скълдъгъри.
	Далече долу облечените в оранжеви гащеризони затворници седяха кротко около масите в идеални групички. Миен се изкиска.
	— О, ще ми се да можех да кажа, че винаги са такива, но истината е, че всеки момент при тях ще се върне един по-специален затворник, който прекара последния месец в карцера. Той си пада малко размирник, затова съм пратил долу допълнителна охрана, за да овладее положението, ако възникнат проблеми. Знаете ли, преди аз да дойда тук, това беше най-скапаната тъмница в Европа. Непокорство, бунтове, бягства на затворници… Назначиха ме тук преди седемнайсет години, аз се поогледах, видях с какво разполагам и въведох някои промени. За две години това място се превърна в крепост. За петнайсет години нямаме нито едно бягство. Дори _опитите_ за бягство се сведоха почти до нулата.
	— Как успяхте? — попита Скълдъгъри, дръпна се от парапета и вдигна безокото си лице към тръбите, които описваха шантави зигзагообразни форми по тавана над главите им.
	Миен махна пак с ръка и стъклото се затвори.
	— Може би на влизане сте забелязали лекото блещукане на вратата. Дължи се на факта, че цялата сграда на тъмницата извършва непрекъснато трептящо движение през различни измерения.
	Валкирия го зяпна.
	— Моля?
	— Докато си говорим — отвърна Миен, — пътуваме със скорост осем измерения в секунда. Трептението обхваща общо четирийсет измерения в едната посока, после се връщаме обратно. Непрекъснато. Ако някой се опита да премине през стените на затвора, ще бъде на мига разкъсан на парчета и пръснат из десетина различни реалности. Всъщност единственият изход е през входната врата. Затворниците знаят това. Знаят, че всеки опит за бягство е обречен. Затова и съумях да съкратя драстично броя на магьосниците и секачите, необходими за охраната на мястото. Екипът ни поддържа само базисния си скелет, ако ми простите израза, детективе.
	— Простено ви е — промърмори Скълдъгъри. — Как постигате всичко това?
	— А! — засмя се Миен. — Това, боя се, не мога да ви кажа — закрачиха натам, откъдето бяха дошли. — Всеки един директор на всяка друга тъмница по света се е опитвал да узнае тайната ми, но аз засега съм съумял да я опазя. Скоро ще ме прехвърлят на директорски пост в някой от наистина големите затвори и когато това стане, навярно ще споделя тайната на успеха си.
	Скълдъгъри го изгледа.
	— Амбициозен човек сте, а, господин Миен?
	— Предполагам. Но в амбицията няма нищо лошо.
	— Абсолютно нищо лошо — отвърна скелетът, — стига да е насочена в правилното русло.
	— Уверявам ви, че моята амбиция е насочена изцяло към това да изпълнявам максимално добре задълженията си.
	Минаха през поредната стоманена врата и от другата й страна униформен мъж подаде на Миен тъчскрийн устройство с големината на тухла.
	— Извинете ме за момент — рече скелетът, извади телефона си и отстъпи встрани.
	Миен използва възможността да покаже устройството в ръката си на Валкирия.
	— С това контролирам цялата сграда — каза директорът, докато пръстите му докосваха и се плъзгаха по екрана. — Аз съм го конструирал. Надявах се да успея да го направя по-малко на размер, но с енергията, която му е необходима, за да работи, това е най-доброто, което успях да постигна.
	— Не е ли опасно? — попита момичето. — Да съсредоточите цялото управление на сградата в един предмет, който всеки може да открадне и да избяга с него.
	Миен се усмихна.
	— Аз съм единственият, който може да работи с устройството и то винаги стои тук, в основния корпус. Никога не го изнасям извън вратата-изход. Работата ми е да поддържам сигурността, детектив Каин. А аз се справям доста добре със задълженията си.
	Скълдъгъри се върна.
	— Всичко е много впечатляващо, трябва да призная. Със сигурност сте намерили уникално решение. Съобщиха ли ви с кой затворник сме дошли да разговаряме?
	— Не — отвърна Миен, — но няма значение. При инсталираните към днешна дата протоколи всеки от питомците ни е на ваше разположение до минути. Само ми дайте секундичка да отворя необходимия екран… Така. Име на затворника?
	— Сила Надир.
	Пръстите на Миен се поколебаха над устройството.
	— „Н“ — рече той. — „Н“… Къде е това „Н“? Не мога… Не намирам… А, ето го. Надир. Как беше първото име?
	— Сила — повтори Скълдъгъри.
	Миен кимна, въведе името и зачака.
	— О — рече накрая.
	Скълдъгъри наклони глава.
	— О?
	— Ужасно съжалявам, но май сте си изгубили времето. Сила Надир почина преди две години.
	Скълдъгъри замръзна на място.
	— Какво?
	— Много неудобно се получава — продължи Миен. — Ужасно съжалявам. Сърдечен удар. Ние тук дори не знаехме, че сърцето му е било болно. Почина в съня си.
	— Защо не сте докладвали за смъртта му?
	Миен примигна.
	— Докладвах. Сигурен съм, че… Сигурен съм, че докладвах. Трябва да съм докладвал. Наредих на нашия главен лекар да обработи и придвижи цялата съответна документация.
	— Може ли да говорим с главния ви лекар? — обади се Валкирия.
	Миен придоби смутен вид.
	— Съжалявам. Доктор Тейпър вече не работи в нашата тъмница. Мога ли да попитам за какво искахте да разговаряте с Надир? Може би някой друг ще може да ви помогне?
	— Трябваше ни Надир — остро отвърна Скълдъгъри. — Много ли затворници умират във вашата тъмница, господин Миен?
	Смущението на Миен се стопи на секундата и устните му се изопнаха в идеална права.
	— Не, детектив Плезънт. Не много — директорът отново закрачи. Скълдъгъри и Валкирия го последваха.
	— Колко затворника са починали тук миналата година? — продължи скелетът.
	— Нито един. Нашите питомци може да са осъдени престъпници, но въпреки това за тях се полагат възможно най-добрите грижи.
	— Колко затворника са умрели тук през последните десет години?
	Миен се наежи.
	— Трима. Надир и още двама — Еворик Къджел и Лоренцо Мълкт. Може би трябваше _лично_ да ви информирам и за тяхната кончина?
	— Мълкт и Къджел — повтори Скълдъгъри. — Не съм ги чувал. За какво бяха осъдени?
	Миен се обърна отново към детективите, ръчкайки раздразнено по устройството си.
	— Мълкт е бил… Бил е признат за виновен в многобройни кражби. Къджел беше един от хората на Меволент. Просто поредният редови магьосник от армията му.
	— При все това — не спираше Скълдъгъри — вие без проблем си спомнихте имената на тези двама с нищо незабележителни затворници. А Сила Надир печално известен сериен убиец, чиито убийства наброяват двуцифрено число — трябваше да го проверявате специално.
	— След известно колебание — допълни Валкирия.
	— Вярно — съгласи се скелетът. — След известно и много _издайническо_ колебание, което силно ме навява на мисълта, че направо се сковахте от страх, когато споменах името на затворника.
	— Съжалявам — отвърна Миен. — Нямам представа за какво изобщо говорите.
	— Какво се случи със Сила Надир, господин Миен?
	— Вече ви казах…
	— Смятам, че ни излъгахте.
	— Това е възмутително. Защо да ви лъжа? Не аз съм престъпникът. Престъпниците са онези в _килиите_.
	— Онези в килиите са _затворници_ — поправи го Скълдъгъри. — Престъпниците могат да бъдат навсякъде.
	— Съжалявам, но повече не мога да ви помогна — сухо отговори Миен. — А сега ме извинете, цялата тъмница ми е на главата. Пътят за навън е точно напред, но за всеки случай ще пратя секачи да ви придружат до изхода.
	Миен се обърна и се отдалечи.
	— Какво се случи с Надир? — подвикна скелетът след него.
	— Приятен ден, детективи.
	— Къде е той, господин Миен?
	— Приятен ден.
	— Какво ще ми кажете за Лятото на светлината?
	Миен застина на място. Обърна се.
	— Какво знаете за това?
	— Имате ли представа какво представлява то?
	— Не. Нямам ни най-малка представа. Но затворниците… Някои от по-сериозно разстроените психически затворници наскоро започнаха да крещят разни неща за мъж на име Аргедион. Твърдят, че идвал при тях в кошмарите им. Някои от тях пишат името му със собствената си кръв по стените на килиите си, а до името пишат и това, което току-що споменахте. Лятото на светлината.
	— Какво разказват тези затворници за Аргедион?
	— Нищо. Абсолютно нищо. Повтарят само името му и това, че се появявал в сънищата им.
	Скълдъгъри измери директора с поглед.
	— Ако не възразявате, бихме желали да разговаряме с един от тези затворници. За предпочитане е някой е по-ясно съзнание. Имате ли списък с имената им?
	Скелетът пристъпи към Миен, Валкирия го последва.
	— Какво общо има всичко това с Надир? — попита директорът.
	Скълдъгъри не успя да отговори. Зави аларма, толкова внезапна и толкова силна, че Валкирия подскочи. Огледа се наоколо, погледна зад гърба си и неочаквано един стъклен панел с трясък се захлопна под носа й и я отдели от Миен и Скълдъгъри. В следващата секунда по стените наоколо просветнаха магически символи и момичето почувства как магическите й сили изчезнаха. От другата страна на стъклото Скълдъгъри я гледаше, после се обърна и заговори с Миен, който очевидно беше силно притеснен. Валкирия не чуваше и дума от разговора. Миен се втурна нанякъде и момичето повдигна вежда в ням въпрос към Скълдъгъри.
	Челюстта на скелета се раздвижи нагоре-надолу. Момичето посочи устата си.
	Ръката на детектива докосна ключиците му, фалшивото лице покри черепа. Сега вече Валкирия можеше да чете по устните му.
	_Не се паникьосвай_, рече Скълдъгъри.
	_Не се паникьосвам_, произнесе момичето.
	Скелетът почука по стъклото.
	_Не мога да счупя това. След малко ще те измъкна._
	_Хубаво._
	Миен отново се появи. Изглеждаше още по-притеснен. Скълдъгъри си размени няколко думи с него. Всъщност, доста думи. Алармата продължаваше да вие. Най-сетне скелетът се обърна към момичето.
	_Добри новини_, произнесе. _Вече можеш да започнеш да се паникьосваш._
	Валкирия го загледа злобно. Скелетът извади мобилния си и я набра.
	— Изглежда е избухнал бунт — рече й, когато тя вдигна. — Онзи затворник, когото върнаха днес в общите килии, е предизвикал проблема. Сега, преди да почнеш да се тревожиш, тази част от тъмницата, в която се намирам аз в момента, е напълно обезопасена. Няма проблем. Никаква опасност не ме заплашва.
	— А тази част, в която се намирам аз?
	— Ами — рече детективът, — важното е да помниш, че _аз_ съм в безопасност.
	Валкирия въздъхна.
	— Затворена съм при лошите, нали?
	— Можеш да погледнеш оптимистично на нещата и да си кажеш, че _те_ са затворени при _теб_. Което ще те накара да се почувстваш много по-добре.
	— Не ме кара.
	— Миен действа по въпроса да изолира коридора, в който си, от останалата част на затвора, за да може да отвори вратата и да те пусне при нас, но това ще му отнеме около… Ох, извинявай за момент. Търсят ме по другата линия.
	Момичето зяпна.
	— Какво?
	Линията замълча, и тя загледа как Скълдъгъри приказва по телефона. Почука по стъклото. Скелетът вдигна пръст, за да й покаже, че ще й обърне внимание след миг.
	Валкирия нямаше друг избор, освен да чака и да беснее вътрешно.
	Най-сетне скелетът й кимна и тя отново вдигна телефона до ухото си.
	— Изглеждаш нещо ядосана — рече Скълдъгъри.
	— Сложи ме на изчакване.
	— Разговорът ми беше много важен.
	— Сложи ме — повтори момичето много бавно — на изчакване.
	— Доколкото съдя по хубавкото ти личице, по-късно горко ще съжалявам за това си решение. Но да се върнем в настоящето, обади ми се Гастли. Преди няколко минути, ако помниш, пак говорих по телефона и пак говорих с него с молба да поръча на някой долавящ да направи едно сканиране от разстояние на сградата на затвора, така, от любопитство. Исках да разбера откъде идва енергията, която движи тъмницата през измеренията. Идва от място дълбоко под най-долното ниво.
	— Леле — иронизира Валкирия, все още гневна.
	— Преди печално да ни напусне, Сила Надир е бил маневрист. Тоест, можел е да мести себе си или други хора и предмети — например телата на жертвите си — през различните измерения, да пътува през реалностите. Тази способност се нарича маневриране.
	— Досетих се. И ти смяташ, че Надир е жив и го държат затворен в мазето, откъдето той непрекъснато мести себе си и целия затвор с всичко в него през измеренията, така ли?
	— Точно така.
	— А в момента ти не можеш да стигнеш до мазето, нали? Но аз мога. И ти точно там искаш да отида. Искаш аз, седемнайсетгодишно момиче без никакви защити и магически сили, да прекося цял затвор, в който осъдени рецидивисти и Господ още знае какви гадове са вдигнали бунт? Това ли искаш да направя, Скълдъгъри?
	— Точно това.
	— А това безопасно ли е за мен, Скълдъгъри?
	— Не е. Но мога да ти посоча две много добри причини да го направиш. Първо, това е отлична възможност за нас да огледаме тъмницата без Миен да ни се меси. Второ, коридорът, в който в момента си застанала, до минута ще гъмжи от затворници.
	— Откъде знаеш?
	— Нали чу какво каза Миен? Входната врата е единственият път навън. А това, в което си ти, е единственият коридор, водещ към тази врата. Бас ловя, че ще има затворници, които ще са повече от навити да използват суматохата от бунта и да се опитат да се чупят.
	— Значи трябва да се махам веднага, преди да са довтасали?
	— Именно. Дръж телефона до ухото си, ще те водя.
	— Откъде знаеш пътя?
	— Когато влязохме, мернах евакуационната схема.
	— И я _запомни?_
	— Мернах, запомних, все тая. А сега вече наистина, ама наистина трябва да се махаш оттам.
	Момичето пое дълбоко дъх.
	— Отвори възможно най-бързо този панел и идвай след мен.
	— Обещавам.
	Валкирия погледна скелета за последен път, после се обърна, хукна по коридора надолу и зави край първия ъгъл.
	— При първото кръстовище с друг коридор — говореше й Скълдъгъри, — завий надясно. Виждаш ли някого?
	— Не — отвърна момичето, без да спира да тича. — Още не.
	— Надявам се да успеем да направим така, че да не им се мяркаш въобще пред погледа. Всъщност, не се намираш на самата територия на килиите, но пък и затворниците вече не са в нея, така че…
	— Трябва да ти призная — прекъсна го Валкирия, — че съм сериозно разтревожена.
	— Напълно разбираемо. Вървя към едната стая за наблюдение. Скоро ще те виждам и на мониторите на охранителните камери. В момента трябва да си стигнала до три врати.
	— Да, пред тях съм.
	— Мини през втората в твое ляво.
	Момичето завъртя бравата.
	— Заключена е.
	— Разбий я.
	— Това си е сериозна врата, Скълдъгъри.
	— Но не е подсилена по никакъв начин. Не е предназначена да държи затворници вътре или вън, задачата й е да не позволява на персонала на затвора да ходи по места, където не му е разрешено. Това си е проста врата с проста ключалка. А ти имаш много силни крака.
	Момичето измери вратата с поглед.
	— Виждаш ли, сега един пистолет щеше да ми свърши идеална работа — после ритна дървото. — Оу! Ох, Господи!
	— Добре ли си?
	— Разбиването на врати боли! Дори с ботушите на Гастли!
	— Използвай цялата си тежест. Представи си, че вратата е някой, когото наистина те е ядосвал напоследък.
	— Мога ли да си представя, че вратата си ти?
	— Наистина не виждам как това би могло да…
	Момичето изрита отново вратата и тя зейна.
	— Вътре съм — рече Валкирия и я притвори зад себе си. — Кракът наистина ме заболя. Сега съм в някаква стая с машинарии около стените. Сума ти мигащи лампички.
	— Виждаш ли въздуховода на пода?
	Момичето изстина.
	— Моля те, кажи ми, че не трябва да пълзя вътре в него.
	— Боя се, че точно това трябва да направиш.
	— Не. Не мога. Твърде тясно е.
	— Размерите показват, че…
	— Имам клаустрофобия! Знаеш, че имам клаустрофобия! Особено след случката в пещерите миналата година с всичките ония лазещи неща, и не можех да си мърдам ръцете, и те бяха в косата ми, и…
	— Успокой се.
	— Няма да вляза вътре, просто няма.
	— Ще можеш да минеш — рече скелетът с кротък глас. — Ще имаш място да се движиш. Няма да се заклещиш.
	— Не мога.
	— Валкирия, слушай гласа ми. Знам, че не искаш да го правиш, знам, че мислиш, че не можеш да го направиш, но просто нямаш друг избор. Вече съм при охраната и гледам мониторите. Затворниците са плъзнали из цялата сграда. Не можеш да ги оставиш да те хванат.
	Момичето коленичи до въздуховода.
	— Как въобще да го отворя? Капакът е завинтен.
	— Трябва да го отвориш насила. Има ли край теб нещо, което да използваш като инструмент?
	Момичето се огледа.
	— Тук има пейка с всякакви работи по нея, някакви машинни части… И някакви инструменти. Има и отвертка! Мога да използвам отвертката, за да откъртя капака!
	— Точно така — рече скелетът. — Можеш и да я използваш, за да развиеш винтовете.
	— О, да бе — промърмори Валкирия. Грабна отвертката, изтича до въздуховода и се зае със задачата.
	— Секачите се справят отлично с бунта — осведоми я Скълдъгъри, — но все още има затворници навсякъде. Как върви?
	— Един почти… Добре, първия го извадих. Остават още три.
	— Затворниците са стигнали до панела, който те отдели от нас.
	Отвертката все се изплъзваше от нареза на винта.
	— До стъклената врата?
	— Да.
	— Значи са много близо до мен.
	— Да.
	Устата на момичето пресъхна.
	— В момента, в който им стане ясно, че не могат да разбият панела, ще завият на сто и осемдесет градуса и ще стигнат точно тук, където съм аз в момента.
	Скълдъгъри се поколеба.
	— Всъщност вече завиха, Валкирия.
	И вторият винт излезе.
	— Насочили са се право към теб.
	Отвертката отново се изплъзна.
	— Валкирия…
	— Бързам, колкото мога — сърцето й блъскаше в гърдите. Третият винт падна на пода. — Остана само един.
	— Валкирия — каза Скълдъгъри, — сега трябва да стоиш много, ама много тихо.
	Момичето чу гласове и тичащи стъпки. Обърна се, стиснала отвертката като нож, очаквайки вратата зад гърба й да се разтвори с трясък.
	Гласовете обаче подминаха вратата и започнаха да се отдалечават.
	— Отиват към дъното на коридора — осведоми я Скълдъгъри. — Той е без изход. Ще трябва да се върнат отново към теб. Нямаш много време.
	Момичето се обърна към капака, завъртя отвертката и въртя, и въртя…
	— Готово — каза, когато и последният винт падна при другите на пода. Валкирия подпъхна отвертката под единия ъгъл на капака, повдигна го и го подхвана с пръсти отдолу. Прехапа устни и задърпа, без да обръща внимание на болката, когато металният ръб потъна в кожата й. Капакът се изтръгна рязко и момичето го махна. Загледа дупката пред себе си. Във въздуховода беше тъмно и изглеждаше твърде тясно, за да може да се вмъкне.
	— Сигурен ли си, че няма да се заклещя? — попита Валкирия.
	— Имаш ли избор? — рече скелетът. — Идват към теб. Трябва да пълзиш наляво. Живо!
	Валкирия пое дълбоко въздух и се гмурна в тръбата.


>	9.
>	Преследвана

	Беше тясно.
	Беше малко и тясно, и тъмно. Не можеше дори да застане на ръце и колене. Пълзеше напред, подпряна на лакти.
	— Видя ли? — обади се Скълдъгъри. — Казах ти, че ще се справиш.
	Момичето пълзеше, но при тези думи се закова на място. Затвори очи и бавно извъртя глава, така че да може да шепне в телефона.
	— Извади ме веднага оттук. Твърде тясно е. Как въобще ще изляза? Дори не мога да се обърна.
	— Паниката няма да ти помогне.
	— Ще се заклещя, знам, че ще се заклещя.
	— Шшт. В стаята зад теб са.
	Момичето притихна. Чуваше затворници, чуваше високите им гласове, чуваше как спорят. Един от гласовете изведнъж се надигна над останалите и момичето се усука с усилие, за да погледне зад себе си. Във въздуховода се пъхна глава и се огледа в двете посоки. Тя лежеше тихо в тъмното и мъжът не можеше да я види.
	— Валкирия — каза Скълдъгъри много, много меко. — В тази стая няма камери. Не виждам какво правят.
	Момичето не отговори. Главата се измъкна от тръбата и гласовете пак заспориха. Валкирия запълзя напред, възможно най-бързо и най-безшумно. Зад нея се чу серия от силни шумове.
	— Влязоха при мен в тръбата — прошепна момичето. — Следват ме.
	— Просто продължавай да пълзиш — отговори Скълдъгъри. — Трябва да подминеш още четири капака като този, който отвори, за да влезеш. Петият е точно над стълбище, в което не би трябвало да има никого. Оттам ще излезеш.
	Първият капак беше точно пред нея. Мускулите й вече горяха. Косата й беше паднала в очите, но нямаше нито време, нито място да я отметне. Валкирия пълзеше напред, хванала в едната си ръка телефона, а в другата — отвертката.
	Колкото повече приближаваше капака, толкова по-силно кънтеше алармата.
	Не искаше да се обръща, не искаше да вижда дали някой пълзи след нея. Гледаше право напред, лактите й не спираха да се движат. Стигна до капака и погледна надолу през решетката му — тъмна стая. Продължи напред. Чуваше гласове зад гърба си, но с всички сили се стараеше да не им обръща внимание.
	Втори капак. През решетката му бликаше светлина. Долу имаше някакво движение. Тичаха хора. Момичето стигна капака и пропълзя над него, но тогава чу зад гърба си:
	— Видяхте ли това? — рече гласът. — Там напред има някой.
	Валкирия замръзна.
	— Никой няма, бе — друг глас. — Продължавай да лазиш.
	— Ама погледни, де. Видя ли? Нещо мърда пред нас. Хътчинсън, гледай тука. Видя ли?
	— Да! — трети глас, онзи, когото наричаха Хътчинсън. — Ей! Спри!
	Валкирия пое много дълбоко въздух и запълзя отново, колкото можеше по-бързо, без да се интересува дали вдига шум. Мъжете зад нея се разкрещяха, но тя не обърна внимание какво казват. Бяха далеч зад нея и нямаше начин да я настигнат.
	Мускулите й пламтяха и тя спря за момент, чу бясно пълзене зад гърба си, обърна се и видя ухилено лице да преминава точно над осветения квадрат над капака.
	— Ей!
	Хътчинсън. Беше дребен и кльощав, и се провираше по въздуховода бърз като плъх. Момичето запълзя отново напред, но напразно. Усети хватката му около глезените си и зарита в опит да го фрасне в лицето. Чу тих кикот, после ръцете на мъжа обгърнаха коленете й. Затворникът се примъкна още напред, плъзгайки се сантиметър по сантиметър над ритащите й крака. После я стисна за колана на панталона й. Момичето се загърчи, посегна зад себе си и се опита да го избута, но мъжът притисна ръката й надолу и полека целият се намести отгоре й. Не беше тежък, но пък тялото му изпълни и последното свободно пространство и сега Валкирия не можеше дори да помръдне с ръка.
	— Кротко — шепнеше мъжът, докато пълзеше нагоре по гърба й. — Няма да ти направя нищо лошо — чуваше усмивката в гласа му. Опита се да пъхне дясната си ръка под гърлото й, но момичето наведе глава и притисна брадичка до гърдите си. Пръстите му заопипваха под челюстта й. — Кротко — шепот. — Шшт…
	Дръпна косата й с една ръка, но беше твърде тясно, за да опъне толкова, че да я заболи нетърпимо. Мъжът заряза тази тактика и продължи да ръчка с пръсти по шията й, но Валкирия държеше главата си наведена ниско. Дори и така обаче, дясната му ръка обхващаше гърлото й. Рано или късно щеше да я докопа. Момичето приготви отвертката.
	Ръката му се хлъзна напред и неочаквано затворникът я стисна както трябва за гърлото. Момичето замахна и ръгна на сляпо зад рамото си, мъжът изпищя и се замята, а Валкирия запълзя, за да се измъкне изпод него. Мъжът не се опита да я спре. Падна върху краката й и тя засумтя, докато се опитваше да го изрита и да го отърси от себе си. Беше изгубила отвертката, но пък тя й беше свършила отлична работа и сега Хътчинсън беше запушил пътя на останалите, които пълзяха след него.
	Но писъците му привлякоха вниманието и на други затворници. Някъде напред се чуха викове, някой зарита по третия вентилационен капак. Ако го отвореха, Валкирия щеше да се окаже в капан.
	Тя напъха телефона в джоба на куртката си и запълзя още по-бързо.
	Мъжете зад нея вече крещяха, мъчеха се да надвикат писъците на Хътчинсън. След това нещо изпука ужасно и момичето нямаше нужда да се обръща, за да разбере какво са направили, за да го накарат да млъкне.
	— Разбий капака! — чуха се викове. — Ще избяга!
	Ритането се поднови. Усили се. Капакът започна да хлътва.
	Валкирия стигна до него, но дори не погледна през решетката му.
	— Ето я! — ревна някакъв мъж. — Отворете тоя капак!
	Ритане на множество ботуши. Капакът, разбит, рязко се отметна зад гърба на Валкирия и тя усети как я сграбчват за глезена.
	— Хванах я!
	Момичето зарита и рита, и продължи да забива петата си в ръката на мъж, макар че усещаше как я извличат вън от въздуховода. Хвърли поглед през рамо, видя как още ръце се протягат, как я сграбчват, краката й вече бяха вън от тръбата, тя цялата се изхлузваше полека сред затворниците.
	Валкирия се смъкна на пода в помещението под втренчените погледи на мъжете в затворнически дрехи. Щом краката й се освободиха, момичето с усилие се изправи, втурна се през обградилите я затворници, спря в ъгъла и се обърна към тях със стиснати юмруци и оголени зъби. Изтощена, потна, ужасена.
	Мъжете се наредиха в полукръг, отрязвайки й пътя към отворената врата. Бяха четирима, а други двама се измъкваха от въздуховода. Крещенето беше престанало. Нямаше вече псувни. Затворниците я гледаха, Валкирия ги гледаше в отговор; възцари се пълно мълчание.
	После един от мъжете, най-едрият, полека започна да се хили. Отначало усмивката му беше малка, но после се разля по цялото му лице.
	— От години не съм убивал някой толкова красив — рече той и пристъпи напред.
	Друг затворник, с бръсната глава и татуировки по лицето, го улови за лакътя.
	— Не — спря го. — Ще я вземем за заложничка. Тя е билетът, който ще ни изведе вън оттук.
	Едрият опита да се освободи от ръката на бръснатия. Бръснатият не го пусна. Настъпи кратко разбъркване, след това — схватка, а в следващия момент и шестимата мъже вече се биеха. Един от тях, затворник с жълти зъби, посегна към Валкирия, сграбчи я през кръста и я изблъска през образувалия се зад гърба му луфт сред биещите се.
	— Бягай! — кресна й и викът му рязко прекъсна, когато миг по-късно едрият затворник му счупи врата.
	Валкирия затича и продължи да тича, докато усети, че вече е в галерията на Наблюдателната платформа. Пред нея двама затворници бяха седнали на пода, облегнати на стената. И просто си говореха, сякаш насилието, което вилнееше под краката им, ни най-малко не ги засягаше. Момичето протича край тях, те я изгледаха, но не направиха опит да я последват. После обаче се чу вик и тя погледна през рамо. След нея тичаше едрият затворник.
	Пред очите й се мерна табела САМО ЗА СЛУЖИТЕЛИ, момичето хукна по коридора под нея, докато стигна вратата в дъното му. Пред нея на колене беше застанал друг затворник и се мъчеше да отвори ключалката с шперц. Миг по-късно възкликна радостно и се обърна към коридора с усмивка на лицето, която мигновено беше изтрита от фрасналия го в зъбите лакът. Валкирия дори не го видя как пада, защото вече тичаше надолу по стълбите зад отключената врата, вземайки по няколко стъпала наведнъж.
	Едрият затворник затрополи подире й.
	На това стълбище също нямаше камери, но Скълдъгъри със сигурност вече беше видял накъде се беше насочила Валкирия. Тя прескочи последните няколко стъпала, удари се в отсрещната стена и се отблъсна веднага, като за малко да се преметне през парапета направо на долното ниво. Скоростта беше хубаво нещо, но ако си навехнеше глезена при бягането, със сигурност нямаше да напусне стълбището жива.
	Чу как едрият се препъна и падна, псувните му заехтяха и я изпълниха с надежда. Щеше да се измъкне. Още пет етажа до мазето. А къде беше едрият, сигурно три етажа над нея? Щеше да се измъкне! Щеше да стигне до мазето, да блъсне вратата и там щеше да я чака Скълдъгъри с револвер в ръка.
	Дано да я чакаше.
	Валкирия стигна мазето: ледени стени и капещи тръби, примигващи крушки и сумрак, сгъстяващ се в дълги сенки. Блъсна вратата и нахълта в поредния, макар и малък, лабиринт от коридори. Скълдъгъри го нямаше.
	Едрият блъсна вратата като бик и момичето побягна. Той я следваше по петите и полека я настигаше. Момичето се гмурна вляво, затворникът я подмина, а тя сви в друг коридор и го мерна през рамо как се препъва в опит и той да смени посоката. Напред имаше врата с надпис ПОДДРЪЖКА. Валкирия се втурна през нея и се озова в малка стая, затръшвайки вратата зад себе си. Извъртя се на място, изнесе левия си крак напред за опора, десния приготви за атака. Стъпките и ругатните се усилиха и когато преследвачът й понечи да нахълта при нея, момичето ритна.
	Ботушът й удари вратата отвътре, вратата фрасна затворника по главата.
	Момичето падна назад след силния сблъсък, а едрият рухна на колене, скрил лицето си с длани. Валкирия скочи отново, грабна оставената наблизо подочистачка и го цапардоса с дръжката по челото. Мъжът зави и заотстъпва. Валкирия го заблъска с дръжката право в лицето, докато той най-сетне изтръгна подочистачката от ръцете й, но момичето не спря, а го зарита в хълбока. Мъжът улови крака й и се замъчи да я удържи, докато сам се бореше да се изправи от пода. Дишаше тежко от усилието, от носа му шуртеше кръв. Блъсна рязко Валкирия в отсрещната стена, като продължаваше да държи крака й и да не й позволява да си възвърне равновесието, а със свободната си ръка я докопа за гърлото.
	Тя атакува отново и заби палци в очите му. Той се опита да извърне глава настрани, а после яростно я захвърли на пода. Коленичи между краката й и стисна гърлото й с две ръце. Без да може да си поеме дъх, с кръв, блъскаща в главата й, Валкирия се извъртя така, че да легне на хълбок и единият й крак да намери опора в крака на нападателя. Той я притисна още по-силно, момичето замахна с крака, стисна мъжа като в ножица и го преметна по гръб. Сега тя се озова отгоре и върху затворника заваляха удари с длани и лакти. Четири удара бяха достатъчни, но Валкирия продължи да го налага за всеки случай. Когато нападателят най-после се отпусна в безсъзнание, тя се изтърколи настрани от него, дишайки тежко.
	Насили се да се изправи. И ръцете, и краката й бяха изтощени до крайност. Не можеше да овладее дишането си. Залитна настрани и се запрепъва напред по коридора, зави още няколко пъти, преди да си позволи да спре и да се превие напред, за да отдъхне, подпряла ръце на коленете си. Още с влизането в мазето беше забелязала, че някои от тръбите на тавана са нови, не капят и блестят, чисти от ръждата. Момичето тръгна напред, следвайки ги, чак до поредната врата.
	Когато успя да възвърне ритъма на дишането си, тя изтри потта от челото си, отвори вратата и влезе.
	— А! — рече. — Намерих те най-сетне.


>	10.
>	Надир

	В мига, в който влезе в помещението, Валкирия усети как магията се върна в нея, но момичето почти не обърна внимание на това, защото не можеше да откъсне поглед от мъжа, който лежеше по гръб във въздуха, повдигнат над пода от десетки кабели и жици, които излизаха от китките и глезените му, опъваха се и се скриваха в четирите ъгъла под тавана на стаята. Целите жици пулсираха от енергията, която изтичаше от тялото на мъжа. Очите на завързания бяха отворени, но невиждащи. На главата му с каиши беше пристегнат някакъв шлем. От тила на шлема излизаха гъсти снопове жици и изчезваха в дупка на пода. Валкирия се взираше в Сила Надир и се чудеше дали той изобщо има представа какво му се случва.
	Вратата зад гърба й се отвори с трясък и в стаята влетя Скълдъгъри с револвер в ръка. Видя Валкирия. Закова се на място.
	— Добре ли си?
	Момичето кимна.
	— Направиха ли ти нещо?
	Тя поклати отрицателно глава.
	— Секачите установяват контрол над сградата. Бунтът е потушен. Прибират последните избягали затворници по килиите. Сигурна ли си, че нищо ти няма?
	— Екстра съм. Смятам, че можеш да прибереш револвера.
	Скелетът изгледа оръжието в ръката си.
	— Няма да го прибирам още. В случай че ми се прииска да застрелям някого. Виждам, че си намерила скъпия ни покойник господин Надир.
	— Миен го използва, за да движи непрекъснато затвора през измеренията. Погледни само тия кабели. Цялата постройка е свързана към Надир. Сигурно е ужасно.
	Скълдъгъри се изправи до рамото й.
	— Не забравяй, че този човек тук все пак _е_ сериен убиец.
	— Няма значение, не може да бъде експлоатиран по този начин.
	— Другият вариант е да го държат в килия, където няма да е от полза на никого.
	— Ти одобряваш това тук?!
	— Съвсем не — отговори скелетът, — но разбирам много добре начина, по който Миен е оправдал постъпката си пред самия себе си. Разбира се, ако Надир беше убил мой или твой близък, съмнявам се, че някой от двама ни щеше да е изпълнен с такова праведно възмущение.
	— Не е там въпросът — отвърна момичето. — Какво ще правим сега?
	— Ще го изключим — заяви Скълдъгъри, оглеждайки внимателно кабелите. — След това, надявам се, той ще се събуди и ще можем да го разпитаме относно Ламент. След като си получим отговорите, ще го хвърлим обратно в килията му.
	— Знаеш ли как да го откачиш от кабелите?
	— Приемам, че е достатъчно да свалим шлема от главата му.
	— Просто така? Това няма ли да го нарани?
	— Ако имаме късмет, може малко да го щипе. Ако нямаме късмет, ще му увреди мозъка необратимо. Аз, от своя страна, се чувствам късметлия, ами ти? Събота е. Съботите винаги са ни късметлийски дни.
	— Не съм забелязала. Виж, най-добре е да намерим някой, който знае как точно да разкачи кабелите.
	— Навярно си права — промърмори скелетът. — От друга страна…
	Облечените му в ръкавици пръсти зашаваха по шлема, след това стиснаха основния сноп кабели на тила му и рязко го изтръгнаха.
	Валкирия се ококори.
	— _Сигурен ли си_, че това е добра идея?
	— Мисля, че му хванах цаката — отговори скелетът. — Просто трябва да откача аварийните регулатори на клапаните един по един. Ако това е направено, свалянето на шлема не би трябвало да предизвика някаква сериозна травма.
	— Аварийните регулатори на клапаните — повтори момичето. — Значи _все пак_ знаеш какво правиш.
	— Не съвсем — отвърна скелетът, докато вадеше друга жица. — Измислих си термина, за да те успокоя. Просто вадя само червените кабели, щото са най-красивички.
	Преди момичето да си отвори устата да го спре, Скълдъгъри измъкна още три жици, после кимна.
	— Това трябва да е достатъчно.
	— О, Боже мили.
	Детективът започна да откопчава каишките на шлема.
	— Ако тая работа стане, ще бъдеш страшно впечатлена от мен.
	— Ако не стане, може да го убиеш.
	— Пред перспективата да видя чистото благоговение, изписано на лицето ти, Валкирия, съм готов да рискувам — скелетът свали шлема от главата на затворника и го пусна на земята. Главата на Надир се отпусна назад и очите му се затвориха.
	Валкирия сбърчи вежди.
	— Кога ще разберем дали е добре?
	— Когато се събуди, предполагам. Помогни ми да го свалим оттук.
	Двамата заедно се заеха да освободят Надир от жиците и кабелите, които го държаха увиснал във въздуха, после подхванаха тялото му и с общо усилие го положиха полека на пода.
	Валкирия помълча няколко секунди, после попита:
	— Може ли вече да го събудим?
	— Търпението никога не е било силната ти страна, нали? — скелетът шляпна Надир по бузата. — Извинявай. Извинявай, би ли се събудил, моля?
	Надир простена, навъси се, Скълдъгъри го шляпна отново. Очите на затворника се отвориха рязко, той видя детективите, вторачи се за миг в тях и се замъчи да се изправи на крака.
	— Господин Надир, името ми е Скълдъгъри Плезънт, а това е моята партньорка Валкирия Каин. Тук сме, за да…
	Каквото и да представляваха кабелите, на които беше висял Надир, явно бяха тренирали мускулите му, защото, когато престъпникът се хвърли внезапно напред, в движенията му не личеше ни най-малка атрофия. Мъжът сграбчи Валкирия за ръката, тя извика, Надир се опита да сграбчи и Скълдъгъри, но скелетът просто го фрасна. Мъжът залитна, подпря се на стената и скелетът закопча ръцете му с белезници зад гърба, после погледна момичето, което разтриваше ръката си.
	— Добре ли си?
	— Нищо ми няма — изръмжа тя. — Просто някакво статично електричество, разтърси ме малко.
	— Какво става? — разбесня се Надир. — Какво е това? Какво ми правите?
	— Всъщност ти помагаме — рече му Скълдъгъри. — Дремвате си в това мазе вече петнайсет години, господин Надир. Трябва вече добре да сте си починали.
	— Петнайсет години? За какви петнайсет години бръщолевите? Бях в килията си тази сутрин!
	— Принципно не отделям много време на серийните убийци, затова ще ти обясня всичко само веднъж, след това незабавно ще премина на други, по-важни теми. Ти беше осъден на седемстотин години затвор за сериозен брой убийства. Беше пратен тук по времето, когато това си беше една доста скапана тъмница. После директор стана Миен и той те е свързал чрез кабели към цялата сграда и е започнал да използва способностите ти на маневрист, принуждавайки те да местиш непрекъснато целия затворнически комплекс през измеренията. Уникална система за сигурност. Никой не може да влезе или да излезе неправомерно оттук, защото тъмницата пътува със скорост осем реалности в секунда и всичко това е благодарение на теб. Следиш ли мисълта ми дотук?
	Надир беше зяпнал.
	— Петнайсет години?
	— Точно така. Но ето ни сега нас, дошли сме при теб със съвършено различна цел, но ако ни помогнеш, ще се погрижим да прекараш остатъка от присъдата си, а именно следващите шестстотин седемдесет и осем години сред комфорта на определената ти килия. Ясно ли е?
	— Петнайсет _години?_
	Скълдъгъри погледна Валкирия.
	— Божичко. Май наистина съм му увредил мозъка.
	Вратата се разтвори с трясък за пореден път и в помещението се появи Миен.
	— Вие! — кресна. — Какво правите? Нямате право да влизате тук! Това е зона с ограничен достъп!
	— Валкирия — рече само скелетът.
	Момичето закрачи към Миен и директорът на затвора прехвърли вниманието си върху нея.
	— Това е _моята_ тъмница и докато сте тук, ще се подчинявате на _моите_ правила, а това не е…
	Валкирия заби длан в челюстта на директора, той залитна назад и краката му се подгънаха. Стовари се на пода, момичето окова и него и заключи магическите символи, светещи върху тесните гривни на белезниците.
	— Господин Миен — рече му, коленичила на гърба му, — арестуван сте за, ъм… — вдигна очи към Скълдъгъри за помощ.
	— Нередна експлоатация на затворници — предложи скелетът.
	— Именно — кимна момичето. — Имате право да останете в безсъзнание.
	Миен не отговори.
	— Браво — похвали я скелетът. — Ти как мислиш, Сила? Тя се справи добре, нали? Как беше това изпълнение в сравнение с твоя арест преди толкова години? Тайрън Ламент, нали той те арестува?
	— Ламент — изплю се Надир. — Негова е вината, че съм тук. Негова е вината, че…
	Скълдъгъри го пресече:
	— Всъщност, вината е твоя. Нали се сещаш, щото уби всички онези хора. Като стана дума за Ламент, трябват ми имената на останалите от екипа му.
	Надир го загледа злобно.
	— Майната ти.
	— Сила, сега сериозно. Нима това е начинът да говориш с онзи, който току-що те е освободил от вечната забрава? Колегите на Ламент. Кои бяха?
	Надир облиза устни.
	— И какво, ако ти ги кажа? Какво печеля аз?
	— Ами разкачих те от кабелите, Сила.
	— Казваш, че съм висял тука петнайсет години. Последното, което помня, е, че си бях в килията. Хубаво. Хубаво, ще ви помогна, но в замяна искам да ме закачите обратно към жиците.
	Скълдъгъри наклони глава.
	— Моля?
	— Искам да ме закачите към тая машина. Нека си излежа присъдата тук, по този начин. Ако го направите, ще ви помогна.
	— Видяхте ли? — обади се Миен треперливо иззад Валкирия. — Той всъщност _иска_ да прави това…
	— Млъквай — сряза го Валкирия. — Иска да го прави, защото петнайсет години от присъдата му вече са минали, а той дори не ги е усетил. Но всъщност не е пратен в затвора, за да му се стори целият срок като едно мигване на окото. Трябва да страда.
	— Това е условието ми — заяви Надир. — Познавах неколцина от дружките на Ламент. Беше извикал трима-четирима от тях да му помагат, докато ме преследваха. Мога да ви помогна. Знам какво ви трябва.
	— Окей — отвърна Скълдъгъри. — Имаме сделка. Казвай имената.
	Надир се засмя.
	— Наречи ме циник, скелете, но някак си не ти вярвам. Искам сделката написана черно на бяло и подписана от самия Върховен маг, при това я искам до края на деня. Искам я на онази специална хартия, за която съм чувал, че се използва само в Убежището, онази, върху която могат да пишат само старейшините. Няма да позволя да ме измамите.
	Скълдъгъри замълча за момент.
	— Ще видим какво можем да направим — отвърна.


	Когато секачът въведе скелета и момичето обратно при Надир, затворникът седеше зад маса за разпити. Скълдъгъри плесна листа хартия пред очите му. Подхилвайки се гадно, Надир прокара пръст по релефния воден знак отгоре.
	— Официалната хартия на Убежището — промълви, а после се разсмя, докато очите му се плъзгаха по редовете. Валкирия го наблюдаваше внимателно. Устните на мъжа се движеха беззвучно, оформяйки думите. Когато приключи с четенето, Надир вдигна очи.
	— Вече е подписано — каза. — Исках Върховният маг да го подпише пред мен.
	— Това няма да стане — отвърна Скълдъгъри. — Върховният маг е зает човек. Твърде зает, за да се мотае из затворите. Знаеш, че подписът е истински — само Върховният маг може да пише върху тази хартия.
	Надир опря пръста на устните си.
	— Ами къде се вписва добрият стар Делафонт Миен? Той как ще бъде наказан за бруталното превишаване на правата си по отношение на мен?
	— Миен вече е в Убежището, в килия. Наказанието му предстои да бъде определено.
	— Хвърлете срещу му цялата строгост на закона, чувате ли? Чувствам се насилен, детективе. Насилен.
	— Ще хвърля тая маса срещу тебе, ако не ни кажеш имената, които ни трябват.
	Все още подхилквайки се, Надир се отпусна назад на стола си.
	— Ламент беше учен, затова не ходеше никъде без бияча си — Върнън Плайт. С тях често движеше и жената, дребничка една такава, ясновидка. Ленка Базаар, така й беше името. Имаше и още един.
	— Кой?
	— Не помня.
	Скълдъгъри посегна да вземе договора, но Надир го грабна обратно.
	— Калвин Акорд! Така се казваше третият! Само това знам.
	Скълдъгъри погледна Валкирия.
	— Върнън Плайт е изчезнал, предполага се, че е мъртъв. Същото е положението с Калвин Акорд, а за тази Ленка Базаар никога не съм чувал.
	Надир сви рамене.
	— Не съм виновен, че не си чувал. Изпълних моята част от сделката.
	— Така е — отвърна скелетът. — Не помниш ли още някого? Да си ги чувал да споменават и други имена?
	— Да ти кажа, не обръщах много внимание какво си приказваха помежду си, докато ме удряха. Това са имената, които мога да ти предложа. Друго не знам.
	— Окей, все пак е някакво начало. Секач, бихте ли придружили господин Надир до килията му, ако обичате.
	Надир зяпна.
	— Какво? Нали каза, че ще ме вържеш обратно към кабелите? Че ще ме закачиш към машината в мазето! — секачът го вдигна насила на крака и го окова с белезниците. — Имахме сделка! Ето го договора!
	— Така е — съгласи се Скълдъгъри и взе листа от масата. — За твое голямо съжаление обаче, този договор не ни задължава с нищо.
	— Но Върховният маг го е подписал! Самият Еакан Мериторий го е подписал!
	— Върховният маг наистина го е подписал — кимна Скълдъгъри, — но всъщност Еакан Мериторий отдавна не е сред живите: факт, който ти нямаше как да знаеш, защото през последните петнайсет години си бил вързан към машината в мазето. И тъй като Ърскин Ревъл — настоящият Върховен маг — не е подписал този лист с истинското си име, то… Документът едва ли носи каквато и да било законова тежест.
	— Измамихте ме! — изврещя Надир, докато секачът го извличаше през вратата.
	— Вие сте сериен убиец, господин Надир — отговори Скълдъгъри и скъса листа. — Заслужавате да бъдете измамен.


>	11.
>	Сцени от едно кафене

	Кафе. В момента Валкирия искаше само това. Едно кафе. Неделно сутрешно кафе. Прекрасно неделно сутрешно кафе. Точното нещо, което да отвлече съзнанието й от тъпата пулсираща болка в ръката й на мястото, където Надир я беше сграбчил вчера. Точното нещо, което да разсее мислите й от Аргедион и Ламент. Всъщност, кафето беше почти достатъчно прекрасно, за да я накара да забрави, че следващата задача за деня й е посещение в един дом, в който е било извършено убийство.
	Валкирия мразеше местопрестъпленията с убийства. Колкото повече от тях виждаше, толкова повече ги мразеше. Ако приличаха повече на местопрестъпленията в сериалите, които баба й гледаше по телевизията, където възрастни детективи се суетяха сред великолепна природа и провинциални имения, момичето можеше и да си промени мнението. Но явно местопрестъпленията, които тя самата трябваше да посещава, бяха извадени от хорър филмите и от полицейските риалитита, където акцентът падаше върху пръските кръв, нараняванията при самозащита и, от време на време, на задачата да се намери главата на трупа.
	Скълдъгъри я беше предупредил, че тазсутрешното местопрестъпление ще включва кръв, при това много. Но сблъсъкът с нея все още беше далеч-далеч. Скълдъгъри щеше да мине да вземе Валкирия чак след половин час и повече. Ако не беше момиче, а еднодневка, това би означавало да си изживее целия _живот_ преди скелетът да се появи. Така че Валкирия сега си стоеше в обляното от слънчева светлина кафене в града, наредена на опашката като нормален човек.
	Поръча, плати си и отстъпи настрани да чака поръчката си. Възрастната жена на опашката зад нея престана да рови в ръчната си чанта и се зае толкова продължително да оглежда менюто, че изнерви цялата опашка с неувереността си какво да си избере. После жената погледна Валкирия и й се усмихна, момичето й се усмихна любезно в отговор. Жената изглеждаше мила. Вероятно имаше и някакво мило име, например Хелън или Маргарет. Зад Маргарет чакаха още седем души и нивото им на раздразнение нарастваше. После в кафенето влезе осми човек и застана на опашката. Грамаден мъж с дълго палто и бръсната глава, който загледа Валкирия в упор.
	Момичето отвърна на погледа му и мъжът отмести очи. Раменете му бяха широки. Изглеждаше силен. Маргарет най-сетне си плати и отстъпи, за да даде място на следващия на опашката.
	— Такава съм бавна — рече тя.
	Валкирия откъсна очи от едрия мъж.
	— Моля?
	— Когато избирам — повтори Маргарет. — Такава съм бавна, когато избирам.
	— О. Не се притеснявайте.
	— И винаги усещам как всички ме зяпат — изкикоти се Маргарет. — Предполагам, че характерът ми не е достатъчно космополитен за такъв голям град.
	Валкирия й се усмихна учтиво още веднъж, после си взе кафето от момичето зад бара и отиде да седне на една празна маса до стената. Странна жена, да бъбри така с напълно непознат. Валкирия подуха върху кафето, за да го охлади, и остави погледа си да се рее из заведението. Грамадният мъж вече не я зяпаше. Маргарет вече си приказваше с момичето на касата. Свиреше музика. До витрината седеше млад мъж. Тъмнокос, едър, облечен в костюм. Грозна вратовръзка. Усмихна й се. Какво ставаше тук, някакъв празник под надслов „Да бъдем любезни с непознати“? Валкирия му кимна отсечено, което мъжът обаче прие като покана. Взе кафето и пастата си от своята маса и се запъти към нейната, а Валкирия простена тихо.
	— Имате ли нещо против да седна при вас? — попита той, а в очите му играеше палава искрица.
	— Масата, която си бяхте избрали, не ви ли хареса?
	— Много е самотно там. Всички красиви момичета са по другите маси — усмивката му стана още по-широка и той седна. — Здрасти. Аз съм Алън.
	— Здравей, Алън.
	— Мога ли да науча и твоето име?
	_Валкирия._
	— Стефани.
	— Красиво име за красиво момиче. Е, Стефани, ти с какво се занимаваш?
	_Ловя лошите. Спасявам света._
	— Още ходя на училище, Алън.
	Мъжът се засмя.
	— Нее, сериозно? Леле. На колко години си?
	— На седемнайсет.
	— Седемнайсет. Леле. Изглеждаш по-възрастна. Не, не искам да кажа, че изглеждаш _стара_ или нещо такова. Не изглеждаш _стара_. О. Боже, сега май те обидих, нали?
	Ех този Алън, как само му харесваше да слуша собствения си смях.
	— Видях те да си седиш тука — продължи той, — цялата в черно, изпъкваш сред тълпата, приличаш на момиче, с което човек си струва да се запознае. Струва ли си човек да се запознае с теб, Стефани?
	— Не — отвърна Валкирия. — Определено не.
	— Мисля, че скромничиш.
	Момичето сръбна от кафето си.
	— Е — каза Алън, — в случай че се чудиш, аз съм на двайсет години. Работя в „Бойл Сълюшънс“, офисът ми е точно зад ъгъла. Отлична работа. Плащат добре.
	— Браво.
	— Започнах само преди няколко месеца, но шефът ми вече ме е определил за повишение. Искам да кажа, ето ме тук, на път за работа в неделен ден, докато всички останали са си у дома. Във фирмата се цени подобно отношение към задълженията, знаеш как е. Всъщност, следващата седмица от офиса ще правим малък тиймбилдинг, та се чудех дали, ако не си заета, не би желала да отидем заедно? Ще трае само час-два, после можем да си вземем нещо за хапване, стига да искаш, разбира се.
	— Няма да мога.
	— Но аз дори не съм ти казал кой ден от седмицата ще бъде.
	— Това няма значение, сериозно.
	Алън се засмя.
	— О, харесваш ми. Харесва ми стилът ти.
	— Прощавай прекъсна го момичето, защото телефонът й изпищя. Тя го измъкна от джоба си. Номерът беше непознат, но Валкирия отвори есемеса и прочете:
C>
	Един от хората в кафенето е дошъл да те убие.
C$
	Малката магьосница прибра телефона в джоба си и пак пийна от кафето. Алън седеше насреща й и се усмихваше. На опашката чакаха шестима души, едрият мъж вече беше стигнал до касата. Маргарет стоеше в ъгъла. Други петима бяха пръснати по масите. Зад бара работеха още четирима човека. Общо седемнайсет.
	— Добри или лоши новини?
	Валкирия обърна поглед към Алън.
	— Моля?
	— Есемесът. Добри или лоши новини?
	Момичето сви рамене.
	— Новини като новини.
	Мъжът се приведе напред.
	— Нима? Няма да ми кажеш, че съобщението е от гаджето ти или нещо подобно? Може би да го използваш като извинение, за да ме разкараш?
	— Нямам гадже, Алън.
	— Е, _това_ вече си е чисто престъпление.
	Едрият мъж мина зад гърба на Алън и Валкирия се напрегна, но непознатият просто си намери място и седна на близката маса, без да предприема нищо подозрително. Ботушите на мъжа бяха износени, джинсите — протрити. Палтото му беше виждало и по-добри дни, но пък притежаваше индивидуалност. На китката си непознатият носеше грамаден часовник. Никакви други бижута.
	Разговорът беше стигнал до мъртва точка и Алън скри смущението си, като пийна от своето кафе и се загледа в нещо интересно на стената. Валкирия го стрелна с очи. Събеседникът й не беше във форма, но не беше и дебел. Меки ръце. Часовникът му изглеждаше скъп, но всъщност не беше. Костюм втора ръка, лошо изгладена риза, грозна вратовръзка. Момичето се облегна назад, за да погледне обувките му. Без връзки, без езици.
	— Просто обожавам неловкото мълчание, а ти? — изкикоти се той, а момичето му се усмихна и над рамото му погледна към Маргарет. Кафето на възрастната жена стоеше недокоснато на масата пред нея. Чантата й лежеше отворена на сантиметри от ръката й. В нея можеше да има всичко. Жената разсеяно следеше хората на опашката, сякаш умишлено избягваше да гледа към мястото, на което седеше Валкирия.
	Само тези трима — едрият, Алън и Маргарет — бяха проявили някакъв интерес към момичето. В кафенето имаше още поне десетина души, които дори не я бяха погледнали. Едни мъже с костюми, някакви женици с изтормозен вид, имаше един пич с джинси и един идиот с…
	Маргарет погледна Валкирия и незабавно отмести поглед. Валкирия прикова очи върху възрастната жена. Секунди по-късно погледите им отново се кръстосаха. Маргарет се усмихна бодро, но когато Валкирия не й отвърна със същото, усмивката й се стопи и се превърна в напрегната линия.
	Двете се гледаха от двата противоположни ъгъла на кафенето.
	Алън говореше нещо, хората отляво на Валкирия се смееха, по радиото почна нова песен, момичето гледаше Маргарет и Маргарет я гледаше в отговор. Дясната ръка на възрастната жена се плъзна в чантата й. Лявата ръка на Валкирия вдигна чашата с кафе към устните й. Мускулите на дясната се стегнаха.
	Алън продължаваше да говори. Момичето отдавна не го слушаше.
	— Алън — рече му тя меко, без да откъсва очи от Маргарет, — дали ще бъде непростимо грубо от моя страна да те помоля да се върнеш на твоята си маса?
	Мъжът замълча за секунда.
	— Не — отвърна най-сетне, — не, няма да бъде грубо. Пряма си. Оценявам това.
	— Благодаря ти за разбирането.
	Алън си взе чашата и чинийката с пастата.
	— Радвам се, че се запознахме, Стефани.
	— Аз също — промърмори момичето.
	Не го проследи с поглед, докато той се примъкваше на предишното си място. Маргарет й кимна, давайки да се разбере, че всичко й е ясно. Валкирия кимна в отговор.
	После много бавно се изправи. Маргарет стори същото и измъкна ръка от чантата си. Не държеше нищо. Три бъбрещи тийнейджърки минаха помежду им.
	Валкирия пристъпи към изхода и Маргарет й препречи пътя.
	— Тръгваш ли си?
	Валкирия кимна.
	— Но още не си си допила кафето.
	— Приятелят ми ме чака отвън.
	Маргарет се усмихна.
	— Съмнявам се.
	После направи крачка към момичето. Валкирия видя на ръката й пръстен, който преди го нямаше. Възрастната жена я стисна за лакътя. Валкирия се опита да се отскубне, но Маргарет държеше здраво. И се усмихваше. После изведнъж се смръщи и сведе поглед към куртката на Валкирия.
	Шпионите по филмите убиваха други шпиони, като ги убождаха с напоен с отрова шип, скрит в пръстен. Валкирия стисна китката на Маргарет, изви ръката й и видя шипчето, което не беше успяло да пробие ръкава й. Маргарет се усука, приклещи лакътя на момичето, опитвайки се да се добере до незащитената й длан. Докато хората край тях се смееха и бъбреха, Валкирия, стиснала зъби, се запремества странично, стараейки се да отклони отровния пръстен. Тогава вече околните забелязаха схватката, разговорите един по един заглъхнаха. Острието бавно приближаваше голата кожа на момичето.
	Валкирия ухапа Маргарет по лицето, Маргарет се изви, преметна момичето през хълбока си и го събори. Валкирия се тресна в една маса, хората наскачаха и закрещяха, но вниманието на малката магьосница беше приковано върху задачата да отстрани отровния шип от лицето си. Маргарет натискаше. Беше по-силна, отколкото изглеждаше.
	Едрият мъж пристъпи напред, опита се да ги раздели, но Маргарет го ръгна в окото с пръстите на свободната си ръка. Мъжът рухна назад, псувайки, Валкирия се опита да напъха коляното си между себе си и възрастната нападателка. Маргарет отново я повдигна във въздуха и пак я стовари долу, този път масата за малко не се преобърна, шипът едва не убоде Валкирия по брадичката, но междувременно момичето беше успяло да преметне единия си крак около врата на Маргарет. Първо дръпна рязко ръката с пръстена настрани, после усука другия си крак около главата на възрастната жена и стисна главата й в ключ. Хората стояха наоколо и зяпаха. Единственият звук в кафенето беше музиката, трополенето на поклащащата се маса и сумтенето на Маргарет.
	Възрастната жена се хвърли настрани и двете магьосници паднаха на пода. Валкирия обаче продължаваше с душенето. Лицето на Маргарет вече беше аленочервено. Потеше се. От устата й хвърчаха пръски слюнка. Скоро щеше да припадне. После обаче включи краката си в играта, потърси опора и се опита да се изправи. Още малко. Само секунда и щеше да изгуби съзнание. Маргарет се надигна и повдигна и Валкирия със себе си. Още малко! И тогава старомодно облечената одърпана възрастна женица се изправи в цял ръст, вдигна Валкирия високо във въздуха, обърна се и се хвърли пак на пода с лице напред. Момичето се стовари долу, краката й отпуснаха хватката си. Маргарет се изтърколи настрани, дишайки тежко.
	Валкирия погледна едно обърнато към нея лице, върху което се четеше неподправен шок. Горкият Алън, замръзнал на място, вероятно вътре в себе си тържествено се заклеваше никога повече да не заговаря момичета по кафенетата.
	Все още борейки се за въздух, Маргарет сграбчи крака на Валкирия, целейки се в глезена. Мъчейки се да се добере до гола кожа. Настъпи суетня, двама мъже в жълти светлоотражателни куртки неочаквано се оказаха в кафенето и разтърваха момичето и Маргарет. Полицаи.
	Въпреки че полицай държеше Валкирия и обясняваше на всички наоколо да запазят спокойствие, Маргарет стовари лакът в гърлото на полицая, който пък държеше нея, отскубна се, разблъска тълпата и побягна.
	— Много съжалявам — рече Валкирия, извърна се и заби коляно право между краката на полицая зад гърба си. Той се преви и тя го остави да падне на пода. После се стрелна към момичето зад бара, а тълпата буквално се раздели пред нея, за да й направи път.
	— Къде са ви охранителните камери? Нямам време за спорове, просто кажи къде са.
	— В стаичката отзад — отвърна момичето с разширени от ужас очи. — Наляво.
	Валкирия се втурна в стаичката и видя монитора, включен към охранителните камери. Щракна с пръсти и изпържи твърдия диск. После побягна, изхвърча на улицата, плъзгайки поглед по лицата наоколо, после мерна шала на Маргарет край една отворена врата наблизо. Очевидно, капан.
	Момичето пресече улицата и влезе през отворената врата в нещо, което явно доскоро е било магазин. Сега беше празно помещение, а на средата имаше стълба и няколко кофи с латекс. Чу звук зад себе си и се обърна. От сянката излезе Маргарет, насочила пистолет право към главата на момичето.
	— Не вдигай ръце — рече възрастната жена. — Дръж ги отпуснати отстрани, далеч от лицето си. Дрехите ти са бронирани, както разбирам? Модерно, предполагам, че трябваше да го предвидя. Само най-доброто за любимката на Скълдъгъри Плезънт.
	— Коя си ти? — попита Валкирия, отстъпвайки бавно назад.
	— Името ми няма да има значение за теб, защото скоро ще си мъртва. Искам само да кажа, че планирах всичко да стане тихомълком. Убождането е _съвсем мъничко_, нямаше дори да го усетиш. Довечера щеше да си легнеш, а на сутринта просто нямаше да се събудиш. Безболезнено. Дискретно. А то какво стана? Бой насред кафене пред очите на десетки смъртни свидетели. И полиция! Дори полицията дойде!
	Накъдето и да мръднеше Валкирия, дулото на пистолета се местеше с нея.
	— И ти обвиняваш мен за това?
	— Ами разбира се, че теб. Аз съм професионалистка. Стоя далеч от всякакво наблюдение. Трябва да пазя репутацията си, за Бога! Каква полза от мен, ако не мога да се разправя с една тийнейджърка?
	— Смешна работа — обади се някъде изотзад един глас. — Точно същото си мислех и аз.
	Маргарет се обърна и от сенките изсвистя острие. Възрастната жена направи крачка назад, изпусна пистолета и рухна напред, прегъната одве. Последният й дъх се откъсна от устните й и тялото й се отпусна съвършено неподвижно.
	Над трупа се изправи жена, обута с високи ботуши, с кафяв кожен панталон и кафяв кожен елек. Беше руса и красива, ръцете й бяха мускулести, раменете — широки. Танит Лоу изтри кръвта от меча си и се усмихна.
	— Здрасти, Вал. Липсваше ми.
	Падналият на пода пистолет се стрелна във въздуха към протегнатата ръка на Валкирия, но в този момент откъм стената изникна мъж в костюм и с черни очила и грабна оръжието преди момичето.
	Сенките се надигнаха и се усукаха около ръката на Валкирия, а Били Рей Сангуайн отстъпи назад.
	— Не сме дошли да се бием — каза Танит и вдигна ръце. — Добре де, затова дойдохме, имам предвид, че не сме дошли да се бием с _теб_. Виж, тя, твоята неуспяла атентаторка, е съвсем друг въпрос. Макар че, както гледам, ти си се справяше и без нас. Е, непосредствено преди края с пистолета, де.
	— Ти ми изпрати есемеса — каза Валкирия.
	— Че за какво са приятелите?
	— Ти не си ми приятелка. Ти си Останка.
	— Това не ме прави лош човек — отвърна Танит. — Чакай, май ме прави _именно_ лош човек, но това не е причина да не можем да бъдем приятелки. Липсват ми разговорите с теб, Вал. Липсват ми клюките. Как е Флетчър?
	— Какво искаш, Танит?
	— Просто да ти спася живота, Вал. Някои американци те искат мъртва. Кристоф Ноктюрнъл и измислената му църква на идиотите настояха тази достолепна старица да бъде пратена по петите ти. Изглежда, не могат да се примирят с тава, че уби някои от боговете им.
	— Какво? Че това беше преди сто години. Сега ли са се сетили да отмъщават?
	Танит сви рамене.
	— Изглежда са мързеливци.
	— А ти узна плановете им?
	— Нас ни наеха да те пазим — обади се Сангуайн. — Човек на страната на Ноктюрнъл, не го казвам кой е, смята, че, ако те убият, скелетът ще издири убийците, ще издири кой им е платил, както и всичките им познати, а може би и кучетата и котките им за всеки случай, та този човек е преценил, че убийството ти не си струва неприятностите и евентуалния фатален изход от приключението. Та затова ни нае да се намесим и да спасим жалкия ти животец. Няма нужда да ни благодариш.
	— Това всъщност няма значение — намеси се Танит. — Онова, което има значение, е, че двете отново сме заедно, Вал, аз и ти. Чувам, че някакви смъртни развили магия. Имаш ли нужда от помощ, за да се справиш с това? Сега съм по-силна и по-бърза отпреди, при положение че и тогава си бях доста силна и бърза.
	— Не можеш да помогнеш, Танит.
	— Разбира се, че мога — отвърна Танит. — Само ми покажи кои са лошите.
	— Не можеш да помогнеш, защото ти си от лошите.
	— Ще дойде ден, в който ще преодолееш този дребен факт.
	— Ако искаш да се върнеш, върни се. Ела в Убежището и остави докторите да се опитат да измислят как да те излекуват. Липсваш ми.
	— Че аз съм тук, с теб.
	— Нищо подобно. Ти изглеждаш като приятелката ми и говориш с нейния глас, но ти не си Танит. Ти си някой друг. Имаш ли представа какво ми е да гледам лицето, което така добре познавам, но да не познавам истинската личност зад него? Преди казваше, че с теб сме като сестри, Танит. Докажи го. Направи го заради мен. Излекувай се.
	— Няма лек, Вал. Останката няма как да бъде извадена вече. Вече е свързана с мен завинаги.
	— Липсваш ми. Липсваш и на Гастли.
	Сангуайн обви с ръка раменете на Танит.
	— И ще си продължава да му липсва. В случай че не си забелязала, ние с нея сме, ако мога така да се изразя, едно.
	— Били Рей — нежно го прекъсна Танит, — не се излагай.
	Сангуайн си дръпна ръката.
	Танит се усмихна на Валкирия.
	— Гастли е прекрасен човек. Прекрасен. И ако нещата не се бяха развили така, да, сега с него сигурно щяхме да сме заедно. Но няма смисъл да се живее във вечно съжаление.
	— Той наистина иска да те види.
	— Кажи му, че му пращам поздрави.
	— Трябва да вървим вече — обади се Сангуайн.
	— Да. Добре. Вал, най-добре ще бъде да пратите неколцина секачи да арестуват Кристоф Ноктюрнъл, преди да е пратил друг убиец по петите ти. Само предлагам. Последно чух, че бил отседнал някъде в Килини. Радвам се, че се видяхме. Изглеждаш зашеметяващо, между другото.
	После Танит хвана ръката на Сангуайн и двамата потънаха в земята.
	Валкирия постоя за миг неподвижно, после пое към вратата. Навън гъмжеше от патрулки, полицаи кръстосваха улицата и лаеха заповеди по радиостанциите си. Клетото ченге, което беше изритала в чатала, седеше до една линейка, до него се чумереше мрачно полицаят, когото Маргарет беше фраснала в гръкляна.
	Бентлито спря до тротоара, момичето изчака полицаите да спрат да му се възхищават, после излезе от магазина и изтича до колата. Пъхна се до шофьора.
	Скълдъгъри я изгледа, после премести очи върху полицаите.
	— Твое дело ли е това? — попита. Момичето кимна и скелетът въздъхна и потегли. — Добре. Кой се опита да те убие този път?


>	12.
>	Основата на всяко разследване

	Голям късмет, няма що — от една сцена на насилие и смърт на друга. Къщата беше оградена с официална полицейска лента, мъжете и жените в униформи, които патрулираха наоколо, не бяха полицаи.
	Скълдъгъри я поведе по алеята през двора, без да спира да говори по телефона. Уреждаше група секачи, водени от долавящ, да претършуват Килини и да заловят Ноктюрнъл. Беше сигурен, че ако американецът наистина се крие някъде там, ще го намерят. Валкирия слушаше с половин ухо. Кимна на един познат магьосник на вратата на къщата и влезе в антрето. Къщата беше хубава, малка, но добре поддържана. Скълдъгъри прибра телефона и двамата пристъпиха в хола.
	— Господи — рече скелетът.
	Тук-таме се различаваха запазили формата си части от човешко тяло, но те не бяха никак много. Валкирия се извърна вън от стаята и повърна в една саксия. Когато се посвести, се облегна на касата на вратата и затвори очи. Няколко мига по-късно, към нея се присъедини и Скълдъгъри. Не си казаха нито дума.
	После скелетът поговори с дежурните магьосници, двамата се качиха обратно в Бентлито и Валкирия изтри очи с ръка.
	— Къщата е на Гари и Розмари Дилейни — каза скелетът, — и двамата в момента са на работа. Имат един син, Майкъл, на осемнайсет години. Чакаме да излязат кръвните проби, но по всичко изглежда, че именно той е жертвата в хола.
	— Странно — каза Валкирия. — Плача. Виж. Плача. Не се чувствам така, сякаш плача, но виж ми очите. Сълзи. Защо плача?
	— Защото знаеш, че някой е сторил тази злина — отвърна Скълдъгъри. — Някой, някое човешко същество, а не животно, съзнателно е разкъсало това момче на парчета. Плачеш, защото не можеш да разбереш как с възможно някой да стори нещо подобно.
	Момичето пое дълбоко въздух и издиша.
	— И ти не се задържа дълго на местопрестъплението.
	— Видях, каквото ми трябваше.
	Момичето изгледа скелета.
	— Знаеш ли кой го е направил?
	— Не. Но имам достатъчно информация, за да стесня кръга на търсенето. Ти също я имаш.
	— Аз само хвърлих един поглед.
	— И какво научи от него?
	— Скълдъгъри, моля те, не съм в настроение.
	— Точно затова е толкова важно да говорим точно в момента.
	Валкирия въздъхна.
	— Всичко беше плувнало в кръв. Парчета от тялото бяха пръснати навсякъде.
	— Как е бил убит?
	— Разкъсан на части, точно както ти каза.
	— Но как точно, Валкирия? С нокти? Или убиецът го е разкъсал с голи ръце?
	Момичето си представи местопрестъплението и поклати глава.
	— Не. В кръвта нямаше отпечатъци от стъпки. Ако убиецът е присъствал лично и физически е нападнал момчето, по пода щеше да има стъпки. Както и капки кръв, които да водят вън от къщата. Такива също не видяхме.
	— И това какво ни говори?
	— Убиецът е действал от разстояние. Намирал се е най-малко на два-три метра.
	— Браво.
	— Като оставим настрана кръвта, нищо в стаята не беше разместено. Няма следи от борба. Нито следи от изгаряне по стените.
	— Какво е значението на този факт?
	— Ако жертвата е била убита с енергиен взрив, лъчът щеше да мине през тялото и да остави следи от изгаряне по стените.
	— Значи не е бил убит с лъч.
	— Убиецът трябва да притежава способността на барон Венгос. Ти нали ми разказа, че така загинал един твой приятел през войната. Венгос просто го погледнал и цялото му тяло се пръснало отвътре навън.
	— Да, сигурно е нещо подобно. Но съществуват десетки начини да убиеш някого по този начин от разстояние.
	Момичето порови в джоба си, измъкна парченце дъвка и го сложи в уста, за да се отърве от отвратителния вкус на повръщаното.
	— Не може ли да оставим този случай на някой друг? И без това сума ти работи са ни на главата, а не сме единствените детективи. Нека те да се разправят с тази гадост.
	Скълдъгъри обмисли предложението.
	— Наистина сме доста натоварени в момента.
	— Ама адски си прав. Трябва да се съсредоточим върху Аргедион, да насочим цялото си внимание към него. Да забравим това ужасно убийство, да забравим, че някакви искат да ме убият, да забравим, че Танит се натиска с проклетия Били Рей Сангуайн… Нека просто решим задачата с Аргедион. Лятото започва другата събота, дотогава трябва да сме наясно какво има да става. Нека решим този случай, да го оставим зад гърба си и да го забравим, а след това да преминем към следващия.
	— Звучи чудесно.
	— Звучи, защото си е чудесно. Да оставим секачите да намерят Ноктюрнъл и да се разправят с него. Знам, че неговите хора ме искат мъртва, но точно в момента не мога да се занимавам с религиозни фанатици.
	— Разбираемо. Какво ще кажеш тогава да се приберем в Убежището, да се разровим в някои папки и да проведем кратко проучване на имената, които Надир ни каза?
	Момичето направи отвратена физиономия.
	— Проучване?
	— То е основата на всяко разследване.
	— Мислех, че основата е в раздаването на крошета.
	— То пък е основата на _повечето_ разследвания.
	— На повечето?
	— На някои разследвания. Слушай, трябва да си направим проучването и това е положението. Точка.
	— Облени в кръв местопрестъпления и стари шкафове с мухлясали папки — промълви Валкирия. — Животът ми е повече от бляскав.


	Върнаха се в Роърхейвън и Валкирия се повлече след Скълдъгъри към Мистичната зала с магическите картотеки — момичето настояваше да нарича така архива, най-вече за да дразни скелета. Слязоха по едни стъпала, завиха зад един ъгъл и се озоваха очи в очи с мъж в черен костюм.
	— Име, ако обичате — рече той и протегна ръка. Беше едър и силен, и говореше с нюкасълски акцент, явно беше от охранителите на Куинтин Стром.
	Скълдъгъри наклони глава.
	— Моля?
	— Име, ако обичате — повтори охранителят. — Разполагам със списък на лицата, които имат достъп отвъд тази точка. Как са имената ви?
	Валкирия направи гримаса.
	— Че ние сто пъти сме минавали отвъд тази точка. Ние _имаме достъп_ отвъд нея.
	Мъжът кимна.
	— И ще продължите да го имате, стига имената ви да са в списъка.
	Скълдъгъри погледна охранителя мълчаливо, после заговори:
	— Без капка престорена скромност, трябва да кажа, че лично аз съм уникална и изпъкваща сред околните личност. Погледни ме. Аз съм скелет в изящно ушит костюм. Дори ще стигна дотам да подчертая, че съм и в някакъв смисъл известен в кръговете, в които аз, ти и Валкирия се движим. Така че ситуацията, в която _аз_ мога да ти задам въпроса дали _ти_ знаеш кой съм, на секундата става актуална. Естествено, че знаеш кой съм. Аз съм аз. Знаеш и Валкирия коя е. Тя е тя. Нито един от нас двамата не знае кой си ти, но няма да си изгубим съня от този пропуск.
	— Казвам се Грим. Бодигард съм на…
	— Това, което искам да кажа, господин Грим, е, че след като отлично знаете кои сме ние и сте наясно с нашата роля в Убежището, то от само себе си се налага изводът, че ни препречвате пътя или защото ви е наредено изрично да ни държите настрана, или защото проявявате някаква лична инициатива в това отношение. Кое от двете е?
	— Нямате…
	— Остави, не ми пука. Мръдни.
	Грим издиша тежко.
	— Заповедите на Върховния съвет са никой да не влиза без…
	— Тази страна не е под юрисдикцията на Върховния съвет.
	— Това трябва да уточните със Съвета. Аз знам друго.
	— А, добре — отвърна Скълдъгъри, — много ни улесняваш. Дръпни се.
	Скелетът понечи да влезе, но Грим му препречи директно пътя.
	— Не можете да влезете.
	— Ще влезем.
	— Предупреждавам ви за последен път.
	— Колко мило от твоя страна — отвърна Скълдъгъри. — Между другото, врабчето през зимата отлита на юг.
	Грим се смръщи, отвори уста да изрече въпроса си, а Скълдъгъри замахна и го цапардоса с длан право в челюстта. Грим рухна като чувал с картофи.
	— Мислиш ли, че ще си имаме проблеми заради това? — обади се Валкирия.
	— Възможно е — продължи напред скелетът. — Вероятно само аз ще имам, не и ти, освен ако междувременно без мое знание не са въвели някой нов закон за съучастие-при-шамаросване.
	— Какви са тия игрички на поверителност?
	— Не знам, но се съмнявам Ревъл да е одобрявал това.
	Напред видяха Типстаф, който разговаряше с някакъв мъж; двамата приближиха и когато мъжът ги видя, стисна ръката на Администратора и пристъпи към детективите. Типстаф от своя страна, изглеждаше напълно невъзмутим.
	— Господин Плезънт — започна непознатият с американски акцент и избърза да стисне ръката на Скълдъгъри. — Аз съм ваш огромен — простете ми, че го казвам огромен, огромен ваш почитател. Изчел съм всичките ви разследвания. Преровил съм всички архиви. Огромен, огромен почитател. О, Божичко, забравих да се представя. Аз съм Бърнард Сълт. Младши администратор съм в американското Убежище. И госпожица Каин, каква радост е да ви срещна. Ние всички ви дължим неописуемо много за всичко, което сте извършили само за няколко кратки години. Благодаря ви. Госпожице Каин. Благодаря.
	Валкирия стисна ръката на Сълт.
	— Моля — рече. — Не беше нищо особено.
	— Нищо особено! — отекна Сълт и едва не се задави от внезапния си смях. — Не било проблем, моля ви се! Да победиш Серпин и Венгос, да победиш Диаблерията, да сразиш богове, да изловиш останките…! Това може и да не е проблем за Валкирия Каин, но за нас, останалите, би било наистина сериозен проблем!
	Той се засмя отново, при това толкова силно, че чак започна да трие сълзи от очите си. Валкирия хвърли поглед към Скълдъгъри, но той само вдигна рамене.
	— Дошли сте значи с делегацията от Върховния съвет, така ли? — попита скелетът, без да спира да крачи. Сълт не изоставаше. — Запознахме се с един ваш приятел преди малко в коридора. Не искаше да ни пусне да влезем.
	Сълт придоби ужасен вид.
	— Опитал се е да ви спре?
	— Определено се опита. Може би е добре да го нагледате как е, когато ви се отвори свободна минутка.
	— Ами — отвърна Сълт, — поднасям най-дълбоките си и искрени извинения, ако някой от нашите хора ви е обидил по какъвто и да било начин. Някои от екипа ни просто държат да направят добро впечатление и понякога прекаляват с педантичното спазване на буквата на закона.
	— И какъв ще да е този закон, Бърнард? Доколкото ми е известно, ти и хората ти не изпълнявате абсолютно никаква длъжност в ирландското Убежище.
	— Прав сте — кимна Сълт. — Просто водим разговори с командира на вашите секачи да му дадем едно рамо, ако с необходимо; както разбирате, напълно неофициално. Позволете ми да попитам, господинът, който ви е спрял, от английското Убежище ли беше?
	— Именно. Някой си господин Грим.
	— А, бодигардът. Това обяснява нещата. Моите хора и англичаните са получили различни инструкции. Уверявам ви, че подобно недоразумение няма да се повтори. Имате думата ми. Изключително конфузен случай.
	Тъй като вниманието на Сълт беше съсредоточено единствено върху Скълдъгъри, Валкирия си позволи да го огледа хубавичко. На вид беше между трийсет-четирийсетгодишен. Тъмна коса, къса, спретната подстрижка. Хубав костюм, подбрана с вкус вратовръзка. Лъснати обувки. Златна венчална халка. Но освен това в Сълт нямаше нищо запомнящо се.
	— В тясно сътрудничество ли работиш с Бисахалани? — попита Скълдъгъри.
	— С Върховен маг Бисахалани, да, в много тясно сътрудничество — кимна отново Сълт. — Казвам „тясно“, но всъщност съм просто един от многото му помощници. Все пак той удостои мен с честта да го представлявам в настоящата мисия.
	— Виждам. Върховният съвет и прочее. Всичко звучи много тежкарско.
	Сълт пак се разсмя.
	— Нали? Честно казано, искаше ми се да се бяха спрели на някое по-малко претенциозно име, но… Има ли магьосник, който да не обича славните имена?
	— Няма — изкикоти се Скълдъгъри. — Всички тук имаме тази слабост. Поне Върховният съвет е напълно открит по отношение на целите си. Щеше да е ужасно хора, нарекли се, да кажем, Милият приятелски съвет, да ни забият нож в гърба, не смяташ ли?
	— Нож в гърба? — смееше се Сълт. — Боя се, че не разбирам.
	Скълдъгъри и Валкирия спряха на място.
	— О, я стига, Бърнард. Върховният съвет просто си търси повод да нахълта тук и да завземе властта над Ирландия, нали? Какво търсят? Какво още им трябва да са щастливи?
	Усмивката на Сълт се стопи.
	— Не… Не разбирам какво…
	— Огромен почитател, а? — пресече го скелетът. — Затова ли устните ти непрекъснато се извиват надолу, за да изразят презрението ти? Затова ли насмалко не се изхили, когато нарече Валкирия по име?
	Сълт отстъпи.
	— Уверявам ви, грешите. Аз…
	— Фактът, че нямам свое собствено лице, не означава, че не мога да чета изписаното по лицата на другите — отвърна скелетът. — Ти не ни харесваш, Бърнард. Ако искаме да бъдем честни, мразиш ни. Презираш ни. Тук си, за да завладееш това Убежище. А колкото до приказките, че си бил някакъв си „младши“, че си само с нищо незабележим „помощник“ на Върховен маг Бисахалани, и аз, и ти ще се съгласим, че не отговарят напълно на истината, нали? Кой си ти? Не си от детективите там — щях да те познавам. Явно не излизаш често в светлината на прожекторите. Предпочиташ да дърпаш конците от сенките. Такъв ли си ти, Бърнард? Невидимият палач на Бисахалани?
	Сълт се усмихна отново и този път Валкирия за първи път повярва, че усмивката му е искрена. Студена, враждебна, но искрена.
	— Не сме дошли, за да завладяваме — отвърна. — Тук сме, за да ви помогнем. И не, че не ви харесвам, детективе. Вие сте спасявали света. И двамата сте спасявали света. Проблемът е, че сте го спасявали от проблемите, които са били в резултат на собствените ви грешки. Отново и отново това Убежище и неговите старейшини са поставяли в опасност живота на хората, които се предполага да защитават. И с това са поставяли в опасност и живота на всички останали хора на планетата. А от гледна точка на всички останали хора на планетата, това едва ли е честно.
	— При все това продължи Скълдъгъри, — с намесата си вие нарушавате Международния протокол за отношенията между Убежищата. Какво следва? Ако не разрешим поредната криза за шест дни, ще решите да поемете нещата в свои ръце? Изцяло за наше добро, естествено.
	— Ако се наложи, да — отговори Сълт. — И са пет дни, не шест.
	— Така си и мислех — отвърна скелетът. Понечи да продължи напред, но Сълт го улови за лакътя.
	— Не се дръжте така, сякаш ние сме злодеите — каза. — Принудени сме да се намесим, защото това Убежище се доказа като безсилно да управлява собствените си дела. Вината за това не е наша. А ваша. И вие го знаете.
	Скълдъгъри не отговори, само изчака Сълт да си махне ръката от неговата, после продължи напред.
	В залата на архива скелетът връчи на Валкирия цял наръч папки със задачата да ги прегледа, а той сам тръгна да търси Гастли. Момичето искаше да присъства, докато двамата обсъждат най-новите факти, но впоследствие неохотно се съгласи, че надали ще може да допринесе с някоя оригинална идея относно въпроса какъв да бъде следващият им ход. Затова се измъкна от архива, намери си празна стая и седна да чете.
	Двайсет минути по-късно захвърли с отвращение първата папка на съседното бюро. Нищо не й влизаше в главата. Виждаше думите, четеше ги, но пред очите й беше само обляната в кръв стая и възрастната жена с отровния пръстен и тези образи пречеха на думите да попиват в ума й. И сякаш това не беше достатъчно, ами сега се беше намерил и онзи мъж, който ги спря в коридора, както и Сълт, непоносимо наглият Сълт с противната физиономия. И ръката още я болеше. Не знаеше какво й беше сторил Надир, но каквото и да беше, здраво я дразнеше.
	Качи си краката на бюрото, отпусна се на задните два крака на стола и се зазяпа в тавана. Мислеше си за бедничкия Ед Стайно, човека-вълк, и за бедничкия Джери Хулихън, човека-пеперуда, и затова как сега и двамата са някъде на долните етажи, упоени и ръчкани с игли и кой знае още с какво от магьосниците-лекари. Колко ли още смъртни лежаха при тях? Четирийсет и трима? Четирийсет и трима смъртни на легло, преливащи от магическа енергия, която нито разбираха, нито можеха да контролират. Рано или късно, един такъв лаишки магически изблик щеше да се случи на публично място, тогава вече фактите нямаше да могат да бъдат отречени и после какво? Всичко щеше да се промени.
	Валкирия стана и тръгна да се поразходи. Подминаваше магьосници и секачи по коридорите, но не обели дума на никого. Групичка американски магьосници замълча, когато момичето мина край тях. Положението беше достатъчно напечено и без Върховният съвет и малката му армия да се моткат насам-натам и да си шушукат по кьошетата.
	Момичето излезе навън, плъзна поглед по черното неподвижно езеро отвъд града, по мъртвите дървета, протегнали разкривени нокти към небето, сякаш самата земя, от която растяха, пищеше от болка. Валкирия се зачуди дали целият свят щеше да изглежда така, когато Даркесата приключеше с него. Май и мъртви дървета нямаше да има. Дали щеше да остави някакъв белег, че животът въобще е съществувал, ей така, просто за спомен? Едва ли. Струваше й се, че ако един ден се предадеше и оставеше Даркесата да поеме напълно контрола, черната магьосница щеше да изпепели планетата докрай. Щеше да свърши работата си както трябва, после да премине към следващата задача в списъка. Каквато и да беше тя. Може би да отиде на лов за Безлики.
	Усмихна се. Идеята й допадна. След като избиеше всички хора, ликвидирането на Безликите беше просто следващата логична стъпка.
	После усмивката й помръкна.
	Чу зад гърба си вик и се обърна. Магьосник лежеше до един от бусовете на секачите, а друг мъж бягаше към улиците на Роърхейвън с ръце, оковани отпред. Валкирия го позна — беше Кристоф Ноктюрнъл, мъжът, който поръчал убийството й. След него крачеше секач, без да бърза ни най-малко.
	Ноктюрнъл сграбчи първата срещната жена на улицата, извъртя я към секачите и започна да крещи заплахи, да излага искания. Жената, която стискаше, изглеждаше абсолютно безразлична към случващото се, а Ноктюрнъл пропусна да види, че улицата зад гърба му започна да се пълни с жители на Роърхейвън.
	Жената в ръцете му небрежно махна с ръка, въздухът се нагъна и отхвърли Ноктюрнъл далеч назад. Той се изправи с усилие, но един друг мъж от тълпата положи ръката на рамото му и американецът запищя в агония от болка.
	Към него, влачейки крака, се примъкна старица и го блъсна на земята с неподозирана сила. Валкирия не чуваше думите на Ноктюрнъл, докато той лазеше да се скрие в краката на приближаващия секач, но по всичко личеше, че се извинява искрено.
	Роърхейвън не беше град, в който човек можеше безнаказано да създава проблеми.
	Момичето се постара Ноктюрнъл да не я види, докато го влачеха към Убежището. Не беше в настроение за поредна конфронтация, не и след всичко, което се бе случило днес. Въпреки това беше доволна да го види с белезници.
	Точно когато Ноктюрнъл и секачът влизаха през главния вход, от там излезе Скълдъгъри. Ноктюрнъл се извърна да го изгледа злобно, но скелетът не му обърна никакво внимание. А пристъпи към момичето.
	— Говори ли с Гастли? — попита Валкирия.
	Скелетът махна пренебрежително с ръка.
	— Забрави Гастли. Забрави Сълт. Забрави всичко. Току-що проумях.
	— Какво проумя?
	— Те не са _мъртви_.
	Момичето повдигна вежди.
	— Кои не са мъртви?
	— Ламент и изчезналите му колеги. Не са мъртви, Валкирия. Нито пък Аргедион. Може би просто не са успели да намерят начин да го убият, може би пък не са искали да го убиват по някаква причина, но са разбрали как могат да го затворят завинаги. Там са, в този затвор. Пазят го.
	Валкирия не отвърна и Скълдъгъри продължи:
	— Тайрън Ламент беше преди всичко учен. Някои от разработките му се пазят в архива, в тях пише достатъчно, че да се сетя, че всъщност е работил върху създаването на система, която да служи за удържане на затворници. От записаното личи, че на теория е било възможно изобретението му да удържи нещо — или някой — притежаващ колосална магическа сила. Смятам — че се е опитвал да конструира затвор за Аргедион. Затвор, способен да удържи магьосник, който знае истинското си име.
	— Но ти сам каза, че това е невъзможно.
	— Ламент е намерил начин, сигурен съм.
	— Значи това е отговорът — каза момичето, развълнувана и изнервена едновременно. — От това имаме нужда, за да удържим Даркесата. Трябва да построим едни такъв затвор за мен.
	Скълдъгъри я погледна.
	— Точно така. Затворът ще бъде за _теб_, Валкирия. Не забравяй, че говорим за затвор, който да удържи _теб_.
	Момичето преглътна.
	— Имам ли избор? Да вляза в килия, докато се науча да се контролирам напълно или да избия собствените си родители и навярно малката си сестричка? Да не споменавам всички останали хора по света? Покорно благодаря, мисля да избера килията. Сигурен ли си в хипотезата?
	— Тя единствена отговаря на всички въпроси. Защо са унищожени досиетата на екипа на Ламент? Защо изчезването им не е споменато в Дневниците на старейшините? Мериторий е направил всичко възможно да скрие съществуването на Аргедион от всеки, тръгнал евентуално да го търси.
	— И къде са те сега?
	— Още не знам, но сигурно на някое много отдалечено място. Изолирано. Някъде, където по принцип липсва магическо присъствие.
	— Имаме ли следи, които да ни подскажат къде е това? — попита момичето.
	— Само една. В бележките на Ламент се споменава една фирма за превоз на товари, чиито услуги той е ползвал. По целия свят има компании управлявани или притежавани от магьосници, които работят както за смъртното, така и за магическото общество. Всички услуги, вършени за магьосници, се пазят в пълна тайна, както можеш да си представиш. Такава компания е и „Дейгън Лоджистикс“.
	— Значи, просто ще посетим тая фирма, ще ги разпитаме къде са закарали поръчката на Ламент и така ще разберем къде е скрит Аргедион. Нали така?
	— Така.
	— Така. Защо тогава не изглеждаш доволен?
	Скелетът наклони глава.
	— Откъде знаеш, че не съм доволен?
	— Просто знам. Къде е засадата?
	Скълдъгъри въздъхна.
	— „Дейгън Лоджистикс“ не се слави с много добра репутация, нито пък са известни с желанието си да помагат, ако ги помолиш. Смятам, че това е причината Ламент да използва точно тях — те са свикнали да пазят делата си в пълна тайна. Компанията е притежание на един от бившите сподвижници на Меволент — Артър Дейгън.
	— О — рече Валкирия. — _Той_, значи. Той не ме харесва.
	— И мен не харесва. Не се би във войната, винаги е бил твърде плашлив, за да участва директно, но почита Безликите яростно като всеки фанатик и помагаше на Меволент при всеки удобен случай.
	— Не смятам, че ще помогне и на нас.
	— И аз не смятам. Докато синът му, от друга страна…
	— Ханзард? Той може ли да ни даде информация?
	— Той участва в семейния бизнес. Има достъп до архивите на баща си. А и двамата май доста си паснахте на Прощалния бал.
	— Той _е_ много секси — промърмори Валкирия. — Но дали ще се съгласи да помогне?
	— Ханзард Крей е на двайсет и две години. Въобще не беше роден по време на войната, но е отгледан в среда, в която се почитат Безликите. Знаеш ли какво се случва с такива хора? Проявяват склонност да се бунтуват срещу вярванията на родителите си. Освен това момчето ми се видя разумно, а ако ти го помолиш много мило, нима би могъл да ти откаже?
	— Аз _също_ съм секси — промърмори си пак Валкирия.
	— Трябва да ви срещнем някъде далеч от баща му. Обадих се тук-там, поразпитах и по всичко личи, че утре сутрин Ханзард лично ще прекарва голяма пратка с невидимата железница.
	— Невидимата железница?
	— Не съм ли ти казвал за невидимата железница? — изненада се скелетът и закрачи към Бентлито. — Тогава ти предстои едно истинско удоволствие. Стига да харесваш влакове. И невидими работи.
	— Обожавам невидимите работи.
	— А чувствата ти към влаковете какви са?
	— Ха-хъм.
	— И това стига.


>	13.
>	Интриги

	Въпреки всички трудности, препятствия и пречки, църквата на Безликите се разрастваше.
	Растежът беше бавен, но стабилен, църквата ставаше по-силна с всеки изминал месец. За Елиза Скорн фактът, че в момента се намираше на влиятелна позиция, беше повод за гордост. Разбира се, след момента, в който беше иззела контрола от ръцете на слабохарактерния и неефективен Джаджо Прейв, активите на църквата бяха започнали да се повишават, да се повишават до такава степен, че представители на църквата на Ноктюрнъл вече й се обаждаха, молеха я, умоляваха я да им помогне. Естествено, тя сметна, че е неин дълг да го стори. Нима всички не почитаха Безликите еднакво? Нима не бяха братя и сестри? Ясно беше, че хората на Ноктюрнъл по традиция бяха консервативна паплач от тесногръди пуритани, които се стараеха да премахнат всичко забавно от живота, но сърцата им бяха отдадени на правата вяра, което всъщност беше най-важното.
	Елиза чу пред вратата си гласа на Прейв, остро настояващ, че никой не бива да безпокои госпожица Скорн. Не беше изненадващо, че посетителите не му обърнаха ни най-малко внимание и Танит Лоу и Били Рей Сангуайн влязоха в кабинета на Елиза като у дома си. Прейв ситнеше подире им.
	— Едни хора желаят да ви видят — изскимтя той.
	— Танит — Елиза се изправи зад бюрото си. — Били Рей. Така се радвам. Желаете ли чай?
	— Не, благодаря — рече Танит. — Да не си губим времето, госпожице Скорн. Ние сме активна двойка, постоянно сме в движение. Неща за вършене, хора за убиване, такива работи.
	— Разбира се, разбира се. Прейв, остави ни.
	Прейв искаше да остане да слуша. Естествено, че искаше. Но покорно отстъпи, излезе от кабинета и затвори вратите зад гърба си, защото, както винаги, правеше точно онова, което му заповядваха.
	— Мисията е изпълнена — докладва Танит. — Валкирия Каин е спасена, атентаторът — елиминиран. Като цяло, добър ден. И сега стигаме до момента, в който вие ни давате възнаграждението.
	Скорн седна обратно.
	— Боя се, че то не е у мен.
	Танит замълча. Погледна Сангуайн, който измъкна магическия си бръснач.
	Скорн се усмихна и вдигна примирително ръце.
	— Хайде сега, преди да сме казали неща или убили хора, за които после да съжаляваме, нека уточня, че информацията, която търсите, не ми е известна, но знам кой разполага с нея.
	— Това — отбеляза Сангуайн, — ми намирисва на губене на време.
	Танит кимна.
	— Така си е, зайче-байче. Госпожице Скорн, тъй като сте смачкали от бой Чайна Сороуз и сте взривили библиотеката й, съм готова да ви дам още един шанс. Признавам, като чух историята, паднах да се смея. Но това е единствената причина, поради която Били Рей още не ви е прерязал беличкото гърленце.
	— Благодаря за разбирането — отвърна Скорн. — Но първоначалната ни уговорка не беше аз да ви осигуря информацията, която търсите, а само да я издиря. И аз я издирих. Просто не е у мен, но знам къде е.
	— Двусмислия — каза Танит невъзмутимо. — Как само обичам двусмислиците. Хубаво тогава, госпожице Скорн, кажете ни кой знае къде е кинжалът и ще ви оставим на мира, без да ви изцедим кръвчицата.
	Скорн се усмихна.
	— Кристоф Ноктюрнъл знае.
	Сангуайн свали очилата си, за да ги избърше. Дупките на местата, където преди са били очите му, сякаш засмукаха целия мрак в стаята.
	— Същият този Кристоф Ноктюрнъл, когото доброволно предадохме на Убежището?
	— Същият.
	— Това усложнява нещата за нас — обади се Танит. — А аз не обичам сложното.
	— Боя се, че онова, което сторихте, беше необходимо — обясни й Скорн. — Ноктюрнъл беше ръководител на голяма църква в Щатите, църква, която аз искам моята организация да погълне. Сега, когато той е арестуван, неговите енориаши се боят, че в затвора той ще почне да говори твърде много, да сочи имена. В резултат от което всичките им пари, всичките им сили и всичкото им влияние могат да им бъдат насилствено отнети, заедно със свободата.
	Танит скръсти ръце.
	— Значи тия енориаши са доприпкали при вас — отбеляза, да ви молят да затворите устата на Ноктюрнъл, преди да е успял да ги издаде. В замяна са се съгласили да се присъединят към вашата църква на Безликите?
	— Точно така.
	— И сега вие искате ние да влезем в Убежището и да убием Ноктюрнъл, след като той ни е казал къде се намира кинжалът.
	— Естествено — кимна Скорн. — Разбира се, тази задача ще изпълните безплатно.
	Сангуайн се засмя.
	— И защо решихте така?
	— Защото след като Кристоф ви каже къде е кинжалът, вие бездруго трябва да го убиете, не е ли така? За да не каже на Скълдъгъри Плезънт и на другите му там детективи какво сте тръгнали да търсите.
	Смехът на Сангуайн заглъхна.
	— Мътните го взели — промърмори.
	— Вие — отбеляза Танит — сте много коварна жена. Бих казала, по-коварна дори от Чайна Сороуз.
	— О, ласкаеш ме.
	— И точно поради тази причина смятам да не те убиваме.
	— Много ви благодаря — отвърна Скорн. — А сега не искам да бъда груба, но имам много работа. До края на седмицата моята църква ще бъде най-могъщата и богата организация в света, така че имам някои неща за уреждане.


>	14.
>	Крей

	Минаваше девет часа в понеделник сутринта. Бентлито беше паркирано насред някакво поле, а Скълдъгъри и Валкирия стърчаха във високата трева.
	— Добре дошла — обяви скелетът — при невидимата железница.
	Валкирия сведе очи към старите ръждясали влакови релси пред краката си.
	— Две неща — рече. — Първо, не е невидима. Второ, все така не е невидима. Тези две неща автоматично влизат в противоречие с природата на нещо, наречено „невидима железница“. Мога да продължа списъка.
	Скълдъгъри килна шапката си, така че слънцето да не му свети в очите. Момичето не можеше да разбере защо той прави някакви такива необясними неща. По сила на навика, най-вероятно.
	— Невидимата железница се използваше много по време на войната — обясни скелетът. — С нея се прекарваха хора и провизии през цялата страна, осъществяваха се връзки с другите подобни железници по света. Някои от тези релси минават под вода, като нямам предвид, че влизат в тунел под морското равнище. Влаковете вървят по сушата, после стигат до брега, влизат във водата и продължават по океанското дъно.
	— Обеща ми невидими работи.
	— Ти чу ли какво ти говорих досега?
	— Влакове пътуват под вода. Супер. Обеща ми невидими работи.
	Скелетът хвърли поглед на джобния си часовник.
	— Спазвам си обещанията — каза. — Влакът ще дойде всеки момент. Трябва да се дръпнем назад.
	Отстъпиха и Валкирия отново загледа релсите.
	— Сега чакаме невидим влак?
	— Точно така.
	— Как ще разберем, че е дошъл?
	— Ще разберем. Самият влак не е невидим, просто е покрит с редица сфери.
	— Сфери-невидимки?
	— Именно.
	— И къде спира този влак?
	— Моля?
	— Къде е гарата?
	Скълдъгъри се засмя.
	— Няма гара, Валкирия. Влакът е супер експрес.
	— И какво се предполага да направим? Да скочим в движение на невидим влак?
	Скелетът я изгледа.
	— Разбира се. Ти какво друго смяташе, че ще правим?
	Момичето почувства, че въздухът се задвижи и притисна бузата й. Релсите пред очите й бяха все така празни.
	— Идва — каза тя.
	— Да, идва — отвърна Скълдъгъри и обви кръста й с ръка. Двамата се издигнаха във въздуха, увиснаха над релсите, полетяха успоредно с тях, постепенно набирайки скорост. Високата трева под тях изведнъж полегна към земята, издухана от нещо огромно, движещо се много бързо.
	Двамата се гмурнаха надолу, влязоха в обхвата на сферите-невидимки и изведнъж влакът изникна точно под тях, грохотът беше оглушителен. Кацнаха върху покрива на последния вагон, Скълдъгъри изместваше непрекъснато свистящия около тях въздух.
	— Трябва да вляза сама — каза високо Валкирия, за да надвика шума. — Ако отидем двамата, ще изглежда твърде официално.
	— Значи аз просто да си остана тук? — попита Скълдъгъри. — Но какво ще правя? Няма да има с кого да си говоря. Ще ми стане скучно.
	— Стоиш на покрива на хвърчащ влак — отбеляза Валкирия. — Ако това ти се струва скучно, трябва да се прегледаш, честно. Просто ме почакай. Ще свърша, каквото трябва, и се връщам.
	— Хубаво — намуси се скелетът. — Не се бави.
	Момичето се ухили и отстъпи от него, протягайки ръка сама да укроти въздуха. Движението й обаче се оказа твърде небрежно и самата сила на вихъра я хвана неподготвена. Вятърът я блъсна като камион, момичето извика и падна. Скълдъгъри посегна към нея, но тя вече се премяташе назад, влакът се измъкваше изпод краката й. Момичето посегна, улови в последния момент стълбичката на гърба на последния вагон, влакът я дръпна и за малко не извади ръката й от рамото, а краката й се размятаха над размазаните от скоростта релси отдолу. Валкирия се улови и с другата ръка за стълбичката, после стъпи на нея и с двата си крака, след това се вкопчи с всички сили и остана да виси отзад на влака, цялата разтреперана.
	Вдигна очи и видя Скълдъгъри изправен на покрива, изопнал рамене; вятърът не го и докосваше. Гледаше я и клатеше укорително глава, а момичето му се усмихна вяло, за да покаже, че е добре. _Тук лежи Валкирия Каин, загинала геройски при падане от влак._
	Момичето се смъкна по стълбичката, като я стискаше здраво, после с една ръка отвори полека задната врата на вагона. Шмугна се вътре, затвори след себе си, оставяйки отвън грохота и вятъра. Оправи си косата и си пое дъх за момент. Ама че глупачка. Скълдъгъри нямаше скоро да й позволи да забрави тоя гаф.
	Полека самочувствието й се върна и тя пое напред през вагона. Каквото и да превозваше този влак, то не беше товар в традиционния смисъл на думата. Този, както и следващите вагони имаха прозорци, но не и седалки. Грамадни метални кутии бяха прикрепени към пода с широки здрави мрежи от двете страни на централната пътека. Момичето открехна вратата в отсрещния край на вагона, вятърът отново посегна да я грабне, но тя бързо прескочи над сглобката между вагоните и влезе в следващия. Тук положението беше същото, десетки метални кутии без надписи по тях, подрънкваха леко в ритъма на влака.
	Стигна до другия край на вагона точно в момента, в който композицията навлезе в тунел и всичко потъна в мрак. Момичето се протегна, ръката й хвана дръжката на входната врата към третия вагон. Все така в пълна тъмнина, Валкирия прескочи сглобката, отвори вратата и се вмъкна. Трябваше й по-голямо усилие, за да преодолее вятъра и да затвори вратата, но най-сетне успя и се обърна към пътеката. Инстинктивно понечи да щракне с пръсти и с пламъка да си освети пътя, но се сети, че идеята едва ли беше добра, в случай че металните контейнери съдържаха някакъв опасен газ. Затова момичето просто остана неподвижно, полюлявайки се в ритъма на влака, скоро тунелът свърши, мракът се стопи, през прозорците нахлу слънчева светлина и Валкирия видя, че се намира във вагон, пълен с Кухи хора.
	Момичето застина на място. Хартиена кожа, увиснали рамене, ръце, отпуснати до пода под тежестта на масивните юмруци — всички Кухи хора бяха с гръб към нея, безизразните лица гледаха навън. Валкирия преглътна и посегна зад гърба си към дръжката на вратата. Най-близкият до нея Кух човек започна бавно да се обръща. Момичето се стрелна напред и застана зад гърба му. Още един Кух човек се обърна, после трети — завъртаха тежките си тромави тела, вперваха очи към мястото, където беше стояло момичето допреди миг. Създанията не видяха никого, но това не ги накара да се върнат в предишното си положение. Поне петима-шестима от Кухите сега стояха, вторачили пустите си погледи към вратата на вагона, откъдето момичето се канеше да избяга. Вече нямаше как да се върне, без да я забележат. Валкирия клекна и се заоглежда за начин да премине до отсрещния край на вагона.
	Ругаейки се на ум, застана на четири крака и запълзя.
	Промъкваше се бавно сред гора от тихо шумолящи хартиени нозе. Влакът се поклащаше, Кухите хора се полюшваха в ритъм, но краката им бяха тежки като камъни и ги държаха закотвени неподвижно за пода. Без да иска, Валкирия се отърка в един-двама и замръзна на място, чакайки грамадните ръце да я сграбчат, но съществата явно въобще не я забелязваха. Нито едно от тях не погледна надолу. Засега. Почти беше стигнала до отсрещната врата, когато гората от крака изведнъж стана напълно непроходима. Никакви пролуки. Не можеше да продължи нататък. Момичето прибра крака под тялото си, пое дълбоко въздух, за да се успокои и започна да брои от пет към едно.
	На _три_ пръстите й се сгърчиха, притегляйки въздуха наоколо.
	На _едно_ Валкирия се изправи, разпери широко ръце, отхвърли най-близките Кухи назад и си разчисти място за бягство. Втурна се напред, шмугна се под сграбчваща ръка, измести рязко въздуха и запрати поредния Кух човек на камарата при събратята му. Друг обаче я улови, стисна ръката й, докато минаваше покрай него. Момичето се извъртя, замахна със свободната си ръка, сянка като острие разпори гърдите на Кухия, но той не я пусна. Още и още ръце се запротягаха към Валкирия, в паниката си тя замахна отново, сянката стана още по-остра, заби се още по-дълбоко. Момичето направи широко движение, сянката-острие изсвистя като коса и посече гърлата на най-близките Кухи. Главите им увиснаха назад, от раните им блъвна зелен газ, телата се сгърчваха без въздуха, който ги издуваше отвътре.
	Валкирия се препъна, закашля се, очите й залютяха, гърлото й пламна от отровния газ. Други ръце я уловиха за раменете, тя се опита да се отърси от тях, но хватката беше здрава, момичето усети как я теглят назад, вън на чистия свистящ въздух. После и вятърът отмина, затворен отвъд поредната врата. Същите ръце я теглеха още, по-точно я водеха все напред. Тя не се съпротивляваше. Наведоха я напред, вода заплиска по лицето й, чу, че някой й говори.
	— Не си търкай очите — казваше гласът. — Ще стане по-лошо. Остави водата да си свърши работата.
	Момичето простена нещо, не можеше да продума. В стомаха й сякаш гореше киселина. Искаше й се да повърне. Още вода я наплиска по лицето. Не много, само студени капки, които да отмият лютенето. Момичето се приведе напред в опит да си потопи цялата глава, но ръцете на раменете й я спряха.
	— След малко ще се оправиш каза гласът. — Опитай се да дишаш. Всичко ще бъде наред.
	Постепенно Валкирия се поуспокои. По нареждане на гласа спря да търка плътно стиснатите си очи и остави водата да охлади клепачите й. Когато най-сетне прогледна отново, видя пред себе си Ханзард Крей, който й подаде хавлиена кърпа и отстъпи крачка назад.
	— Носът ти тече — подсети я.
	Валкирия зарови лице в кърпата, едновременно криейки смущението си и подсушавайки водата, а после си издуха и носа в нея. Когато вдигна глава, видя, че Ханзард й подава носна кърпичка.
	— О! — рече Валкирия. — Извинявай.
	— Няма нищо — отвърна Ханзард. — Задръж кърпата, ако искаш. Имаме много.
	Обърна се и излезе от банята, момичето го последва. Вагонът, в който се намираха в момента, беше голям и луксозно обзаведен. Имаше маса, бар, легло в противоположния край. Бяха само двамата. Момичето хвърли поглед през стъклото на вратата, водеща обратно към вагона с Кухите хора. Обърна се към Ханзард.
	— Какво ще правиш с тях?
	— Моля?
	— С Кухите. Защо ти е влак, пълен с Кухи хора? Мислех, че си различен от баща си.
	Ханзард се облегна на бара.
	— Това какво по-точно трябва да означава?
	— Много добре знаеш — отвърна Валкирия. — За какво са ти Кухите? Какво замисляш? Част от какъв заговор си?
	— Аз съм част от семейния бизнес — отговори младият мъж. — Колкото до въпроса за какво са ми осем вагона с Кухи хора, отговарям: възнамерявам да ги закарам на хората, които са ги поръчали и платили.
	Момичето се смръщи. Очите й още смъдяха.
	— Какво?
	— Те не са мои, Валкирия. Нашата компания се занимава с превоз на товари. Транспортираме разни неща.
	— Кой ги е поръчал?
	— Боя се, че това вече не мога да ти кажа. Основна причина, поради която клиентите предпочитат нас, е пълната поверителност, която спазваме. От реакцията ти обаче съдя, че си мислиш най-лошото. Знам, че Нефариан Серпин е имал склонност да използва Кухи хора, но не всеки, който работи с тях, замисля зли козни. Най-често Кухите се използват като евтина работна ръка или за охрана от хора, които не могат да си платят за Изкормвачи.
	Момичето го погледна в очите, враждебността й се стопи.
	— О — рече.
	Ханзард се усмихна.
	— Не, че не се забавлявам, когато ме обвиняват в ужасяващи заговори срещу човечеството, но ще ми позволиш ли да попитам какво правиш тук? Освен че ме обиждаш, разбира се, и повреждаш чужда собственост, която ще се налага да плащам от джоба си.
	— Съжалявам — отвърна Валкирия — Не знаех, че Кухите се използват и за други… неща. Но те ме нападнаха.
	Мъжът поклати глава.
	— Без да са получили изрична заповед, Кухите хора не предприемат действия по своя инициатива. Ако са те нападнали, значи ти си ги нападнала първа.
	Валкирия се поколеба.
	— Е, може и така да беше — рече. — О, Боже, страшно съжалявам. Пък и тези Кухи не бяха като онези на Серпин.
	Ханзард кимна.
	— Тези Кухи хора са по-издръжливи, кожите им са от по-скъп материал. Трябва да видиш още по-новия модел — трябва ти моторна резачка, за да ги разпориш.
	— Тая мисъл не ми допада.
	— Не отговори на въпроса ми, Валкирия.
	Момичето се прокашля.
	— Всъщност съм дошла да те помоля за една услуга.
	Мъжът се засмя.
	— Услуга? След всичко, което натвори преди малко?
	— Да. Знам. Съжалявам.
	— Защо не ми звънна по телефона? В офиса или у дома? Сигурен съм, че лесно можеш да разбереш къде живея. Ти в момента не си ли детектив към Убежището на доброволни начала? А къде е партньорът ти? Не ми казвай, че те е оставил да се качиш съвсем сама на непознат влак.
	— Не съм организирала тази среща специално — излъга момичето. — Просто се отбих. Колкото до това къде е Скълдъгъри, ами… Точно пред прозореца е.
	Ханзард се обърна и видя скелета да лети успоредно с влака, изправен и със скръстени ръце.
	— Това — отбеляза, — трябва да е много приятно — погледна пак момичето. — Просто не сте искали да срещате баща ми.
	— Ами нещо такова.
	— Надявам се, си спомняш, че при последната ви среща той беше извънредно пиян. Обикновено не е такъв.
	— Обикновено не е фанатичен поклонник на Безликите?
	— Не, поклонник си е през цялото време… Просто обикновено не се държи така гадно, както на Бала.
	— Тогава заплаши, че ще ме напляска.
	— Ще се въздържа от коментар — рече Ханзард и отново се усмихна. — Та, каква е услугата, за която се наложи да положиш толкова усилия, че да се срещнем и да ми я поискаш?
	— Чу ли за смъртните, които внезапно започнаха да развиват магически сили?
	— Чух. Татко е едновременно развеселен и ужасен от този факт. Та, какво за тях?
	— Смятаме, че отговорът на загадката се крие у човек на име Тайрън Ламент, който преди трийсет години е наел вашата фирма, за да пренесете някакви материали на неизвестно за нас място. Трябва да узнаем къде точно е това място.
	Ханзард изпуфтя.
	— Преди трийсет години? Искаш да кажеш по времето, когато компютрите още ги нямаше? Когато и най-малката информация се записваше в грамадански книги, прибрани в прашасали шкафове? Търсиш адрес, из цялата тая хартия?
	— Дам.
	— Значи, явно не си ме чула преди малко, когато отбелязах, че пълната поверителност е една от причините хората да искат да правят бизнес с нас.
	— Но аз те питам за преди трийсет години.
	— Това не прави тогавашната поръчка по-малко поверителна.
	— Но Ламент е мъртъв. Можеш да провериш. Изчезнал, смята се, че е загинал.
	— Тъжна работа.
	— Тъжна, но ако наистина е умрял, защо ти е да пазиш тайните му?
	— Пазенето на тайна е политика на фирмата.
	— Ханзард, този адрес наистина ни трябва. Умират хора. Колкото по-дълго продължава тая история, толкова по-голяма става възможността смъртните да узнаят най-голямата ни тайна.
	Ханзард й се усмихна.
	— Бива си те.
	— Благодаря ти. Та… Ако ни помогнеш, аз лично ще ти бъда много, ама много благодарна.
	— Сериозно?
	— Сериозно.
	Влакът се разтресе и момичето се остави да изгуби равновесие. Ханзард я подхвана, улови я за раменете, а самата Валкирия притисна длани към гърдите си.
	— Наистина ще ти бъда много благодарна — рече му тихо.
	Ханзард я погледа мълчаливо, дъвчейки устната си.
	— Добре — каза най-сетне, остави я и пристъпи към масата. Седна, отвори лаптопа си и започна да трака по клавиатурата. — Ламент. Как му беше малкото име?
	— Тайрън — пристъпи към него момичето. — Нали каза, че цялата тази информация е някъде си в някакъв прашасал шкаф?
	— Така е — кимна младият мъж. — А аз прекарах цялото лято зает да я прехвърля в компютъра, докато приятелите ми се забавляваха някъде. Това е недостатъкът на семейния бизнес — нямаш кой знае какъв избор дали да участваш — пръстите му полетяха над клавишите, после спряха и Ханзард се облегна назад; — Тайрън Ламент — рече. — През последните петдесет години е използвал услугите на нашата фирма общо три пъти. Два пъти е прекарвал материали от Ню Йорк до Дъблин, а веднъж — от Африка до Швейцария. Швейцарската поръчка е последният път, когато е работил с нас.
	— Значи точно от нея трябва да се интересуваме — каза Валкирия. — Има ли адрес на доставка?
	Ханзард надраска няколко цифри на едно листче, подаде го на момичето и се изправи.
	Валкирия се усмихна.
	— Телефонният ти номер? Трябва да ти се обадя, за да ми кажеш адреса ли?
	— Това са джипиес координати, Валкирия. Материалите, поръчани от Ламент, са доставени на място високо в Алпите.
	— О — смути се момичето. — Благодаря.
	Ханзард сви рамене.
	— Какво толкова може да стане? Онзи тип е мъртъв, нали така?
	— Точно така — Валкирия се усмихна. — Не, сериозно, много ти благодаря. И извинявай за всичко, за това, че те обвиних и така нататък. Съжалявам и за щетите. Имам само лоши спомени от срещите с Кухите хора.
	— Разбираемо — отвърна Ханзард. — Не се тревожи. Ще го пиша в графата „фира по време на превоза“, ще обезщетим собственика и баща ми изобщо няма да узнае, че си ми идвала на гости.
	— Супер. Благодаря ти. Е, вече май трябва да си вървя.
	Ханзард кимна, Валкирия се усмихна смутено и пое към вратата на вагона. Точно преди да я отвори обаче, се обърна:
	— Искаш ли моя номер? — избъбри. — Телефонния. Искаш ли го?
	Ханзард я загледа така, сякаш го караше да решава квадратни уравнения.
	— За какво ми е?
	Валкирия примигна и усети как цялата пламна.
	— Не. Не, разбира се. Просто попитах. Окей, супер, благодаря ти много за…
	— О! — изведнъж проумя Ханзард. — А, разбира се. Прощавай, понякога бавно загрявам. На някои неща им трябват векове, за да се доберат до мозъка ми.
	Момичето се засмя.
	— Знам как е.
	Ханзард й се усмихна.
	— Не, не искам телефонния ти номер.
	Смехът на Валкирия заглъхна.
	— Ъм… Окей тогава.
	Почака още миг, за да чуе причината, поради която номерът й не е нужен на Ханзард, почака да чуе името на приятелката му, но не получи нито дума повече.
	— Няма проблем — рече му, отвори вратата и се измъкна на вятъра и грохота. Усмихна се насила за последен път и пристъпи вън от вагона, оставяйки вихърът да я подеме. Овладя въздушното течение и се понесе нагоре, премина през границата на сферата-невидимка, която криеше влака. Скълдъгъри се измъкна след нея, настигна я и обви кръста и с ръка.
	— Взе ли го? — попита, докато двамата се носеха из лекия бриз вън от обхвата на сферите.
	— Свършена съм — промърмори момичето.
	— Моля?
	— Унижена. О, Господи, искам да умра.
	— Какво стана?
	Валкирия зарови лице в кокалестото рамо на скелета.
	— Не искам да говоря за това.
	— Ами ти повдигна въпроса.
	— Не искам да говоря за това.
	— Ами нямаше да говорим, ако ти не беше…
	— Взех координатите — прекъсна го момичето. — Някъде в Алпите е.
	— Великолепно. Обичам Алпите. Защо си унижена?
	— Не. Искам. Да говоря затова.
	— Очите ти са зачервени.
	— Вътре беше пълно с Кухи хора, Ханзард ги кара на някой, който ги използвал за не знам си какво си. Това законно ли е?
	— Не е незаконно да се притежават Кухи хора, не. Притеснително е, но не е незаконно. Ханзард случайно да ти каза на кого ги кара?
	— По тоя въпрос беше гроб.
	— А — отвърна Скълдъгъри. — Сега разбирам защо си унижена.
	Момичето го изгледа злобно.
	— Млъквай.
	— Несподелената любов не е нещо, от което трябва да се срамуваш. Много хора си падат по някой, който не откликва на чувствата им. Това е напълно естествено.
	— Както ти и Грейс Кели?
	Скълдъгъри отвърна поглед.
	— Не споменавай Грейс Кели.
	— О, значи няма проблем ти да ми се подиграваш, задето съм си паднала по някого, но когато се опитам да ти отвърна, вече не става, а?
	— Не, искам да кажа да не споменаваш Грейс Кели, докато летя. За това е нужна концентрация, а разговорът за една от най-красивите жени, раждали се някога на земята, ме изпълва с желание да те захвърля право долу.
	— Виждала съм я на снимки. Не е _чак_ толкова красива.
	Скълдъгъри я погледна. Двамата висяха доста високо над земята.
	— Добре де — рече Валкирия. — Красива е, но ръцете й са кльощави. Бих могла спокойно да я пребия.
	— Ти може и да си по-силна от Грейс — отвърна Скълдъгъри, — но тя може да те направи на парчета само с дикцията си.
	— Това някаква суперсила ли е?
	— Кълна се в Бога…
	— Шегувам се! Знам какво е дикция.
	— Понякога ме объркваш, да знаеш.
	— Да — отвърна момичето. — Понякога и сама себе си обърквам.


>	15.
>	Да убием Крис

	Убежището гъмжеше като кошер, а на Танит това не й харесваше. Нямаше представа какво правят тук толкова много непознати магьосници от Англия, Америка и Германия, нито пък защо е цялото това напрежение във въздуха. Не знаеше и не й пукаше. Просто знаеше, че това я дразни, но продължи с плана си, защото тя си беше такава: не се отказваше.
	Положението можеше и да е по-лошо, разбира се. Можеше новите магьосници да са плъзнали из всички ъгълчета на Убежището, което щеше да направи незабелязаното промъкване вътре много по-трудно. Но в Медицинското крило имаше стаи, в които от месеци не беше стъпвал човешки крак и двамата с Били Рей излязоха точно в една от тях. Стената се затвори зад гърба им. Сангуайн изчака, докато Танит се обърне на другата страна, и незабелязано изтри потта от челото си. Но Танит го видя. Това последно пътуване под земята го беше наранило отново, а разстоянието дори не беше кой знае колко голямо…
	Поредното потвърждение на онова, което Танит вече знаеше: нещо трябваше да се направи.
	Изчакаха, докато доктор Най остана сам и Танит пристъпи към него по тавана, без да издаде нито звук. После скочи, тупна зад гърба на доктора и възпитано се прокашля.
	Най се обърна и магьосницата опря върха на меча си до дългата му шия. Съществото бавно вдигна ръце.
	— Не е нужно да ме убиваш — рече. Танит се отврати от гласа му. Беше твърде писклив и твърде тънък. Всичко в този глас говореше за слабост. — Мога да ти помогна — продължи гадното създание. — От каквото и да имаш нужда, мога да го сторя.
	— Разбира се, че можеш — рече Танит. — И ще го сториш.
	— Трябва ни един затворник — обади се Сангуайн и пристъпи до приятелката си. — Някой си господин Ноктюрнъл. Иди и го доведи, кажи, че трябва да му правиш някакви изследвания.
	— Всъщност — прекъсна го Танит. — По отношение на Ноктюрнъл настъпи малка промяна в плана — Сангуайн се намръщи зад очилата си, а русата магьосница продължи: — Реших да го убия в килията му. Знам пътя до там, така че не е проблем.
	— Ще го свършиш сама? Ами аз какво да правя? Да играя на шах с докторчето?
	Танит се поколеба. Как да го каже, без да обиди Били Рей?
	— Били Рей, ти си безполезен. Понякога силите ти работят както трябва и всичко е наред, но понякога имаш лоши дни и всеки път, когато се опиташ да се заровиш, изпитваш болки. А после се оплакваш и мрънкаш, и се цупиш, и, право да ти кажа, писна ми да се държиш като бебе.
	Магьосникът с черните очила я зяпна, а Танит се зачуди дали се е справила със задачата да каже нещата, без да го обиди. Отказа се да мисли и продължи:
	— Имам нужда да разчитам на теб, а в момента не мога. Ти играеш огромна роля в плановете ми и не мога да продължа без теб. Но раната ти… С нея просто няма да стане. Затова доктор Най ще те закърпи.
	— Казах ти вече — отвърна Сангуайн. — Никой не може да ме закърпи. Първата операция беше провал и никакви опити вредата да се поправи няма да помогнат.
	— О, знам. Затова дойдохме при Най, той ще оправи нещата. Ще те отвори отново и ще започне да те поправя отначало.
	— Какво, какво?
	Танит вдигна очи.
	— Доктор Най, вие не сте от най-смелите, нали?
	— Принципно избягвам конфликтите като огън.
	— А и не сте сред най-благородните, права ли съм?
	— Благородството е патерица за морално закостенелите.
	— Това си и мислех, че ще кажете. Или нещо подобно. Предвид миналото ви — а вашето минало не е за подценяване — ще си позволя да кажа, че не питаете кой знае каква лоялност към Убежището.
	Най се изкикоти отвратително.
	— Към тези хора тук? Божичко, никаква лоялност.
	— Тогава какво ще ми струва, ако помоля да излекувате моя приятел Били Рей, без да съобщавате на никого от колегите си?
	Езикът на Най се стрелна навън и се плъзна по дупките, през които преди е минавал конецът, с който са били зашити устните му.
	— Ще ти струва услуга — реши най-сетне. — Ако искам някой да бъде убит, ще те потърся.
	— Готово. Ще оперирате ли Били Рей сега?
	— Да. Но доколкото ми е известно нараняването му, ще е необходимо известно време за възстановяване.
	— Хубаво — отвърна Танит. — Почвайте тогава. Ще се върна след малко.
	Без да обръща внимание на изражението на Били Рей, русата магьосница напусна Медицинското крило. Беше разочароващо лесно да се придвижва из сенките по тавана на коридорите, разминавайки се с важни магьосници, приближавайки ги толкова, че можеше да прошепне нещо в ушите им. Но всички те бяха твърде заети, за да погледнат нагоре. Говореха припряно, още по-припряно ходеха и във въздуха отново цареше плътно напрежение. Ако на Танит й пукаше за всичко това, сигурно щеше да се почувства заинтригувана.
	Стигна до арестантското крило, промъкна се покрай магьосника на пост — и пое покрай вратите на килиите, четейки написаните на тях имена на затворниците. Стигна до вратата, която търсеше, притисна длан до ключалката и тя се отвори с щракване. Танит пристъпи в килията и усети, че магическите сили я напускат. Мразеше това усещане, но реши да не мисли за него. Кристоф Ноктюрнъл седеше на нара.
	— Малко си подранила с храната, а? — рече и извъртя очи. — А, съвсем си я забравила. Идиотка такава.
	Вратата се затвори зад Танит и тя се усмихна.
	— Чаровник си, да знаеш.
	— Чарът ми е запазен за онези, които го заслужават.
	— А аз не го ли заслужавам?
	— Само онези, които са приели Безликите за истински господари на душите им, заслужават добра дума от мен.
	Русата магьосница пристъпи бавно и застана точно пред Ноктюрнъл.
	— А откъде знаеш, че аз не почитам Мрачните богове? — попита.
	— Например по външния ти вид.
	Танит повдигна вежда.
	— Че какво им е на дрехите ми?
	— Ами почти напълно _липсват_. Истински вярващият цени скромността и смирението повече от всички добродетели на подчинението пред боговете. Ние не се опитваме да засенчим със собствен блясък нашите богове и господари, като носим прилепнало или предизвикателно облекло.
	Танит се поогледа.
	— Казваш, че ако някой Безлик ме види, ще се почувства потиснат?
	Ноктюрнъл й хвърли зъл поглед.
	— Ти си нечиста.
	— Ама как, изкъпах се, преди да дойда.
	— Опетнена си от суета.
	— Опетнена съм от много повече от едната суета.
	— Покрий голотата си, покай се за злините, които си сторила, приеми наказанието и прегърни Безликите като свои богове и господари. Може би, когато се завърнат сред нас, ще те пожалят и няма да изпепелят душата ти.
	— Покриване, покаяние, наказание… Съжалявам, ама църквата ви никак не ми е по вкуса. Не съм дошла да ти нося яденето, Крис. До ушите ми достигна, че ти знаеш къде се намира в момента един точно определен кинжал. Трябва да знам онова, което знаеш ти. Крис.
	— Коя си ти? — свъси се Ноктюрнъл.
	— Според теб — грешница.
	— С Убежището ли работиш?
	— С тях? Не знам дали бих употребила израза „с тях“. „С тях“ звучи така, все едно те знаят, че съм тук в момента. По-скоро работя _по периферията_ на знанието им. Всъщност, работя _срещу_ тях. Да, точно така, работя срещу тях. Даже те харесвам донякъде.
	— Какво искаш?
	— Казах ти. Искам кинжала.
	— Не знам за какъв кинжал…
	— Млък, Кристоф. Разбира се, че знаеш за кой кинжал говоря. Единственият кинжал на света, за който _си струва_ да се говори. Ти знаеш у кого е. Искам да ми кажеш и на мен.
	— Измъкни ме оттук и ще ти кажа.
	— Кажи ми и ще те измъкна от тук.
	— Когато получиш информацията, какво ще ти попречи просто да ме зарежеш в килията?
	Очите на Танит се разшириха. Самата невинност.
	— Думата ми на две не става.
	— Ще ти кажа, когато ме изведеш на свобода.
	— Ами ако те убият, докато бягаме? Тогава, след седмици сълзи, вопли и скръб по смъртта ти и мисли какво би могло да се получи между нас — защото между мене и тебе има връзка, не отричай — аз ще си остана с пръст в уста, дори няма да знам къде е кинжалът. Разбираш ли сега дилемата ми, тиквичке моя сладка? Моля те, спести ми разбитото сърце и ми кажи веднага.
	— Подиграваш ми се.
	— Само защото ме е грижа за теб. О, Кристоф, сега е нашият миг! Аз и ти, бейби. Ще те измъкна оттук, но вън ме чака гаджето ми, а теб, разбира се, те чака Елиза, а тя е толкова красива, няма да понеса мисълта да ме напуснеш заради…
	— Работиш за Елиза Скорн?
	— Разбира се.
	— Защо не ми каза? Заведи ме при нея, проклета да си! Защо ми губиш времето с тия палячовщини?
	— Защото ти си тоя, който ми плаща, за да те спася, Кристоф. Плащаш ми, като ми кажеш къде се намира кинжалът, който ми трябва, а аз винаги си взимам заплащането _в аванс_. Не постфактум.
	Ноктюрнъл грабна палтото си и го навлече.
	— С това трябваше да почнеш — изръмжа. — Кинжалът в момента е притежание на Йохан Старк.
	— Старк… Единият от старейшините на немското Убежище?
	— Да. Същият. Може ли вече да тръгваме?
	— Благодаря ти, Кристоф. Много ми помогна.
	— Измъкни ме от тук.
	— Не. Сега ще те убия.
	Мъжът замръзна.
	— Какво?
	— Боя се, че Елиза не желае да бъдеш спасен. А и всичките ти приятелчета там, в църквата ти. Нали се сещаш, ония хора, които изобщо не биха одобрили нито мен, нито дрехите ми, нито начинът, по който ги нося? Нали ги помниш, онези добрите и почтените? Е, те също те искат мъртъв.
	— Лъжеш.
	Танит измъкна меча си.
	— Тревожат се, че ще се разприказваш, ще почнеш да назоваваш имена.
	Ноктюрнъл заотстъпва. Беше пребледнял като платно.
	— Не съм казал и дума. Не съм казал нищо!
	— Но твоите скромни и смирени дружки не могат да поемат рискове. Решили са, че ще е по-добре за всички — освен може би за теб самия — да бъдеш ликвидиран.
	— Не, не. Мога да те заведа до кинжала.
	— Сама ще си го намеря.
	Ноктюрнъл падна на колене.
	— Моля те…
	— Не ми се моли. Опошляваш момента.
	— Имай милост!
	Танит се усмихна с черните си устни, черните вени плъзнаха и изпъкнаха под кожата й.
	— От това вече нямам.


>	16.
>	Другото тук

	На път към Дъблин Скълдъгъри се обади по телефона да поръча да приготвят самолет, който да откара него и Валкирия до Швейцария. Когато затвори, обясни, че Гастли звучал особено измъчен. Явно Върховният съвет отново напомнял за себе си, а от всички части на страната продължавали да постъпват обаждания за нови тревожни прояви на магия у смъртни. Скелетът зави при следващата отбивка вдясно.
	Валкирия въздъхна.
	— С поредния инцидент ли отиваме да се разправяме?
	— Не — увери я Скълдъгъри. — Е, може би. Изчезнал магьосник, някой си Патрик Зебек. Елементал. Последно е видян в петък следобед.
	— Е? Магьосници постоянно изчезват.
	— Смятам, че трябва да се срещнем с жена му, да видим тя какво ще ни каже. Това изчезване може да има връзка с цялата каша със смъртните с магически способности.
	— Защо? Какво ти каза Гастли?
	— Спомена нещо за потоци светлинна енергия, издигала се към небето. Проява на магия на публично място навярно сочи още смъртни, овладели магическа сила. Това не възбужда ли любопитството ти?
	Валкирия помисли за момент.
	— Не. Но то, моето любопитство, много трудно се възбужда. Предпочитам да не давам прибързани оценки.
	— И това е достатъчно.
	Паркираха близо до центъра и повървяха няколко минути до квартала, в който се намираше апартаментът на Патрик Зебек. Вратата им отвори съпругата му, французойка с уморени очи.
	— Тъкмо говорехме с него по телефона — започна тя. — За какво ли беше, май за котката на съседите и тогава той ми каза, че вижда някакви светлини в небето. Потоци енергия. Казах му да се обади веднага в Убежището, но той реши, че оттам няма да успеят да стигнат навреме до мястото. Каза, че някой смъртен може също да забележи светлините и да разбере, че не са фойерверки. Обеща, че ще ми се обади веднага, щом разбере за какво става дума. Това… Това беше последният път, в който разговарях с него.
	— Знаете ли къде е бил, когато е видял светлините? — попита Скълдъгъри.
	— Караше през Монктаун. Каза обаче, че потоците били на километри от него. Не уточни в коя посока. С Патрик се чуваме на всеки няколко часа, той никога не пропуска да ми се обади, а за три дни без вест и дума не може да става. Нещо лошо се е случило с него, сигурна съм — жената покри устата си с длан. — Моля ви, детективе, намерете съпруга ми.
	— Ще се постараем — отвърна Скълдъгъри.
	Докато крачеха обратно към колата, Валкирия усети, че ръката отново я заболя. Скълдъгъри говореше за нещо, което току-що му беше хрумнало, нещо за Грета Дапъл.
	— Тя спомена, че рожденият ден на Уолдън е тази събота — рече скелетът, — което означава на първи май, тоест на първия ден от лятото. Съвпадение? Едва ли. Но дали старото гадже на Аргедион има нещо общо със смъртните, които развиват магия? И какво общо има самата тя с Лятото на светлината?
	Болката се разпространяваше и полека премина в тъпо, но постоянно туптене, което Валкирия усещаше буквално в гърдите си. Светът наоколо затрепка и момичето спря на място, внезапно замаяна.
	— Леле майко.
	Скълдъгъри я хвана за ръката и я дръпна зад един ъгъл.
	— Валкирия, погледни ме.
	Образът на скелета затрепка бързо и силно, а в следващия миг целият свят изчезна. Валкирия залитна и подпря гръб на стената зад себе си.
	— Какво става? Скълдъгъри? Всичко изчезна. Какво не е наред с…
	Но тогава и Скълдъгъри изчезна, изчезна и сградата зад гърба й, момичето политна назад и падна в някаква локва. Отне й няколко секунди, за да се осъзнае.
	— Флетчър! — повика Валкирия. Никакъв отговор. Просто ей така се беше оказала насред локва в някаква мръсна странична уличка.
	Не познаваше това място.
	Скълдъгъри беше изчезнал.
	Беше съвсем сама.
	Изправи се. Това трябва да беше номер на Флетчър. Той беше единственият останал жив телепортатор. Никой друг на света не можеше да стори нещо подобно. Момичето измъкна мобилния телефон от джоба си. По някаква немислима причина той сочеше, че няма обхват. Но нейният телефон винаги имаше обхват.
	Тя закрачи и излезе от уличката. Сградите наоколо бяха стари, стари и занемарени, и малки, направени от тухли, камък и дърво. Подмина я мъж, облечен в дрехи с цвят на кафява кал. В другата посока пък вървеше жена, облечена в същия цвят. Валкирия я последва, докато излезе на по-широка улица, но още на първия ъгъл се закова на място и заотстъпва назад. Всички хора наоколо бяха облечени в кафяво. Кафяви панталони, кафяви ризи, кафяви палта. От друга страна, дрехите не приличаха на униформа, а изглеждаха така, сякаш кафявото беше единственият цвят, който се продаваше в магазините.
	Валкирия пристъпи пак напред и тогава неочаквано хората по улицата започнаха да се обръщат кръгом, когато я приближаваха, сменяха рязко посоката или, ако погледът им случайно попаднеше върху нея, рязко вдигаха глави към небето или забиваха очи в краката си. Изведнъж момичето, облечено от глава до пети в черно, се почувства като бяла врана. Две жени приближиха и тя пристъпи към тях.
	— Извинете?
	Жените бързо-бързо я отминаха, навели глави, преструвайки се, че изобщо не я виждат.
	— Ей — опита отново Валкирия. — Ей, здравейте. Извинете?
	— Трябва да се махаш.
	Момичето се обърна. Срещу нея стоеше мъж на над четирийсет години в същите кафяви дрехи като останалите. Оплешивяващ и необръснат.
	— Къде съм? — попита Валкирия.
	— Явно не там, където ти е мястото — отговори мъжът. — Направи си услуга, направи услуга и на всички нас и си върви. Моля те.
	И той отмина. Валкирия го последва.
	— Не знам къде се намирам. Моля те, кажете ми къде съм.
	— Педжънт стрийт — рязко отвърна мъжът.
	— Питам в кой град съм.
	— В Дъблин.
	Момичето продължи подире му.
	— Това не е Дъблин. Познавам Дъблин и това не е… — внезапно я порази една мисъл. Ужасна, смайваща мисъл. — А коя година е?
	— Година?
	Така всичко се връзваше. Старите сгради. Фактът, че наоколо нямаше и следа нито от автомобили, нито от каквато и да било технология. Беше се върнала във времето.
	— Кажете ми коя година сме в момента.
	Мъжът рязко се закова на място и я зяпна с разширени от страх очи.
	— Ти си магьосница — каза.
	Валкирия примигна.
	— Ъм…
	Мъжът заотстъпва.
	— О, Господи… Ти си една от тях. Моля те, не ме убивай. Исках само да помогна. Нямах нищо друго предвид.
	Валкирия продължи след него, вдигнала ръце, за да се опита да го успокои.
	— Познаваш ли други магьосници?
	— Нищо не знам, кълна се. Аз съм никой.
	Момичето плесна с ръце пред лицето му и мъжът рязко дръпна глава назад.
	— Ей! Слушай ме. Няма да ти направя нищо лошо. Просто искам да разбера някои неща. Не съм от тук и не знам какъв е редът. Казваш, че това е Дъблин? Кой век сме в момента?
	Мъжът я изгледа, сякаш беше смахната.
	— Век ли? Ами двайсет и първи.
	О, не се беше върнала във времето. Хубаво.
	— Какво се е случило? — продължи да пита тя.
	— Как така?
	— Искам да кажа, какво се е случило тук? Къде са колите и уличното осветление, защо всичко е толкова мръсно и старо? Защо всички са облечени в еднакви дрехи?
	— Не искам неприятности.
	— Отговори на въпросите ми.
	— Но аз не разбирам какво искаш да кажеш! Нещата винаги са си били такива, каквито са сега.
	— Не — отвърна момичето. — Не е вярно. Дъблин е по-голям и по-светъл, и по-лъскав, и… Добре де, не _е много_ по-чист, но хората в Дъблин със сигурност носят по-хубави дрехи. Не знам каква игра играеш, но това не е Дъблин, аз знам, че не е Дъблин, ясно ли ти е? Това…
	И тогава всичко й стана ясно. Надир, маневристът през измеренията. Болезненото туптене в ръката. Каквото и да й беше сторил, когато я стисна в затвора, това беше резултатът от докосването му.
	— Аз съм в паралелна реалност — каза си тихо.
	Оплешивяващият мъж я изгледа.
	— Моля?
	— Аз не съм от този свят — обясни му момичето. — Разбираш ли? Аз идвам от свят _като_ този, но… различен. Ние имаме коли и електричество, и… Всъщност, тук защо положението е такова? Защо нямате автомобили?
	— Не знам — отвърна разстроено мъжът. — Колата нещо като карета ли е? Имаме карети. Теглят ги коне. Мога да ти покажа къде ги държат.
	Валкирия се огледа.
	— Няма нужда. Но тук има магьосници, нали? Може би те ще могат да ми помогнат.
	Мъжът пребледня.
	— Не искаш да ги срещаш.
	— Защо не?
	— Ако не ги познаваш, значи и не искаш да ги познаваш! Трябва да си вървиш. Веднага. Трябва да бягаш.
	Една жена наблизо се обърна кръгом и размаха кърпичка близо до тялото си. Оплешивяващият мъж също се завъртя на пети.
	— Идват.
	— Кои? — попита Валкирия. — Какво става?
	Вместо отговор мъжът я улови за ръката и я повлече далеч от улицата. Затичаха между две сгради. Мъжът прескочи някаква ограда и Валкирия го последва.
	— Какво става?!
	Мъжът не отговори. Поведе я към някаква рушаща се постройка. Входната врата зееше отворена, дъските по пода бяха изгнили. Момичето го последва нагоре по стълбите и до прозореца на един от горните етажи.
	— Надзирателите на чувствата патрулират — рече най-сетне мъжът. — Някои от тях четат мисли. Когато ги видиш, просто трябва да се опиташ да не мислиш за нищо, да се съсредоточиш върху това да си напълно празен. В противен случай ще усетят мислите ти и ще дойдат за теб. Те отведоха жена ми преди седем години. Тя не знаеше, че са наблизо и те я грабнаха от улицата, отведоха я. Оттогава не съм я виждал.
	— Това е ужасно.
	— Ето ги, онези в бялото — каза мъжът. — Това са Надзирателите на чувствата.
	Валкирия пристъпи до мръсния прозорец. Долу по улицата минаваха деветима души, трима от които бяха в бели роби с качулки, скриващи лицата им. Вървяха бавно, сключили ръце като за молитва. В кръг около тях крачеха още шестима, облечени в аленочервено. Под робите носеха широки одежди и черни ботуши. На гърбовете им бяха преметнати коси.
	— Това пък са Червените качулки — обясни с горчивина мъжът. — От тях няма смисъл да бягаш. Много са бързи. Няма смисъл и да се биеш с тях. Твърде силни са. А остриетата им… веднъж видях как разсякоха един човек на две, сякаш беше от хартия.
	— Секачи — отбеляза Валкирия. — Наричат се секачи. Или поне така ги наричаме там, откъдето идвам. А и при нас са облечени в сиво, не в червено.
	— Е, тук се наричат Червените качулки — отвърна мъжът. — Ако някой от тях се приближи до теб, трябва да се предадеш. Да си спестиш болката. — Мъжът отстъпи от прозореца, но Валкирия остана на място, взряна надолу. На гърдите на всяка роба беше извезан знак — два кръга, един голям и един по-малък, леко застъпени един в друг. Момичето наблюдаваше как Надзирателите и телохранителите им вървят напред, как хората забавят крачка при приближаването им и напълно спират, докато ги чакат да отминат. Да се обърнеш и да побързаш да се отдалечиш явно беше знак, че криеш нещо, затова хората предпочитаха да спрат, да наведат глава и да затворят очи. Вероятно се съсредоточаваха върху мисълта, че са напълно празни.
	Един от Надзирателите обърна глава, качулката му леко се отмести. Той пристъпи вън от кръга, бавно приближи млада жена с остригана късо коса. Тя беше затворила очи, но без съмнение чуваше стъпките на магьосника. Цялото й тяло се скова и дори от мястото си Валкирия виждаше как лицето й се изкриви от обхваналата я паника.
	Все така бавно Надзирателят я обиколи от всички страни. Раменете на жената се затресоха. Тя плачеше, но очите й оставаха затворени.
	Втори Надзирател излезе от кръга и се присъедини към първия. От огромния му ръкав се подаде бледа ръка и леко докосна главата на жената. Тя се дръпна и зарида, краката й се подгънаха и тя падна на колене. Вдигна поглед към Надзирателите, но те заотстъпваха от нея, а напред пристъпи един от Червените качулки. Стисна жената за ръката и я изправи насила на крака.
	— Хванаха някого — тихо се обади Валкирия. — Едно момиче. Не е много по-голяма от мен.
	Някъде изотзад оплешивяващият проговори безстрастно:
	— Ще я отведат в Двореца. Каквито и тайни да крие, те ще се изсипят от нея и ако са достатъчно страшни, тя ще бъде убита. Ако не, ще я затворят.
	— Сигурно има някой, който се бори срещу всичко това.
	— Има — отвърна мъжът. — Поне така мисля. А може и да са легенда, бабини деветини, които разказват на децата вечер. Няма да се изненадам. Всеки един магьосник, когото съм срещал през живота си, е мразел смъртните. Смятам, че е наивно да мислим, че някъде има и магьосници, които се борят за нашата защита.
	— Аз съм магьосница — отвърна Валкирия, — и ще се боря за вас. Поне докато съм тук.
	Мъжът сви рамене.
	— Ами тогава слез долу и спаси момичето.
	Валкирия се поколеба.
	— Онези са деветима.
	— И са хванали просто едно смъртно момиче — кимна мъжът. — Едва ли си струва рискът.
	Валкирия го изгледа напрегнато.
	— Не това имах предвид. Имах предвид, че човек трябва да подбира битките, в кои го да участва. Да се хвърля долу презглава само ще ми струва живота и тогава наистина никой не би имал полза от мен.
	— А сега кой има полза от теб?
	— Нямам намерение да умирам заради някого, когото не познавам, при това в реалност, която не разбирам. Това дори не е моето измерение, за Бога!
	— Права си. Никой не очаква от теб да си правиш какъвто и да било труд.
	— Бездруго нямам шанс. Ако вашите Червени качулки са същите като нашите секачи, то дрехите им са неуязвими за всякаква магия. Срещу деветима магьосници няма да оцелея и две секунди — докато говореше, момичето отново хвърли поглед през прозореца. Един от Червените качулки мъкнеше по улицата младата жена, вече окована в белезници. Останалите заедно с Надзирателите, продължиха напред в противоположната посока и Валкирия ги изгуби от поглед. Младата магьосница обърна очи към Червената качулка и младата жена.
	— От друга страна… — промърмори.
	— Какво от друга страна?
	— Може би имам шанс срещу един от тези — червените.
	Тя направи крачка към вратата, но мъжът й препречи пътя.
	— Не.
	Валкирия повдигна вежда.
	— Не?
	— Не бива.
	— Нали току-що каза…
	— Казах го, защото не смятах, че изобщо ще се опиташ да направиш нещо. Имаш ли представа какво ще се случи, ако някой от Червените качулки бъде нападнат? Ще обърнат града наопаки, за да намерят виновника. Ще изтезават, ще убиват, ще си излеят гнева върху невинни хора. Не бива да се намесваш.
	— Но това момиче…
	— Тя е една от безбройните, които всяка седмица биват отвеждани направо от улицата. Не можеш да спасиш всичките, а ако спасиш един, ще влошиш страшно нещата за всички нас, останалите.
	— Значи никой нищо не предприема? Как очакваш нещата да се променят, ако не сте готови да отстоявате правата си?
	Мъжът се разсмя.
	— Аз _не очаквам_ нещата да се променят! Така е устроен светът и толкова. Онези, които владеят магията, властват и живеят вечно, а онези, които не притежават магически сили, работят и загиват. Мислиш ли, че във Франция положението е по-различно например? Или в Англия? Или в онова, което е останало от Америка? Навсякъде е същото — гласът му се смекчи. — Виж, благодаря ти, че искаше да опиташ да помогнеш. Оценявам го, макар че вече се съмнявам, че си магьосница, а не някаква луда.
	Валкирия щракна с пръсти и оплешивяващият се дръпна рязко от появилото се в дланта й огнено кълбо.
	— Окей — избъбри. Магьосница си.
	Момичето угаси пламъците.
	— Тъй като не си от тук — продължи мъжът, — трябва да се опиташ да се прибереш у дома колкото можеш по-бързо, преди да си направила нещо, което да навлече тежки последици за всички нас, на които ще ни се наложи да останем тук.
	Момичето въздъхна.
	— Прав си. Ще ми трябва помощ обаче. Един маневрист ме изпрати тук и сега ще ми трябва друг, за да ме прати обратно.
	— Не знам какво е това „маневрист“, но може би трябва да откриеш Съпротивата и да провериш дали те не познават някой такъв.
	— Това ли са магьосниците, които защитават смъртните?
	— Да. Но не знам къде се крият.
	— Леле — отвърна Валкирия. — Много ми помагаш.
	Мъжът сбърчи чело.
	— Никак даже не ти помагам.
	— Вярно. Употребих сарказъм. Нямате ли сарказъм във вашата реалност?
	Мъжът не отговори и момичето направо пребледня.
	— Господи Боже. Няма сарказъм? О, горките хора!
	— Не знам какво означава тази дума.
	— Сарказъм? Вид шега, при която казваш едно, а имаш предвид съвсем друго.
	— Аз… Пак не разбрах.
	— Няма проблем, не е нужно — момичето го потупа по ръката. — „Сарказъм“ просто означава, че към момента аз съм най-остроумният човек на света.
	Поеха обратно към стълбите, като този път водеше Валкирия. Цялата сграда скърцаше под стъпките им. Момичето сложи ръка на перилата, понечи да стъпи на първото стъпало и чу как мъжът зад гърба й ахна.
	На долната площадка стоеше Червена качулка.


>	17.
>	Да държиш демона под контрол

	Валкирия изруга, блъсна оплешивяващия обратно в помещението зад тях, но тогава втора Червена качулка нахлу през прозореца с трясък.
	Валкирия изтласка въздуха насреща му, но воинът продължи напред през ударните вълни, а косата в ръцете му проблесна. Мина през шията на оплешивяващия мъж и му отсече главата. Валкирия отново измести въздуха, подхвана рухващото на пода тяло и го запрати срещу убиеца му — тялото блъсна Червената качулка и го събори. Момичето усети движение във въздуха зад себе си и се наведе, като на косъм избегна косата на Качулатия от стълбището. Хвърли се напред, претърколи се по пода, за да се добере до разбития прозорец. Скочи през него и полетя към улицата, протегна ръце, за да омекоти падането. Изведнъж остра болка прониза мислите й, момичето се запремята и тежко се стовари на земята.
	Пред нея стояха тримата Надзиратели на чувствата, атакуваха мозъка й, забиваха мислени игли в съзнанието и. Погледът й се замъгли. Фигури в червено пристъпваха отляво. Валкирия се опита да се изправи, но не успя. _Разкарайте се от ума ми_, каза гласът в главата й. Болката се удвои и Валкирия изкрещя. Болката, агонията вече не беше само в мозъка й, беше навсякъде. Проникваше в самото й _Аз_. Попиваше в самото й _същество_. Чувстваше ги, мислените игли — ръгаха, мушкаха, дълбаеха. Атакуваха ядрото на самата й личност. Затова тя ги атакува в отговор.
	_РАЗКАРАЙТЕ СЕ ОТ УМА МИ!_
	Надзирателите залитнаха, болката изчезна и Валкирия напрегна всички сили да попречи на Даркесата да излезе и да я овладее. Протегна рязко ръце надолу, вятърът я грабна от улицата и изхвърли нагоре, точно когато Червените качулки се протягаха към нея. Момичето се издигна към небето, после тупна на един покрив и на секундата хукна да бяга.
	Докато изместваше въздуха, за да си помага при скоковете от покрив на покрив, тя се мъчеше да си даде сметка за точното си местоположение. Това в края на краищата си беше Дъблин, макар и различен от онзи, който познаваше. В някакъв момент от историята на тази реалност се беше случило нещо значимо, което не съществуваше като събитие в собственото й измерение. Но все пак наоколо трябваше да има ориентири, които да разпознае, които да й помогнат да разбере къде е.
	Скочи силно нагоре, стъпи на поредния покрив, по-висок от останалите, и насмалко не падна от изненада. Пред очите й се ширнаха извивките на реката Лифи, но на отсрещния й бряг се извисяваше стена, каквато Валкирия никога не беше виждала. Стената следваше реката, всичките й меандри и завои, надвиснала на водите на Лифи на височина от най-малко четирийсет етажа, че и повече. Явно единственият вход в нея беше мостът О’Конъл, който опираше в две масивни порти. А отвъд всички кули и шпилове вътре се издигаше сграда, подобна на катедрала или на дворец, по-висока дори от стената.
	— А ти коя си?
	Валкирия се извъртя. На покрива до нея стоеше мъж и й се усмихваше. Беше хубавец, с тънки, засукани нагоре мустачки. Красиво облечен, а обувките му — лъснати като огледало. Изглеждаше така, сякаш не е работил и един ден през живота си.
	— Аз съм Валкирия — каза момичето. — А ти кой си?
	— Александър Ремит, на твоите услуги — мъжът дори се поклони. — Мога ли да узная кой прословут вятър те е довял насам?
	— Просто взех погрешния завой.
	— О, разбирам. Гостуването ти тук всъщност е една голяма грешка явно?
	— Нещо такова.
	— Тогава да те оставям на мира, а?
	— Ако не възразяваш.
	Валкирия закрачи по покрива. Мъжът я последва, крачейки успоредно с нея, но на известно разстояние.
	— И нямаш абсолютно нищо общо със Съпротивата? — попита той. — Или с магьосника, който я ръководи?
	— Абсолютно нищо общо.
	— Валкирия — какво прекрасно име! Боя се, че ми е малко трудно да ти повярвам. Струва ми се, че послъгваш. Струва ми се, че си агент на Съпротивата, пратен да ни шпионира или дори да извърши опит за покушение.
	— Съвсем не.
	— В такъв случай, няма да имаш нищо против да ме придружиш до Двореца в качеството на моя гостенка?
	— Всъщност ще имам нещо против.
	— Жалко. Ето ме мен, протегнал маслинена клонка, а ти отказваш да я приемеш. Нищо не ме задължава да бъда учтив, знаеш. Нападнала си Надзиратели и Червени качулки. Подобно престъпление се наказва със смърт.
	— Просто се опитвам да се върна у дома, Александър.
	— А къде е твоят дом, Валкирия?
	Момичето сви рамене.
	— Не и тук.
	Двамата спряха да крачат и мъжът извади от джоба си чифт белезници.
	— Имаш вид на интелигентно момиче. Прояви разум и си сложи тези.
	— Няма начин.
	— Това много ме натъжава.
	— След малко ще ти се стъжни още повече.
	Ремит изчезна. Телепортатор. В секундата, в която тази дума се появи в съзнанието й, тя вече се извърташе, замахнала с юмрук. Беше прекарала достатъчно време с Флетчър и знаеше, че първият му ход винаги е да се телепортира непосредствено зад врага. Замахна на сляпо и почти се изненада, когато юмрукът й срещна челюстта на Ремит. Магьосникът се извъртя на място, обърна очи и краката му се сгънаха. Рухна на покрива.
	Валкирия закопча ръцете му зад гърба със собствените му белезници и го зачака да се събуди. Ръката й, ръката, за която я беше стиснал Надир, отново започваше да пулсира болезнено.
	— Арестувана си — измрънка Ремит.
	— Тихо или ще разкажа на всички, че съм те закопчала с твоите си белезници.
	Пулсирането се влоши, точно както беше станало одеве, точно преди да премине през измеренията.
	— Главата ти скоро ще легне на дръвника — отвърна магьосникът, опитвайки се да застане на колене. — Никой не смее да напада…
	Гласът му заглъхна за момент. Самият _той_ сякаш стана някак мътен. Всъщност, _всичко_ наоколо беше мътно. Валкирия отстъпи, зави й се свят. Светът затрепка. Ремит не забеляза, защото беше твърде зает с опитите си да седне.
	— Първо ще бъдеш изтезавана — говореше той. — Ще изтръгнем всяка незначителна малка тайна от малкото ти незначително мозъче.
	Мъжът се изправи на крака, макар и малко несигурно, а Валкирия не направи опит да го спре.
	— Ще молиш за милост. Всеки магьосник, когото залавяме, се отрича от Съпротивата и моли за милост. Ти с нищо не си по-различна. Всъщност, така като те гледам, няма да изкараш повече от няколко часа — той залитна, все още замаян. — Бас ловя, че в деня, в който те заловят, ще се закълнеш във вярност на Меволент още преди залез-слънце.
	Валкирия вдигна удивен поглед към него, после светът затрепка още по-силно и изчезна, самата тя се оказа в някаква стая, падна на пода и си удари силно главата.
	Кофа и парцал. Препарати за почистване. Килер.
	Валкирия се изправи, разтривайки удареното място. Тихичко открехна вратата и излезе в коридора на някакъв хотел. Изтича до най-близкия прозорец и плъзна поглед над Дъблин. Нейния Дъблин. Измъкна мобилния. Четири пропуснати повиквания, всичките от Скълдъгъри. Натисна ОТГОВОР и зачака скелетът да вдигне.
	— Здрасти — рече. — Върнах се.

	* * *

	Старейшините бездруго си имаха сума ти проблеми, а сега се налагаше да се занимават и с приключенията на Валкирия в страната на чудесата. Докато разговаряха, момичето се чувстваше странно виновно, сякаш отвличаше вниманието им от други, по-належащи въпроси. Гастли се втурна в залата на секундата, трескаво питайки момичето дали е добре, дали не е ранена. Ревъл изглеждаше така, сякаш искаше да стори същото, но в крайна сметка се насили да седне на стола на Върховния маг и да се държи като професионалист. Мадам Мист не прояви абсолютно никакъв интерес.
	Валкирия им разказа всичко, което й се случи, като повтори точно историята, която първо беше разказала на Скълдъгъри, прескачайки ругатните и някои подробности. Почти беше стигнала до момента, в който Ремит беше споменал Меволент, когато влезе Типстаф, извини се напоително, забърза към Ревъл и му зашепна в ухото. Ревъл го изслуша и му благодари с въздишка.
	— Трябва да тръгвам — рече. — Важни задължения и прочее. Валкирия, радвам се, че си добре, наистина, и задължително искам да чуя историята до края, но в момента работата ме зове. Гастли ми каза, че самолет ви чакал да ви закара до Алпите.
	Скълдъгъри наклони глава.
	— Няма да ходим.
	Ревъл се смръщи:
	— Няма ли да ходите?
	Валкирия направи същата физиономия:
	— Няма ли да ходим?
	— Не можем — отвърна скелетът. — Трябва да намерим Надир и да го накараме да оправи онова, което й е причинил.
	— Търсенето на Аргедион е по-важно — отвърна Ревъл. — Трябва да го спрем преди още смъртни да придобият магически сили. Ти сам каза, че Зебек сигурно е убит от такъв смъртен. Решаването на този въпрос е приоритетно.
	— За теб може би. Но Валкирия може да бъде пратена всеки момент отново в онова измерение и най-важното сега е да накараме Надир да спре това.
	Ревъл поклати глава.
	— Не ме карай да ти напомням, че съм ти началник, Скълдъгъри. Зад всички шегички и майтапи аз все пак съм Върховният маг. Ти ме убеди да приема поста, помниш ли? Заради теб съм тук и заради теб съм в положение да ти наредя да продължиш търсенето на Аргедион като пръв приоритет. Ако Валкирия бъде върната в онова измерение, тя ще може да се погрижи за себе си, не е малка. Веднъж успя да се върне, нали? Пак ще успее. Просто ще трябва да стоиш настрана от всички неприятности, докато си там, нали, Валкирия?
	— Има нещо, което още не сме ви казали — добави Скълдъгъри — относно мястото, където е била.
	— Там — допълни Валкирия — Меволент е още жив.
	Ревъл се опули.
	— Тяхната история вероятно съвпада с нашата — обади се пак Скълдъгъри — до момента на смъртта на Меволент. Очевидно там той е оцелял. И сега е на власт.
	— Трябваше да го видите — каза Валкирия. — Там магьосниците контролират всичко. Смъртните живеят в непрекъснат ужас. Хора изчезват безследно и никога не се връщат. Има изтезания и екзекуции, долавящи патрулират по улиците и подслушват мислите на хората.
	— Ами ако Валкирия отново бъде върната там — добави Скълдъгъри — и я заловят? Ако Меволент започне да я разпитва? Ами ако когато тя се върне — _ако_ изобщо се върне — в момента на завръщането той я е докоснал и се върне заедно с нея? Искаме ли Меволент да се разхожда на свобода из нашата реалност? Веднъж се отървахме от него, но там той е разполагал с още сто години да увеличи мощта си.
	Гастли седна безсилно на мястото си:
	— Може да ни нападне — рече той тихо. — Може да пусне Котва-провлак между измеренията. Може да отваря и затваря портала, когато си пожелае.
	— А и вече разполага с телепортатор — допълни Валкирия.
	— Той не му и трябва — обади се мадам Мист. — Диаблерията имаха нужда от Флетчър Рен, защото тяхната Котва се простираше между нашия свят в това измерение и друг свят в съвсем друго измерение. А Котвата на Меволент ще му служи за връзка просто между два алтернативни варианта на един и същи свят.
	— Което означава — допълни Гастли, — че ще му е още по-лесно. Ще може да пренася със себе си цели армии.
	Ревъл се поколеба за миг, после поклати глава.
	— Това, са хипотези — каза, — докато Аргедион със сигурност съществува. Остават само няколко дни до началото на Лятото — каквото и да означава това! — а времето, за което трябва да докажем пред Върховния съвет, че можем да се справим с положението без тяхната „помощ“, е още по-ограничено. Ще наредя да докарат Надир тук, така че да можете да говорите с него, щом се върнете, но Аргедион е най-непосредствената заплаха към момента и за да го неутрализираме, са ни необходими всичките ни ресурси и целият личен състав. Скълдъгъри, Валкирия, съжалявам, но без вас не можем да решим въпроса.
	Скълдъгъри отвори уста да отговори, но Валкирия сложи длан на ръкава му. Да открият Аргедион означаваше да открият затвора му, а да открият затвора му, означаваше, че семейството й имаше шанс да оцелее.
	— Разбираме — каза момичето. — Най-напред ще се погрижим за Аргедион.
	Скълдъгъри я погледна, но не каза нищо.


>	18.
>	Буркан с изглед

	Ако си глава в буркан, животът за теб е съвсем простичък.
	Първо на първо, на Скейпгрейс не му трябваха панталони. Нито обувки. Нито пък ризи. В интерес на истината, към момента самата концепция на облеклото като такова нямаше ни най-малко отношение към неговите желания и нужди. Шапките правеха изключение. Можеше да носи шапки. Можеше да носи богата гама от модели във всякакви форми и стилове. Сламени шапки, каубойски шапки, бомбета. Списъкът можеше да се продължи още доста. Борсалино, шапки-идиотки, барети и панамени шапки. Цилиндри, калпаци, траперски шапки с опашка отзад. Шапки с широки козирки, шапки с тесни козирки, шапки без козирки. Можеше да носи фесове. Фесовете бяха яки. Не беше ли казал някой, че фесовете са яки? Скейпгрейс беше сигурен, че е чувал този израз. Пък и фесовете бездруго бяха яки, не беше нужно някой да го казва. И той можеше да ги носи. Можеше да носи всички видове шапки на света.
	Не и докато беше в буркана, разбира се. Вътре беше твърде тясно, пък и пълно догоре с формалдехид, за да не се разложи окончателно и малкото останала плът по главата му. Е, в буркана май можеше да носи само вълнена шапка или пък онези, ямайските, стига да не го притесняваше фактът, че вътре шапката щеше да се намокри. Реши, че не би носил рапърски бейзболни шапки. „Кралят на зомбитата“, мислеше си, „не бива да носи рапърски бейзболни шапки, нито пък от онези с мрежичката отзад, дето ги носеха шофьорите на тирове по американските шосета.“ Подобни шапки бяха под достойнството му. Чисто и просто.
	В положението си на отрязана глава би могъл да носи и слънчеви очила, но пречката се състоеше в това, че в момента имаше само едно ухо, а и носът му беше паднал. Последното се беше случило съвсем наскоро, при това в отсъствието на Бияча, така че Скейпгрейс беше принуден в продължение на три часа да гледа как окапалият му нос плува напред-назад из формалдехида. Преживяването беше най-малкото разстройващо. Никой мъж не биваше да вижда носа си в състояние на подобна самостоятелност.
	Когато Бияча се върна, той, разбира се, се разби от извинения. Хлипаше от срам, докато се мъчеше да улови носа във формалдехида с помощта на кепче за аквариумни рибки, което беше отмъкнал от някакъв зоомагазин. Всеки път, когато ръгваше неволно Скейпгрейс с кепчето, Кралят на зомбитата надаваше вой от болка. Не за първи път на Скейпгрейс му се приискваше да беше ухапал най-напред някого другиго.
	За да се влошат нещата още повече, бурканът беше поставен върху една маса, така че докато траеше борбата с носа, Скейпгрейс през цялото време беше принуден да гледа корема на Бияча. Няколко месеца по-рано идиотът някак си беше успял да се самоизкорми с една отварачка за консерви. Инцидентът, макар отначало изключително забавен, постепенно се беше превърнал в ужасно стресиращ за Скейпгрейс, тъй като вътрешностите на Бияча продължаваха упорито да изпадат навън. В опит да се задържи цял, Бияча беше омотал около кръста си чаршаф и в момента изобщо не осъзнаваше факта колко тъпо изглеждаше в тази си одежда. Освен всичко останало, чаршафът дори не вършеше кой знае каква работа, защото малко крайче напълно изсъхнало и спаружено черво беше успяло да се измъкне от превръзката и се кандилкаше весело при всяко движение на Бияча.
	Докато зомбито крачеше днес към Убежището обаче, мандахерцането на червото беше придобило почти хипнотичен ритъм — факт, в който Скейпгрейс беше твърдо убеден, тъй като идиотът носеше буркана, обърнат в погрешната посока. Внезапно и двамата се заковаха на място.
	— Какво сте вие, мътните да ви вземат? — попита някакъв магьосник.
	— Аз съм зомби — заяви Бияча, — а това е моят господар.
	— Господарят ти е буркан?
	— Не, господарят ми е _вътре_ в буркана.
	Скейпгрейс се опита да погледне нагоре, но продължаваше да вижда единствено корема на Бияча.
	— О, Господи, това е отвратително — рече магьосникът. Какво правите тук? Защо сте дошли? Искате да ви отървем от мъките ви ли?
	— Не! — стресна се Бияча. — Не, господине, покорно благодарим, но се чувстваме идеално в мъките си. Просто искаме да говорим с Кларабел. Тя работи с доктор Най? Негова асистентка е?
	— Знам я коя е. Лудата със синята коса. Тя очаква ли ви?
	— Не точно — отвърна Бияча, — но ние с нея сме приятели. Тя ще ни се зарадва.
	— Съмнявам се. Миришете адски лошо. Но, както и да е, можете да влезете. Но не правете поразии и не яжте никого!
	— Благодаря ви — каза Бияча и внезапно Скейпгрейс отново се оказа в движение, а крайчето черво се люшкаше напред-назад, напред-назад…
	Минаха през няколко двойни врати и Скейпгрейс чу гласа на Кларабел.
	— Джералд! — провикна се тя. Звук от тичащи крака, после мрак, когато момичето притисна Бияча в прегръдките си. Последваха няколко напрегнати мига на подплискване, но поне движението извъртя Скейпгрейс в буркана и той се накриви диагонално. Сега вече гледаше корема на Кларабел, вместо този на Бияча, което определено беше по-добре. Блузката й се беше повдигнала нагоре и зомбито виждаше пиърсинга на пъпа й. Едно малко сърчице.
	Кларабел отпусна прегръдката си и отстъпи крачка назад.
	— Мислех, че си умрял! Така де, ти _си си_ умрял, но си мислех, че си умрял както си му е редът, с онова умиране, след което вече никой не може да се разхожда насам-натам. Валкирия рече, че чудовищата в ония пещери сигурно са те изяли. Много се радвам, че не си изяден!
	— Благодаря ти — отвърна Бияча поласкан. Идиот. Най-сетне си спомни задачата си и постави буркана на поредната маса.
	Скейпгрейс трябваше да изчака плискащата се течност да се уталожи и тогава рече:
	— Здрасти — местопребиваването му към момента не беше много благосклонно и към гласовите му изпълнения. Всяка негова дума излизаше чрез бълбукащи мехурчета.
	Кларабел се огледа.
	— Кой каза това?
	— Аз — рече Скейпгрейс. — Погледни надолу. Не толкова надолу. Погледни нагоре. На масата. Виждаш ли буркана?
	Кларабел надникна през стъклото и цялата разцъфна в усмивка.
	— Леле! Скейпи! И ти си жив! О, толкова съм щастлива! — тя плесна с ръце от радост. Ако имаше ръце, Скейпгрейс би направил същото.
	Кларабел клекна, за да бъдат очите им на едно ниво и се намръщи.
	— Има нещо различно в теб.
	— Ами в буркан съм.
	— Да, може би той създава това впечатление. Да не си се подстригал?
	— Не. Но съм в буркан.
	Кларабел замърмори неразбрано, все още недостатъчно убедена.
	— Мисля, че си по-нисък, отколкото беше преди — обяви накрая.
	— Да — отвърна Скейпгрейс, — защото съм в буркан. Аз съм само глава.
	Кларабел сви рамене.
	— Ако се замисли човек, всички ние сме само глави. Единствената разлика между теб и нас е, че ние имаме и ръце, и крака, и тела и не живеем в буркани. Но бурканът ти е хубав. Откъде го взе?
	— Аз го намерих — обади се Бияча. — Беше пълен с бонбони, но аз го изпразних.
	— Толкова си умен!
	Бияча се изкикоти.
	— Благодаря ти.
	— Кларабел — рече Скейпгрейс, преди кикотенето да мине всякакви граници, — имаме нужда от помощта ти.
	— Нов буркан ли ти трябва? — попита момичето. — Май нямам толкова големи. Но имам една саксия. Би ли искал да живееш в саксия? Има дупка на дъното, но иначе е идеална.
	— Кларабел, положението ми е ужасяващо. Аз съм човек без тяло. Ако враговете ми ме нападнат, ще бъда беззащитен.
	— Ти имаш ли врагове?
	— Всички велики хора имат врагове.
	— Но ти лично имаш ли?
	— Аз… да. Аз съм… Аз съм велик човек.
	— О.
	— Освен това съм и Крал на зомбитата, а мнозина биха искали да убият Краля на зомбитата, защото се боят от мен и от моята армия от мъртъвци.
	— Имаш армия от мъртъвци?
	— Казвам го като… метафора.
	— Метафора на какво?
	— Метафора на… — Скейпгрейс се поколеба. — … на Бияча. Но от мен въпреки всичко се боят, а без тяло аз съм само… само…
	— Една глава — подсказа Бияча.
	— Млъкни, глупако.
	— Простете.
	Кларабел се отпусна на пети.
	— Как мога да ти помогна?
	— Трябва да говоря с доктор Най.
	— Ти вече го моли веднъж за помощ преди сума ти време. То ти каза „не“. А доктор Най реши ли веднъж нещо, не се отмята.
	— Казах му, че не трябваше да идваме — тихо се обади Бияча.
	Ако имаше врат, Скейпгрейс щеше да се обърне гневно към първия си подчинен.
	— Бияч!
	— Простете, господарю — побърза да отвърне Бияча, — но докторът не е кой знае колко благо същество и аз му нямам доверие. Чух, че изтезавал хора по време на войната. Чух също, че провеждал странни експерименти с живи същества.
	— И аз съм чувала същото прошепна Кларабел. — Чух, че веднъж превърнал човек в коза. Или беше коза в човек. Или пък коза в друга коза. Не знам, не си спомням.
	Сега и Бияча клекна до Кларабел и надникна в буркана. Гледката вътре не беше приятна.
	— Виждате ли, господарю? Да дойдем тук може би беше грешка. Веднъж молихме доктора за помощ и то ни каза да се махаме.
	— Това беше преди да се превърна в глава в буркан.
	— Мислиш, че докторът може да прикрепи обратно главата към тялото ти? — попита Кларабел.
	Скейпгрейс си даде момент, в който демонстративно да кипне от гняв.
	— Не виждам как ще стане, при положение че орда от плъхоподобни същества избяга с тялото ми и после така и не го намерихме. А и много добре знаем чия е вината за това!
	— Моя — мекушаво се обади Бияча.
	— Твоя — натърти Скейпгрейс.
	— Но, господарю, не можех едновременно да нося тялото ви _и_ вас.
	— А опита ли се? Опита ли се поне? Не. Не се опита.
	— Защото Белият секач сновеше из пещерите, както и Скълдъгъри Плезънт и Валкирия Каин, а Валкирия Каин и преди ви е наранявала.
	— Стига с извиненията! — ревна Скейпгрейс сред облак бълбукащи мехурчета.
	— Простете, господарю — промълви Бияча, навел ниско глава.
	— Скейпи — сгълча го Кларабел, — не бъди лош с Джералд. Той се старае, нали, Джералд?
	— Да — изскимтя Бияча.
	— А и не знам дали доктор Най въобще ще се съгласи да се срещне с вас. То е много заето точно в момента. Пак се занимава с топ секретните си проекти, за които не ми казва нищо, защото смята, че много приказвам и не може да ми се има доверие. Не ми позволява дори да надзърна. Чух при него друг глас с американски акцент и този глас каза една лоша дума. Искате ли да знаете коя? Започва с „ш“. Не е тази, за която си мислите. Друга е. Завършва на „п“. Искате ли да ви кажа думата? Думата беше „шруп“ — момичето набръчка чело. Чакайте. Това въобще не е дума.
	— Кларабел — обади се Скейпгрейс, — ти си напълно права. Помолих веднъж доктор Най за помощ и то каза „не“, но това си беше за тогава. Тогава бях просто едно зомби. И въпреки че тогава ни отказа, сигурен съм, че беше заинтригуван.
	— Доктор Най е „то“, а не „той“.
	— Че беше заинтригувано. Възможността да вдъхне обратно живот на едно зомби може би е отвъд неговите възможности.
	— При все това — извряка писклив дрезгав глас зад тях, — все пак ти отказах.
	Скейпгрейс се свъси. Видя реакцията на Бияча, когато доктор Най влезе в стаята, но идиотът отново не се сети да обърне буркана в правилната посока.
	— Разбира се, че ни отказа — високо проговори Скейпгрейс — и не мога да те виня за това. Да върнеш две зомбита към живота? Скука! Банално! Това не е задача, достойна за вашите дарби!
	Коленете на доктор Най изникнаха пред очите на главата. Краката му бяха невъзможно дълги и невъзможно гънки, престилката му беше мърлява, оцапана с кръв. Коленете се присвиха и цялото тяло на Най се огъна, когато съществото се наведе над буркана. Цирей вместо нос, малки жълти очички, уста, зашивана с гнил, пробил устните конец и всичко това се сгърчи в усмихната гримаса.
	— А работата, която ми предлагаш сега, вече е достойна за дарбите ми, така ли? — попита създанието.
	— Разбира се — отвърна Скейпгрейс. — Аз съм зомби глава в буркан. Аз съм уникален. Аз съм предизвикателство.
	— И какво искаш да направя?
	— Искам да ме прикрепите към ново тяло, докторе. Искам отново да живея.
	Най се засмя и се изправи, издигайки се далеч извън полезрението на Скейпгрейс.
	— Мисля да пропусна — рече то и се отдалечи.
	— Мога да ти платя — обади се Скейпгрейс.
	Най се поколеба. Главата виждаше дългите му пръсти, гърчещи се като грамаден паяк. Най отново се наведе, малките му очи надзърнаха в буркана, уголемени от стъклото му.
	— Колко?
	— Няма да ви дам пари, докторе. Ще ви платя с нещо много по-ценно.
	— Аз не съм сред най-търпеливите, зомби глава. Казвай какво предлагаш или…
	— Белия секач — произнесе Скейпгрейс. — Притежавам Белия секач.
	Най го наблюдаваше внимателно през стъклото.
	— Белият секач беше унищожен. Лорд Вайл го разкъса на парчета.
	— Така е, но дори и разкъсан, секачът остана жив. Парченце пръст на земята, потрепващо сред локвите кръв. Дясното му око беше непокътнато и се оглеждаше наоколо. Затова накарах Бияча да събере парчетата от Секача — всичките, едно по едно — и да ги сложи в отделни пластмасови кутии.
	— Тялото функционира ли?
	— Само трябва да го сглобите — отвърна Скейпгрейс. — Направете го, пришийте ме към ново тяло и Секачът е ваш.
	— След като пришиете и мен — обади се Бияча.
	— Няма да делим тялото — сряза го Скейпгрейс.
	— Имам предвид мое собствено ново тяло, господарю. Това гние и вътрешностите ми все изпадат.
	Скейпгрейс въздъхна.
	— Добре. Намерете ни нови тела, доктор Най, и можете да вземете Белия секач. Някой като вас, някой с вашия опит положително ще му намери приложение.
	Най се усмихна.
	— Сигурен съм, че ще му намеря приложение, зомби глава. Добре, имаш съгласието ми. Но помисли — идеята за пришиването на главите ви към нови тела е смешна. В края на краищата, главите ще продължат да се разлагат. Вместо това ще трансплантирам мозъците ви. Ще трябва да се сбогуваш с остатъците от лицето си.
	— Това вече _едва ли_ може да се нарече „лице“, докторе. Договорихме ли се?
	— Договорихме се, зомби глава. Договорихме се. Ще уредя нещата така, че твоят помощник-идиот да ми донесе частите от Белия секач през един таен частен вход и когато ги получа, ще направя така, че да заживеете отново.
	Моментът беше много драматичен, но Бияча го развали с едно тихичко:
	— Юпи!


>	19.
>	Скок от самолет

	Валкирия почти беше стигнала до Бентлито, когато Гастли я повика. Тя се обърна и го изчака.
	— Ето — рече шивачът като приближи и й подаде малка кутийка. — За пътуването.
	Валкирия отвори кутийката и извади съдържанието.
	— Маска?
	— Да ти пази топло — отвърна Гастли. — Освен ако не предпочиташ вълнена шапка и наушници?
	Момичето се усмихна.
	— Маската ще свърши идеална работа, благодаря ти.
	— От същия материал като дрехите ти е, но все пак не разчитай прекомерно на нея. Може да поема удари и да омекотява ефекта им, но ти все пак ще ги усещаш и ще те боли.
	— Но куршум не може да я пробие, нали?
	Гастли се поколеба.
	— Да — отвърна полека, — не може. Но хайде да ми направиш услуга и да не допускаш да те прострелят в главата. Маската няма да пропусне куршума, но силата от удара ще е достатъчна да те убие. Валкирия, моля те, гледай на маската като на нещо, което просто ще ти топли. Нищо повече.
	— Добре — отвърна момичето. — Благодаря.
	— В кутията има и ръкавици.
	— Ти си най-добрият, Гастли.
	— На публично място се обръщай към мен със „старейшина Биспоук“.
	Момичето примигна, а шивачът се засмя и се обърна към Убежището.
	— Такъв съм забавен — рече си сам на себе си.
	Валкирия се ухили и седна в колата до Скълдъгъри, и скелетът ги закара до частната писта, лично притежание на Убежището. Превозното им средство се оказа огромен товарен самолет, чийто вид подсказваше, че е участвал в световната война — в коя от двете, Валкирия не можеше да каже със сигурност. Беше голям, шумен и студен, като двамата магьосници разполагаха с цялото грамадно вътрешно помещение. Момичето си сложи новите ръкавици и се опита да поспи върху мрежите за прикрепяне на товарите, като й се струваше, че само дреме на пресекулки. Часове по-късно обаче я събуди Скълдъгъри.
	— Стигнахме — надвика той рева на двигателите.
	Валкирия седна. Наоколо вече цареше не просто студ, а вледеняващ мраз. Тя направи няколко сковани крачки и през едно от прозорчетата погледна към покритите със сняг алпийски върхове.
	— Леле — каза. — Като по телевизията.
	Скълдъгъри поклати глава.
	— Е, ето че отново успя да отнемеш вдъхновяващото чудо на една от най-впечатляващите гледки на света.
	Валкирия му се ухили.
	— Близо ли сме до летището?
	— Летище?
	— Извинявай, до пистата. До мястото, дето ще кацаме. Сещаш се, пистата. Както там се казва.
	— А — почна скелетът. — Боя се, че изобщо няма да кацаме. Пилотите не предвиждат спирки, направо се връщат в Ирландия.
	Валкирия се ококори.
	— Ще скочим с парашути? О, Господи, винаги съм искала да го направя!
	— Парашути — отбеляза Скълдъгъри. — Да, може би нямаше да е зле…
	Момичето сбърчи чело.
	— Нямаме парашути?
	— Че за какво са ни?
	— Защото… ще скачаме от самолет.
	— Че ти скачаш от прозореца на стаята си всеки ден.
	Валкирия го изгледа странно.
	— Има известна разлика, Скълдъгъри. Прозорецът на стаята ми не е на десет хиляди метра над земята.
	— Но нали при падането изместваш въздуха, за да се приземиш плавно? Тук е същото. Не знам какво толкова те притесни.
	— Не ме притеснява скокът — отвърна момичето. — Притеснява ме падането. Притеснява ме разпльокването.
	Скелетът я потупа по рамото.
	— Забавляваш ме — отбеляза и отиде в пилотската кабина.
	Валкирия потисна нервното напрежение, но не можа да изтрие усмивката от лицето си. Извади маската от джоба си и я нахлузи. Тя покриваше цялото й лице, с изключение на очите и устата, от задната страна дори имаше отвор, през който да извади хванатата си на опашка коса. Както всичко, изработено от Гастли, маската прилепваше идеално и момичето усети как й става значително по-топло.
	Скълдъгъри се върна с джипиес в ръката.
	— Шейсет секунди до мястото на скока — осведоми я той.
	Валкирия си сложи и ръкавиците.
	— Какво мислиш? Изглеждам ли зашеметяващо?
	— Абсолютно зашеметяващо.
	— Приличам ли на нинджа?
	— Нямаш ама нищо общо с нинджите.
	Момичето се огледа за някоя отразяваща повърхност и най-неочаквано видя огледало, закачено сред мрежите за товари. Може би служеше на десантчиците, когато си мажеха лицата с камуфлажен грим или нещо такова. Валкирия приведе глава, за да види колко зашеметяващо изглежда и усмивката й повехна.
	— Боже мили — рече. — Приличам на психопатка.
	— Нищо ти няма — окуражи я Скълдъгъри.
	— Гастли ми е направил психопатска маска.
	— Видът ти всъщност е доста запомнящ се.
	— Да, ако си падаш по психопати.
	— Глупости. Изглеждаш си съвсем нормално. Хайде, време е да скачаме от самолета без парашути.
	Все още навъсена, Валкирия го последва до вратата на товарния отсек. Двамата обърнаха очи към сигналната крушка. Зачакаха. Недоволната гримаса на момичето изчезна и по устните й отново плъзна широката усмивка.
	Крушката светна, скелетът отвори вратата и се хвърли навън. Вятърът го грабна и го отнесе на секундата. Още по-широко ухилена под маската, Валкирия се хвана за ръкохватката над вратата и с рев, предизвикан от прилива на чист адреналин, скочи след скелета.
	Мигновено се изгуби сред свистящия вятър. Планините бяха невъобразимо огромни, унищожително красиви, проснали се до хоризонта, който пък се премяташе безобразно, докато момичето падаше. Вледеняващият вятър нахлу в ръкавите й, под яката, нагоре под крачолите й. Момичето изкрещя отново, докато се премяташе надолу в студа.
	Скълдъгъри беше под нея, стиснал шапката си в едната ръка. А джипиеса в другата. Момичето го последва, двамата се гмурнаха право надолу, въртяха се и пикираха. Скелетът се справяше много по-елегантно, но на Валкирия не й пукаше. Току-що беше скочила от самолет без парашут. Смееше се с глас под маската.
	После, по примера на Скълдъгъри, разпери ръце и крака и започна да се рее. Изместваше въздуха, за да коригира посоката, насочвайки се настрани, за да заобиколи един връх. Не искаше падането да свършва. Никога не се беше чувствала толкова свободна, колкото тук горе. Единственият път, в който беше усещала същата самозабрава, беше когато беше Даркесата и летеше над Дъблин. Спомни си радостта й тогава, за момент й се отдаде, а после скри обратно спомена, затрупвайки го със срам и вина.
	Скълдъгъри забавяше скоростта, въздухът край него се гънеше на вълни. Валкирия улови вятъра, за да омекоти приземяването, опита се да го направи постепенно, напрягайки се да улови въздушните течения. Изгуби контрол и бясно полетя настрани и надолу, размаха ръце да се залови за нещо и попадна в порив, който я запремята право към планинския връх. Момичето измести отново въздуха и тромаво запропада още надолу, извика за помощ, а после отдолу се мернаха камъни и Валкирия успя да тушира силата на приземяването дотолкова, че, когато се стовари долу, не си счупи нищо. Претърколи се, сумтейки, и се хвана за нещо. Вкопчи се, опита се да се ориентира, да разбере накъде е горе и накъде — долу, а после Скълдъгъри се приземи, свел поглед към нея.
	— Е — отбеляза, — прояви ненужен драматизъм.
	После отмина нанякъде; миг по-късно Валкирия седна. Надникна над ръба на скалната площадка към великолепната шир на покритите със сняг Алпи. Красивите, девствено чисти Алпи, които за малко да я убият.
	Всичко я болеше. Студът нахлуваше през отворите за очи на маската и от него я болеше главата. Вратът й също замръзваше и я караше да трепери.
	— Мразя това място — каза момичето високо. Скълдъгъри не я чу. Тъпият алпийски вятър беше грабнал и отнесъл думите й. Тъпи Алпи.
	Валкирия се изправи сковано и забърза след скелета. Самолетът вече беше завил и се скриваше сред облаците, поел по обратния път.
	— Това са координатите — рече скелетът. — Трябва да сме близо.
	— Студено ми е.
	— Да си беше взела палто.
	— Мислех, че куртката ще ми топли достатъчно. Тук е наистина студено. Защо никога не ме водиш на хубави места? Някъде, където да има басейн и аз да си седя край него?
	— Имаш предвид някаква ваканция?
	— Не. Имам предвид случай, при чието разследване да мога да седя край басейн, да ми е топло и да хвана тен. Колко може да е трудно да си осигурим такъв случай?
	— При следващия ни случай — обеща скелетът, — ще ти осигуря възможности за седене край басейн.
	— Да, само за това те моля.
	— Хммм…
	— Какво?
	Скелетът приклекна. Момичето клекна до него.
	— Какво? — попита отново.
	Скелетът посочи някъде напред.
	— Виждаш ли това?
	— Кое, снега ли?
	— Отвъд него.
	— Още сняг?
	— Спри да гледаш снега.
	— Не знам какво ми сочиш! Планината ли ми сочиш? Да, Скълдъгъри, виждам планината. Трудно е да я пропусне човек. Все пак е планина — в далечината нещо помръдна, нещо, покрито с тъмна козина. Момичето се опули. — Господи! Това да не е Ужасният снежен човек?
	— Така излиза — отвърна Скълдъгъри.
	Момичето не различаваше фигурата ясно, но беше едра и космата. Валкирия се приведе към скелета и сниши глас:
	— Може ли да те питам нещо? Нали се сещаш за вампирите, върколаците, гоблините и прочее, ами, така де, има ли сред митологичните създания такова, което всъщност _да не_ съществува?
	— Естествено — отвърна скелетът. — Например еднорозите и леприконите. Те не съществуват. Чудовището от Лох Нес също не е истинско, просто е създание на име Бърт. Имаш ли други въпроси или можем да се заемем с непосредствения проблем?
	— Заеми се, моля.
	— Благодаря ти. Тук Йети, или Канг Адми, както още е известен, не е в естествената си среда. Всъщност, не мисля, че съм чувал за екземпляри, които да са се отдалечавали от Хималаите.
	— Може би този се е изгубил.
	— Или може би Тайрън Ламент го е довлачил тук за охрана.
	— Опасен ли е? Изглежда ми опасен. Колко е опасен — от едно до десет?
	— Ами, ако едно е котенце, а десет — Йети, бих казал, че е десет.
	— Господи, страшно искам да ти причиня болка.
	— Йети са силни, бързи и свирепи. Ако видиш някой от тях да тича към теб, вече е късно да бягаш. Затова трябва да останем скрити. Между другото, да си облечена от глава до пети в черно не е най-доброто решение за камуфлаж, ако ще газиш из снежни преспи.
	— Каза човекът в тъмносиния костюм.
	— Аха, да, но ако си сваля шапката, главата ми се слива с фона.
	— Тогава ще изглеждаш така, сякаш тъмносиният костюм се мотае насам-натам самоволно, а това е значително по-малко подозрително, признавам — Валкирия се огледа. — Ако Ламент е донесъл Йети, за да му служи за портиер, това означава, че самата _врата_, която снежният човек пази, трябва да е наблизо.
	— Оглеждай се за необичайни неща.
	— Искаш да кажеш, неща различни от камъни и снежинки.
	— Именно.
	Скелетът рязко спря и момичето сведе поглед надолу — в снега се мъдреше отпечатък от грамадна лапа.
	— Е, и? — рече Валкирия. — Нали вече знаем, че тук има Йети.
	Скелетът поклати глава.
	— Не съм сигурен дали онзи Йети, когото видяхме, е оставил тази следа. Неговите следи вече трябваше да са засипани, предвид това колко силно вали.
	— Това какво трябва да означава?
	Скълдъгъри я погледна.
	— Означава, че наоколо има повече от един Йети.
	Зад гърбовете им долетя ръмжене, Валкирия се извъртя, вече готова с огнените кълба в ръцете си, съществото връхлетя и момичето се приготви да се бие на живот и смърт.


	— Е — отбеляза Скълдъгъри, когато битката приключи, — това си беше освежаващо.
	Валкирия приседна, дишайки тежко.
	— То се опита да ми изяде главата.
	— Да, видях.
	— Буквано беше налапало главата ми.
	— Какво беше чувството?
	— Миризливо. Мокро. Ужасно. Точно каквото човек очаква, когато Йети се опита да му изяде главата. Психопатската маска ме спаси.
	Скелетът й подаде ръка и й помогна да се изправи.
	— Великолепно се справи.
	— Мислиш ли?
	— Непрекъснатото ти пищене определено го разколеба.
	— Да, нова тактика, сега я пробвам. „Напикаване от страх“ се казва. Мислиш ли, че другарчето му ме е чуло?
	— Едва ли. Вятърът отнасяше писъците ти в противоположна посока. Но предполагам, че трябва да се махаме, преди твоето Йети да се е върнало. Допускам, че ще е силно раздразнено.
	— Да, и мен да ме блъснат в урва, и аз ще съм раздразнена.
	Момичето закрачи след скелета в снега, пъхнала ръце под мишниците си. Държеше си устата затворена. Устните й замръзваха. Също и очите. Снегът полепваше по ботушите й и я теглеше надолу. Не мина много и Валкирия сериозно се умори.
	— Стигнахме ли? — попита най-сетне и се огледа за първи път, откакто бяха поели напред. — Ей! Ти мамиш!
	Снегът се виеше на вихрушки около Скълдъгъри, но не го докосваше и се разделяше на пъртина пред краката му.
	— Снегът е вода — отвърна скелетът. — От пет минути те чакам да загрееш този факт и да постъпиш като мен.
	Момичето го изгледа злобно.
	— Мозъкът ми е замръзнал.
	— Управлявай снега по същия начин като водата и всичко ще бъде окей.
	Ръкавиците, които й беше изработил Гастли, бяха същите като тези на Скълдъгъри, тоест с тях човек можеше да щракне с пръсти и да предизвика пламък или да измества въздуха, за да движи предмети. Но за водата — елемент, в чието контролиране Валкирия никак не се беше упражнявала — трябваше ръката й да е гола. Момичето свали дясната си ръкавица, студът се впи в кожата й и изсмука цялата й топлина. Валкирия се постара с всички сили да не му обръща внимание и се съсредоточи върху това да накара плътния сняг под ботушите й да се отмести назад като вълна. Нищо не постигна. Динамиката на снега беше абсолютно различна от тази на водата в течно състояние. Момичето изскърца със зъби и изпрати магията си напред, снегът рязко се измести изпод краката й и я събори.
	— Намерих го — каза Скълдъгъри отпред.
	Ръмжейки, Валкирия се изправи и мрачно започна да гази в дълбокия сняг към скелета. Той стоеше пред нещо, което може би преди е било пещера, но в момента представляваше безредна камара от покрити със сняг канари и скални късове.
	— Това не ми изглежда по-различно от всичко останало наоколо — отбеляза момичето. — Сигурен ли си?
	— Тук е имало мост, личи си — отвърна скелетът и посочи с брадичка напред отвъд ръба на скалната площадка, върху която се намираха. — Сигурно е свързвал този връх със съседния. Първо са прекарали оборудването по него, после са го разрушили и входът към пещерата също е рухнал.
	Валкирия затропа с крака.
	— Та, как значи ще влезем?
	Скълдъгъри притисна длани до скалата. Миг по-късно Валкирия долови тътен от срутващи се камъни. Посипа се прах. Скалната стена се разтърси силно и се разцепи. Скълдъгъри отстъпи крачка назад.
	— Ето — рече. Не мога да направя повече, ако искам да запазя целостта на стената.
	Цепнатината беше съвсем тясна, почти хоризонтална. Валкирия не беше почитателка на тесните пространства.
	— Искаш да пропълзим оттук?
	— Аз ще мина пръв — отвърна скелетът, — за да се уверя, че е безопасно. Дръж ми шапката.
	Момичето взе шапката и проследи с поглед Скълдъгъри, който клекна пред отвора. Пъхна си главата и раменете, поогледа вътре, после се изтегли целият. Пред очите на момичето обувките му изчезнаха последни в пещерата.
	— Как е? — подвикна му тя. — Какво има от другата страна?
	— Тунел — долетя гласът на детектива. Ръката му щръкна навън и той размърда пръсти. — Шапката ми, моля.
	Валкирия му я подаде и също клекна. Огледа недоверчиво цепнатината. Поредното тясно място.
	— Сигурен ли си, че няма да се заклещя?
	Лицето на Скълдъгъри надникна отвътре.
	— Разбира се, че няма. Аз как не се заклещих.
	— Ти си скелет — подчерта момичето.
	— Да, но съм с едър кокал. Ще се справиш.
	Валкирия хвърли поглед зад гърба си към снежните вихрушки сред необятната бяла пустош на планините и въздъхна. Пъхна първо ръцете си в процепа, улови се здраво, след това промуши главата и раменете си. Вътре в пещерата беше топло, неестествено топло. Скълдъгъри държеше огнено кълбо, за да й свети. С тихо сумтене момичето се закатери напред, острите ръбове на скалата задраскаха по гърдите й. Беше се напъхала вече наполовина, когато неочаквано тялото й се хлъзна малко встрани и надолу към ъгъла на процепа. Отначало Валкирия направи усилие да се измъкне.
	— Заклещих се — рече.
	— Нищо подобно — отвърна скелетът. — Позавърти се насам-натам и ще се провреш.
	— Заклещих се! — настоя момичето и внезапно, против волята си се разсмя.
	Скълдъгъри наклони глава.
	— Мислех, че не обичаш тесните пространства.
	— Не ги обичам. Изпадам в паника, когато се заклещя някъде. Как да не се смееш, когато си заклещен? Помогни ми.
	Скълдъгъри я улови за ръцете и дръпна.
	— Господи — продължи момичето, като с всички сили се мъчеше да потисне кикота си, — нищо не правиш така. Ако обичаш, _ще бъдеш ли така добър_ да ме извадиш оттук?
	— Ама разбира се, мила — скелетът се пресегна, улови я за колана и я изтегли вън от тесния край на процепа. После я подхвана под мишниците и я издърпа цялата вътре в пещерата. Когато най-сетне стъпи на крака, момичето се изтупа, свали маската си и се ухили на скелета.
	— Нито дума за тази случка пред никого — предупреди го и напъха маската и ръкавиците в джоба на куртката.
	— Гроб съм.
	Закрачиха по леко спускащия се надолу тунел, като си светеха с пламъчетата в дланите си, но постепенно тъмнината премина в сумрак, а после съвсем изсветля. Детективите угасиха огъня в ръцете си и продължиха предпазливо напред.
	Земята под краката им се превърна в метална скара. Над главите им вече се издигаха и кръстосваха грамадни подпорни греди, от тях висяха светещи глобуси — сякаш някой беше уловил шепи дневна светлина и ги беше занесъл под земята. Вървяха по коридори със стени, изсечени в скалата. Въздухът беше свеж, ухаеше на цветя и окосена трева. Тук долу под планината беше топъл летен ден.
	Край главите им прелетя птичка и се скри зад ъгъла.
	— Това няма как иначе да го определя — изкоментира Валкирия, освен като неочаквано.
	Вървяха, докато коридорът се разшири и точно там край тях мина човек. Валкирия го позна от снимката в досието му. Калвин Акорд. Адепт, специализирал в научна теория и практика на магията. В момента беше облечен в хавлия и със сандали на краката.
	— Калвин — кротко му се обади Скълдъгъри.
	Калвин се извъртя рязко, с ококорени очи. Вторачи се в детективите.
	Скълдъгъри пристъпи напред.
	— Извинявай. Не искахме да те стряскаме. Как си?
	— О, това не е добре — промърмори Калвин. — Това никак, ама никак не е добре.
	После се обърна на пети и побягна.
	Скълдъгъри погледна Валкирия и двамата затичаха подире му.
	— Калвин — повика го Скълдъгъри. — Няма от какво да се тревожиш. Моля те, спри да си поприказваме.
	Но Калвин продължи да тича. Е, не беше много впечатляваща гледка — човек не може да се движи кой знае колко бързо, ако е обут в сандали. Калвин се препъна, единият му сандал изхвърча, но той продължи без него. Валкирия го вдигна пътьом.
	Скелетът настигна бягащия магьосник и затича рамо до рамо с него.
	— Здрасти, Калвин — почна отново.
	Калвин изскимтя жално.
	Валкирия се нареди до другия му лакът. Продължаваха да тичат, но момичето му подаде сандала.
	— Виж, взех го да ти го върна.
	Калвин вече дишаше тежко.
	— Благодаря — рече и си прибра сандала.
	— Защо бягаш от нас? — попита момичето.
	— Не знам точно — отвърна магьосникът. — Но след като съм почнал, викам да продължа.
	— Както виждаш обаче не можеш да ни избягаш — подчерта Скълдъгъри.
	— Вярно си е — изпухтя Калвин, — но май не мога да спра. Искам да спра. Искам. Но май не мога.
	— Просто забави малко — посъветва го Валкирия. — Хайде, просто забави малко. А така. Още малко.
	Забавиха ход, а краката на Калвин започнаха да се подгъват. Той се отклони неволно и се тресна в стената, падна и се претърколи по пода, притиснал хълбока си с длан.
	— Заболя ме — обясни задъхано, когато детективите се надвесиха над него.
	— Не се упражнявате много тук долу, а? — попита Скълдъгъри.
	— Не особено…
	— Искаш ли да ти помогна да се изправиш?
	— Ако нямате нищо против… просто ще си полежа тук… още една минутка.
	— Няма проблем.
	— Защо… защо сте дошли?
	— Заради Аргедион.
	— Значи трябва да говорите с Тайрън — Калвин си пое въздух още няколко пъти и седна. — А той _никак_ няма да се зарадва да ви види.


>	20.
>	Магьосниците на Ламент

	Тайрън Ламент определено _никак_ не се зарадва да ги види. Скълдъгъри и Валкирия седяха на една дълга маса в трапезарията, а Ламент стоеше прав и ги гледаше неодобрително, скръстил ръце на гърдите си. На вид беше около четирийсетгодишен, с дълга светла коса. Имаше дълъг нос и остър, интелигентен поглед. Беше облечен по абсолютно същия начин като Калвин. Валкирия беше мернала и останалите от екипа — явно хавлиите и сандалите бяха универсалната униформа на магьосници, скрити в планинска пещера.
	— Как ни намерихте? — бяха първите думи на Ламент.
	— Трудно — отвърна скелетът.
	Ламент изглежда се подразни.
	— _Предполагаше се_ да е невъзможно! Не си дадохме всичкия тоя труд, за да ни намерят, пък било то и „трудно“. Трябваше да изчезнем напълно.
	Никога нямаше и да ви търсим, ако не беше Аргедион обясни Валкирия. — Той причинява нещо на смъртните хора и им дава магически сили.
	Ламент поклати глава.
	— Изключено. Никой не може да прехвърли или даде магически способности на някой, който по рождение не носи магия в себе си.
	— Известно ни е само — продължи Скълдъгъри, — че всички тези смъртни _действително_ са имали някаква магия в себе си по начало. Имали са, но е била латентна. Не са знаели за нея.
	— И какво смятате, че им причинява Аргедион? Защото, каквито и да са подозренията ви, уверявам ви, той е невинен. Той е в кома от трийсет години.
	— Сигурен ли си?
	— Напълно. Не го изпускаме от очи. Ако беше проявил и най-малкия знак за увеличена нервна дейност, щяхме да го усетим. Който и да прави това със смъртните, не е Аргедион.
	— Ако не е той — отвърна Скълдъгъри, — то е някой, свързан с него. Както и да е, бих желал да видя затворника ви.
	— Боя се, че не може.
	— Защо?
	— Защото аз не искам. Вече нарушихте външния ни периметър — не мога да позволя да нарушите и вътрешния. Аз те познавах преди трийсет години, Скълдъгъри, но за толкова време човек може да се промени.
	— Нямаш ми доверие.
	— Не. Нито пък на спътничката ти.
	— Ние сме спасявали света — обади се Валкирия.
	— Покорно ви благодаря от името на малката ни група — отговори Ламент. — Но при все това няма да се доближавате до Аргедион, съжалявам.
	Скълдъгъри въздъхна и се отпусна назад на мястото си.
	— Мога ли да ти задам няколко въпроса за скривалището ви?
	Ламент седна срещу него на масата.
	— Разбира се.
	— Колцина може да удържи?
	— Не те разбирам.
	— Ако на света се появи друг магьосник като Аргедион, някой, узнал истинското си име, може ли и той да бъде затворен тук?
	Ламент пребледня.
	— Има и друг?
	— Питам хипотетично.
	— Хипотетичните въпроси обикновено са прелюдия към реални въпроси — отговори Ламент. — Това го знам от теб. Има и друг, така ли?
	— Възможно е да се появи — призна Скълдъгъри. — Да се надяваме, че няма да стане, но все пак е възможно. Може би твоите долавящи тук вече са я виждали. Името й е Даркесата.
	Ламент кимна.
	— Чували сме за нея. Не ми е известно как е получила силата си обаче. Знаете ли нещо за нея?
	— Никой не знае нищо за нея — отговори скелетът. — Разполагаме само със смътно предсказание, че рано или късно тя ще се появи. Лично ти какво би направил, за да я спреш?
	— Ако още не е осъзнала коя е, бих използвал истинското й име срещу нея.
	— Ами ако вече го е запечатала? — попита Валкирия.
	Ламент бавно издиша.
	— Тогава имаме голям проблем. Искате да узнаете как уловихме Аргедион, нали? Искате да използвате същата техника срещу Даркесата? Е, боя се, че сте пропътували целия този път напразно.
	Скълдъгъри наклони глава на една страна.
	— Та, как уловихте Аргедион?
	— Ами не се налагаше да го укротяваме — отговори Ламент. — Доколкото разбирам, Даркесата представлява чиста разрушителна сила. Как е станала такава, никой не знае. Аргедион беше точно обратното.
	— Говорихме с Грета Дапъл — прекъсна го Скълдъгъри. — Според нея Уолдън д’Есаи е бил пацифист. А когато се е превърнал в Аргедион, това не се е променило.
	Ламент кимна.
	— Така е, но… Преди д’Есаи в цялата хилядолетна история на човечеството е имало само още осем магьосника, научили истинските си имена. Поне за осем знаем. Три от тях са били убити бързо, преди да успеят да разберат докъде се простира силата им. Други двама не са могли да контролират способностите си и са се самоубили. Срещу още двама са били използвани истинските им имена и по този начин били обезсилени почти напълно. А осмият просто е изчезнал. Смятаме, че се е самоунищожил. Никой, научил истинското си име, не е живял спокойно.
	— Значи, макар че Аргедион е бил пацифист и не е проявяват никаква склонност към насилие, все пак не сте искали да рискувате да си промени мнението.
	— Решението не беше лесно. Харесвах Уолдън. Той беше добър човек. Вярвах му. Но на Аргедион не вярвах. Как бих могъл? Достатъчно беше и един ден да е в лошо настроение. Може би нещо подобно ще отключи и силите на Даркесата. Може би сега тя е нормална магьосница, върши добра работа в общността, но в някакъв момент в близкото бъдеще ще й се случи да има един наистина лош ден и тя ще си изкара яда на целия свят.
	— И как заловихте Аргедион?
	Ламент се поколеба.
	— Аргедион обичаше да разказва за нещата, които е научил и узнал. Всеки ден развиваше някоя нова способност, проумяваше някой нов закон на магията, за който никой преди това не се е и досещал. Говореше много за Източника. Говореше за люлките на магията, за това как са свързани една с друга и как оказват въздействие върху целия заобикалящ ги свят. Беше забележителен човек. Виждаше нещата от съвършено нова перспектива.
	— И тогава вие го издебнахте и му устроихте засада.
	— Точно така. Проблемът със съвършено новата перспектива е, че когато човек я развие, си губи старата перспектива. Не можехме да го оставим да изгуби човешкия си облик. Не можехме да му позволим да започне да цени магията повече от човешкия живот.
	— Той натам ли беше тръгнал?
	— Възможно е. Много даже е възможно. В момента, в който го осъзнах, разбрах, че нямаме много време. Затова му устроихме засада.
	— Как? — намеси се Валкирия.
	— Когато Уолдън бил дете, майка му била убита пред очите му. След това убиецът, който така и не бил заловен, се обърнал към Уолдън и му заговорил. Казал на травматизираното малко момче точно три думи, после побягнал. Открихме кои са били тези думи и ги използвахме срещу Уолдън. Когато ги чу, той буквално замръзна на място и точно в този момент ние го нападнахме. Не сме използвали сила. Просто го хванахме в капан, а после го приспахме. Оттогава не се е будил.
	— Как го приспахте?
	— Атакувахме мозъчните му вълни. Овладяхме ги, регулирахме ги… Заспа на мига.
	— Можем ли да използваме същия номер и срещу Даркесата?
	— Не знам. Аргедион просто ни подцени. Може би някоя от новите му способности го караше да смята, че опитите ни да го заловим са безвредни за него. Каквато и да беше причината, той не гледаше на нас като на заплаха, затова беше напълно спокоен, когато го атакувахме. Даркесата обаче, доколкото съм чувал, няма да бъде никак спокойна. Ако опитате същото срещу нея, тя ще се съпротивлява и лесно ще ви победи.
	— Но ако все пак успеем — настоя Скълдъгъри, — възможно ли е да я затворим тук?
	— Тук? Не. Затворът тук е предназначен и оборудван само за един-единствен затворник. Но ако построите същия затвор на друго място, не виждам какъв би бил проблемът да я затворите там. Но тя също ще се нуждае от непрекъснато наблюдение и контрол.
	— Значи, ако Даркесата е заловена и затворена в място като това — намеси се Валкирия, — край с нея, така ли? Вече никой никога няма да разговаря с нея, нито пък тя ще се контролира сама по някакъв начин?
	— Точно така. Да я оставите да се контролира ще бъде невъзможно. Единствената причина, поради която Аргедион не е избягал, е фактът, че го държим в изкуствена кома. Не можем да му позволим да се събуди. Никога. В случая с Даркесата ще бъде още по-важно да я държите упоена. Ако на подобен магьосник бъде позволена дори минутка ясно съзнание, той ще избие всички ни.
	— Ти да видиш — свъси се Валкирия. — Това е ужасно.
	Ламент я изгледа изненадано.
	— Ти предпочиташ Даркесата да е на свобода?
	— Не — побърза да отговори момичето. — Не, просто си мисля, че би било гадно от нейна гледна точка, не от наша… Както и да е, може ли да получим копие от плановете на вашия затвор?
	— Не виждам защо не — отвърна Ламент. — Но разполагате ли с достатъчно хора, които да я наблюдават, когато я заловите? Разполагате ли с някой, който е готов да се откаже от остатъка от живота си, за да бъде неотлъчно до Даркесата?
	— Аз бих го сторил — отговори Скълдъгъри.
	Валкирия отвърна очи.
	В помещението нахълта момиче. Дребничка, руса, с огромни очи, двайсетинагодишна.
	— Хора — ахна тя. — Но…
	Ламент се усмихна.
	— Няма проблем. Не са опасни. Ленка Базаар, това са Скълдъгъри Плезънт и Валкирия Каин.
	Валкирия стана, за да се ръкуват, но Ленка изведнъж се хвърли отгоре й и я стисна в най-силната меча прегръдка, която мъничките й ръце позволяваха.
	— Хора! — изпищя Ленка. — Тук има хора! Нови хора!
	Валкирия не се удържа и се разсмя, а Ленка я пусна.
	— Здрасти. Аз съм Ленка. Ще ми бъдеш ли приятелка?
	— Ъм — отвърна Валкирия. — Готово.
	— Тайрън — изстреля Ленка, — в живота ми има място само за определен брой приятели, така че ти вече не си ми приятел. Съжалявам.
	— Сигурен съм, че ще го преживея.
	Ленка се ухили на Валкирия.
	— Не искам да те плаша — рече й, — но до теб стои един скелет.
	— Спокойно, на него тук му е мястото — отвърна с усмивка Валкирия.
	— Радвам се да се запознаем — обади се Скълдъгъри и стисна ръката на Ленка.
	— Ленка е най-младата сред нас — каза Ламент. — Долавяща е, както и много способен инженер.
	— Не мислех, че някога отново ще срещна нови хора — продължи Ленка, широко разтворила очи. — Смятах, че тримата, с които живея тук, ще са единствените хора, които ще видя до края на живота си. А виж сега! Двама нови хора! И единият от тях е най-готиният, когото съм виждала!
	— Благодаря — отвърна Скълдъгъри.
	— Имам предвид нея — поправи го Ленка и Валкирия избухна в смях.
	— Видяхте ли вече градината? Тайрън, показа ли им градината?
	— Ами те току-що пристигнаха…
	— Значи е крайно време да видят градината! — заяви Ленка и стисна Валкирия за ръката. — Хайде! Туристическа обиколка!
	Валкирия хвърли поглед зад гърба си, а Ламент се обърна към Скълдъгъри:
	— Искаш ли и аз да те хвана за ръката?
	— Предпочитам да не го правиш.
	— Напълно те разбирам — отвърна Ламент и двамата последваха момичетата.
	По пътя срещнаха Върнън Плайт. Беше нисък тъмнокож мъж с приветлива усмивка. Валкирия беше чела и неговото досие. Беше на около триста години, адепт, имаше репутация на свиреп воин. Плайт също познаваше Скълдъгъри и двамата си размениха няколко любезни думи, преди Ленка да помъкне отново гостите напред.
	— Това е уникално събитие — обади се Ламент. — Кога иначе ще имаме възможност да покажем градината на някого? Скълдъгъри, Валкирия, добре дошли.
	Минаха през широки двойни врати и се озоваха в гигантска пещера, насред която растеше тропическа гора. Горещината, влагата, ромонът на поточета и водопади, птичите песни и жуженето на насекомите ги посрещнаха и ги обгърнаха.
	— Господи — промълви Валкирия.
	Дори Скълдъгъри беше впечатлен.
	— Забележително.
	Ламент се усмихна.
	— Това е биосфера, създадена от нас и поддържана от Ленка и Калвин. Разпростира се в няколко свързани помежду си пещерни зали, всяка с различна екосистема, но тази тук е най-голямата. Вярно, отказали сме се от някои луксове в живота, затова пък сами си отглеждаме храната. Имаме всичко, от което се нуждаем. Всъщност, имаме всичко, което ни се прииска. Дори кафето си го отглеждаме тук. Отлично е.
	— Онова там маймуни ли са? — попита Валкирия, извила врат нагоре.
	Ламент кимна.
	— Имаме животни, птици, насекоми… Това е самоподдържаща се екосистема. Прави ни живота по-интересен.
	— Скуката е сериозен проблем, предполагам — обади се Скълдъгъри.
	— Така е, но благодарение на Калвин имаме дори достъп до външния свят. Когато не ми помага да поддържаме системите на затвора, той непрекъснато измисля и конструира разни джаджи за комуникация и така гледаме всички филми и четем новите книги… Честно казано, аз от технологии нищо не разбирам, но Калвин… Калвин може да посещава външния свят, без да остави никаква следа от присъствието си. Безценен е.
	— Сигурно е трудно — продължи Скълдъгъри — да наблюдаваш външния свят, но да не можеш да си част от него.
	— Когато започнахме, точно този въпрос породи най-сериозните спорове — обясни Ламент. — Дали да се откъсваме напълно? Аз поддържах стратегията за тотално прекъсване на връзките със света. Мислех, че половинчатите мерки ще се окажат по-тежки за понасяне. Сега обаче виждам, че е трябвало да бъда по-отворен. Външният свят ни напомня причината, поради която сме обрекли живота си на тази мисия.
	На пръста на Скълдъгъри кацна пеперуда.
	— Трябва да кажа, че спечелихте възхищението ми — каза той. — Това, което вършите, е неизмеримо добро и благородно дело. На мен понякога ми се случва да забравям, че изобщо съществуват хора като вас.
	Пеперудата отлетя.
	Ламент отново се усмихна.
	— Ние не сме светци, Скълдъгъри. Спорим и се разправяме като някакво опърничаво и чепато семейство. Всъщност, ние точно в това сме се превърнали. В семейство.
	— Срамота е, че никой не знае какво правите — каза Валкирия.
	— Никой не бива да узнава — в гласа на Ламент отново се долови напрегната тревога. — Не бива да казвате на _никого_ за това място. Достатъчно лошо е, че вие ни намерихте, казвам го с най-добри чувства. Но има магьосници, които биха разрушили този затвор камък по камък, само и само да се докопат до Аргедион — или за да узнаят онова, което той знае, или просто, за да го освободят. Със сигурност ще пренебрегнат простичкия факт, че е невъзможно да го контролират и ще мислят само за ползите, които могат да извлекат от него. Представяте ли си какво би станало, ако Убежището ни прати секачи? Ще ни избият, после ще започнат с експериментите, при които неизбежно ще събудят Аргедион.
	— В Убежището има хора, на които можете да се доверите — каза Скълдъгъри. — Ние, например.
	Ламент го погледна, погледна и Валкирия, но не отговори нищо.


>	21.
>	Аргедион

	Надвечер светещите кълба, които осветяваха пещерата, постепенно започнаха да гаснат, по стените плъзнаха ярки алени и оранжеви отблясъци, постепенно заменени от сребърните, сиви и сини нюанси на лунната светлина.
	Вечерта прекараха в общата дневна. Ленка обясни, че през различни периоди са я наричали просто „общата стая“ и „място за общуване“, преди да решат, че „дневна“ звучи най-удобно. В стаята имаше дивани и кресла, маси, снимки по стените, а до едната стена — грамаден екран.
	— Как си прекарвате времето тук? — попита Валкирия, когато Ленка приключи с обясненията.
	Върнън Плайт се разсмя.
	— Понякога ни наляга голяма скука — призна той. — Гледаме телевизия, свирим, но най-вече си търсим разни начини да се развличаме един друг.
	— Сериозно? — продължи Валкирия. — Например?
	Усмивката на Плайт угасна.
	— Принасяме човешки жертви.
	После стисна едната ръка на Валкирия, Ленка стисна другата й ръка и момичето изписка.
	Двамата магьосници я пуснаха със смях.
	— Нее — отвърна Плайт. — Играем разни игри.
	Ленка направо се превиваше от смях.
	— Само да си беше видяла лицето! — пищеше тя. — Само да си беше видяла лицето, помисли си, че ще те убием!
	Валкирия я изгледа разстроено.
	— Това — рече — не беше смешно.
	— Смешничко си беше — обади се Ламент от вратата.
	— Изобщо не беше смешно — натърти Валкирия. — Скълдъгъри, кажи им.
	— Щеше ми се да си носех фотоапарата — поклати глава скелетът.
	— Мразя ви. Всичките.
	Калвин Акорд също влезе.
	— Тя се хвана! — ахна Ленка насреща му. — Хвана се на майтапа за човешките жертвоприношения!
	Калвин се изкиска, направо _се изкиска_, обърна се и отново си излезе.
	— Мразя ви — нещастно повтори Валкирия.


	Може би причината беше в планинския въздух, но на другата сутрин Валкирия се събуди отпочинала, преливаща от енергия, настроена позитивно и изпълнена с хубави мисли. Изкъпа се, облече се и отиде да се види с Ленка, за да закусят заедно. Хапнаха току-що набрани плодове и прясно изцеден портокалов сок.
	— А сега — рече Ленка и потърка стомаха си, — ще хапнем прясно заклано прасенце.
	Валкирия направи отвратена физиономия.
	— Сами си убивате животните?
	— Ами не е като да можем да се отбием до супермаркета — със смях отвърна Ленка. — Прасе. Пържолки. Бекон. Боже мили, бекон…
	Тя затвори очи и се усмихна блажено. Валкирия продължи да се мръщи.
	Ленка въздъхна и вдигна поглед нагоре.
	— Тук нямаме прасета — тъжно призна тя. — Имаме разни животни и птици в градината, но не ги закачаме. Сърце не ни дава. Маймунките са твърде сладки.
	— А защо не сте довели прасета с вас, когато сте дошли? В самото начало, искам да кажа.
	— О, доведохме. Но те избягаха. Скитосват някъде из планината и от година на година стават все повече. Понякога нощем ги чуваме как се викат едно друго. Страшничко си е, по един определен квичащ начин.
	— Аз… не знам дали изобщо да ти вярвам.
	— Мъдро. Не, просто още отначало всички преценихме, че най-лесно ще бъде да станем вегетарианци и така и постъпихме. Ти ядеш ли месо?
	— Да.
	Ленка я загледа с грейнал поглед.
	— Какво беше последното месо, което яде?
	— Ъм — почна Валкирия. — Не знам, беше… Беше преди да се качим на самолета за насам. Носех си сандвич. Пилешко и някакви други неща.
	— Пиле! — възкликна Ленка. — Как беше? Какъв вкус имаше?
	— Хубаво беше. Хубав вкус. На пилешко.
	— Леле — рече Ленка. — Вкусвала си пилешко. Толкова ти завиждам, че можеш да ядеш пилешко и да правиш… разни неща. Бих искала да прекарам само един ден в света навън. Просто така, да се разхождам. Да седя в офис.
	— В офис?
	— О, да! И всички край мен да носят ризи и вратовръзки, да спорят за годишните доклади и за това, че ксероксът пак не работи… Би било райско.
	— Сигурна ли си?
	— А как само жужат флуоресцентните лампи… Спомням си колко успокояващ беше този звук. Още ли е така?
	— Ъм…
	— Толкова ми липсва това жужене.
	Ленка отвърна очи и след малко Валкирия осъзна, че другото момиче е започнало да издава тих жужащ звук. Валкирия се прокашля.
	— Може ли да те питам нещо?
	Ленка спря да жужи.
	— Разбира се.
	— Как дойде тук? Искам да кажа, не мога да си представя как се взема подобно решение — да изоставиш всичко, за да пазиш един човек, когото дори не познаваш.
	Ленка се усмихна.
	— Тайрън ме помоли. Как можех да му откажа? Тъкмо бях почнала работа за Убежището, преливах от идеали и чисти помисли. Когато почнеш да работиш там, автоматично се обричаш да защитаваш едни по-високи идеали, нали така? Ставаш защитник на хората. Трябва да си готов да дадеш живота си за безопасността на другите.
	— Това е доста драматичен начин за възприемане на света.
	— Аз съм си такава. Но съм сигурна, че ти си същата.
	— Драматична?
	— Готова да пожертваш живота си за безопасността на другите.
	— Ъм, не мисля така. Ти тия други срещала ли си ги? Повечето са кръгли идиоти.
	— Значи на света няма човек, за когото си готова да умреш?
	Валкирия помълча за момент.
	— Бих умряла за родителите ми и за малката ми сестричка.
	— Виждаш ли? — рече Ленка. — Вън в света има хора, за които аз пък бих умряла. Те са причината да съм тук. Те са причината, поради която пожертвах нормалния си живот. Тук съм, за да ги пазя.
	— Надявам се, че го оценяват.
	— За съжаление, те не знаят и никога няма да узнаят. Мислят, че просто съм изчезнала без вест. Дори не им оставих бележка.
	— Господи. Това е най-… безкористната постъпка, за която съм чувала.
	— Значи трябва да си поговориш с останалите от екипа — засмя се Ленка. — Всички са пожертвали толкова, колкото и аз, ако не и повече. Но сме се посветили на мисията си, за да направим света по-безопасен за живеене. Когато тук стане студено, ама наистина студено, тази мисъл ме сгрява.
	— Иска ми се да… те прегърна.
	— Прегръдките също сгряват.
	Валкирия я прегърна и Ленка отново се засмя.
	— Да не ви притеснявам? — продума Скълдъгъри зад тях. Валкирия скочи на крака.
	— До после? — рече на Ленка.
	Ленка разтвори ръце примирено.
	— Неизбежно ще се засечем.
	Валкирия настигна скелета.
	— Тия хора са наистина мили. Не съм свикнала с добри хора. Свикнала съм с теб.
	— Че аз съм мил — отвърна детективът.
	— Направо не мога да повярвам, че _теб_ съм почнала да те мисля за нормален и сега истинските добри хора ми се виждат откачалки.
	— Аз съм си много добър даже.
	— Обиждаш всеки срещнат.
	— Е, не всеки. Нямам време да обиждам _всеки_ един. А да съм обидил някого, откакто сме дошли? Не, не съм, защото съм, както вече отбелязах, мил и добър.
	— Не мисля, че аз щях да съм толкова мила като тези магьосници тук, ако бях стояла затворена в пещера в продължение на трийсет години. Що за човек трябва да си, че да прекараш трийсет години под планина?
	— Не знам — отвърна Скълдъгъри. — Трябва да обичаш планини, предполагам.
	— Не мисля, че аз бих могла да се справя.
	— Нито пък аз. Ти ще станеш доста кисела, предполагам. Ламент обаче не е подбрал екипа си случайно. Всеки от хората тук притежава точния темперамент. Имат едно малко качество, наречено търпение.
	Валкирия щракна с пръсти.
	— Виждаш ли, ето защо аз бих била безполезна тук.
	— Да, определено това е една от причините.
	Момичето се смръщи срещу него.
	Коридорът се разклони и двамата завиха наляво, докато се озоваха в единственото помещение, чиито стени не бяха от естествените скали наоколо. Всичко в лабораторията беше от неръждаема стомана, блестеше полирано, беше подредено прецизно, както бяха подредени нещата в Убежището. Предметите бяха елегантни, практични и така компактни, че момичето за малко да пропусне да забележи, че всъщност отвсякъде е заобиколена от апаратура и монитори.
	В ъгъла седеше Ламент и пиеше чай.
	— Здрасти — поздрави го Валкирия, когато двамата със Скълдъгъри го приближиха.
	— Не те чува — обясни скелетът. — Погледни му очите. Виждаш ли как се движат? Той работи.
	— Той пие чай.
	— Тялото му пие чай. Съзнанието му е в системата.
	Момичето хвърли поглед наоколо.
	— Какво, вътре в тия машинарии?
	— Защо да си даваш труд да зяпаш в компютъра, при положение че _самият ти_ може да бъдеш компютър?
	— Това си е… страшничко.
	Ламент се изправи.
	— Страшничко си е.
	— О! Извинявай…
	— Няма нужда да се извиняваш. Когато бях на твоята възраст, майка ми положи всички усилия да ме убеди да изучавам някой по-конвенционален дял от магията, но още тогава науката ми беше по сърце. Благодаря, че ме изчакахте. Трябваше да довърша някои проби. Добре ли спахте?
	— Аз спах отлично — отвърна Валкирия. — Благодаря.
	— Всъщност, аз трябва да помоля да ме извините за поведението ми вчера. Както се досещате, хванахте ме малко неподготвен. Дошли сте чак дотук, за да видите как сме успели да удържим Аргедион и ще бъде грубо от моя страна да не ви покажа всичко. Моля, насам — Ламент поведе детективите към една врата, отвори я и се дръпна встрани, за да демонстрира постижението си, грейнал от гордост.
	Помещението зад вратата представляваше плетеница от метални сплави и дърво, всяка повърхност беше покрита с магически символи. Четири стоманени ръце се протягаха от ъглите към средата на залата, където почти се срещаха. Между краищата им във въздуха висеше енергийна клетка, по която с пукот пробягваха електрически вълни, а вътре в клетката лежеше човек. Облечен от главата до петите в бяло, Аргедион бавно се въртеше във въздуха, очите му бяха затворени, а изражението — напълно спокойно. Изглеждаше млад, може би около трийсетгодишен. Черната му коса беше подстригана късо, а лицето — гладко обръснато. Не приличаше на човек, който, ако се събудеше, би унищожил света.
	Точно под клетката стоеше висока около метър стъклена пирамида, в която бушуваше малка енергийна буря. От дъното на пирамидата излизаха множество кабели и жици, които стигаха до тапициран стол, поместен под метална арка, изпъстрена със символи и свързани помежду си знаци.
	— По шест часа всеки ден — обясни Ламент — един от нас седи тук, вързан за стола и включен в системата.
	— За какво служи пирамидата? — попита Валкирия.
	Скълдъгъри превари Ламент:
	— Магията се източва от седящия на стола магьосник и се складира в пирамидата, нали? Предполагам, за да зарежда с енергия клетката на Аргедион.
	— Много добре — похвали го Ламент, явно впечатлен. — Обаче ние наричаме клетката „Куба“. „Клетка“ е нещо, в което се държат затворени животни. Пирамидата пък се нарича „Бурята“. Нашата магия се трупа вътре, бушува доста силно, но не е опасна, а впоследствие се източва в клетката, за да поддържа целостта й.
	Скълдъгъри кимна.
	— По един човек на ден е достатъчен, така ли?
	— Когато Кубът беше създаден за първи път, изискваше _доста_ енергия — отвърна Ламент, — но сега вече е необходимо само малко количество, което да го поддържа активен. В това се състои цялата красота на изобретението.
	— Ами ако нещо се обърка? — обади се Валкирия.
	Ламент кимна към един голям червен бутон.
	— Това — рече, — е Големият червен бутон. При спешен случай човек го натиска, Бурята се изпразва цялата в Куба и така го подсилва извънредно. След това Кубът може да издържи три последователни дни без захранване. Надяваме се, че три дни биха ни били достатъчни, за да се справим с какъвто и да било спешен случай и да се върнем към нормалния режим на работа. Досега не сме прибягвали до него. Дано не ни се наложи.
	— Страхотна машина — отбеляза Скълдъгъри, оглеждайки отблизо свързания към системата стол. — Ако всички затвори разполагаха с подобно ниво на технологична защита, изобщо нямаше да има бягства.
	— Но тогава стигаме отново до проблема „Надир“ — намеси се Валкирия. — Какъв е смисълът да пращаме престъпниците в затвора, ако те ще си проспиват присъдата?
	Ламент поклати глава.
	— Не е нужно затворниците да спят — отвърна. — Около една трета от магическата енергия на Бурята отива за поддържането на Аргедион в състояние на кома, но той съвсем спокойно може да бъде оставен и в съзнание. Естествено, ако говорим за Аргедион, това не е добра идея, защото, ако е буден, Кубът няма да може да го удържи. Но за задържането на обикновен магьосник, енергията му е повече от достатъчна.
	Скълдъгъри пристъпи към Куба.
	— Забелязали ли сте той да старее? — попита. — Толкова дълго време без магическа активност би трябвало да остави отпечатък върху него, макар и малък.
	— По _нищо_ не личи да старее — отвърна Ламент. — Честно казано, не сме го и очаквали. Може би причината е в по-високото еволюционно стъпало, на което Аргедион се намира, може би е страничен ефект от комата, но според тестовете ни, той не е остарял и с един ден.
	— Какъв, значи, ви е планът? Ще го държите тук затворен, докато _вие_ не измрете от старост? А после?
	— Все още не сме намерили решение на този проблем.
	— Но сте обсъждали варианта просто да убиете Аргедион, нали?
	— Това не е вариант.
	— Унищожете мозъка му, Тайрън. Унищожете го преди инстинктите му за оцеляване да са се намесили.
	— Не сме си дали целия този труд, само за да убием човека, за когото се грижим.
	— Може да звучи подло, но си е едно съвсем практично решение на проблем, който иначе не предлага много изходи.
	Ламент поклати глава.
	— Винаги има други вариант.
	— Да, но те невинаги са _по-добрите_ варианти.
	— Скълдъгъри, дори и да _искахме_ да отнемем живота му, не сме сигурни дали изобщо можем да го сторим. Мозъкът му може и да спи, но тялото му все така притежава способността да се самолекува. Ако трябва да се разправиш с някого от мащаба на Аргедион… Дори не съм сигурен дали съществува нараняване, което бихме могли да му причиним, за да го убием мигновено.
	— Как тогава ще му попречим да разпространява магическата зараза сред смъртните? Имаме си _върколак_ в Ирландия, Тайрън. Това трябва да спре.
	— Не съм убеден, че Аргедион е замесен в тази история. Човекът е в кома.
	— Подсъзнанието е по-могъщо, отколкото си представяш, Тайрън. Сам съм го виждал и изпитвал лично. Възможно е подсъзнанието на Аргедион да влиза във връзка със съзнанията на податливи смъртни и да им прехвърля магически сили от разстояние. И тъй като цялата тази работа започна едва преди няколко седмици, това ме навежда на един-единствен извод.
	Ламент се навъси.
	— Аргедион бавно се пробужда.
	— Да и съзнанието му постепенно се активизира отново.
	— Невъзможно. Не, съжалявам, Скълдъгъри, но уредите не отчитат никаква промяна в мозъчните вълни. Никаква необичайна мозъчна активност, нищо подобно. Ленка е тук всеки ден и сканира мозъка му подробно. Ако той се събужда, то един долавящ ще го усети, нали?
	— Не е задължително. Възможно е той да й подава умишлено грешни сигнали. Случвало се е.
	— Но само много мощни долавящи могат да го правят.
	— А нима Аргедион не е най-могъщият жив магьосник в момента?
	Ламент се поколеба.
	— Прав си — продължи Скълдъгъри. — Нито един долавящ в целия свят не е имал видение за Аргедион. Но с Валкирия бяхме в един затвор, в който по-нестабилните психически затворници, по-податливите на внушение, драскаха името му по стените на килиите. Той посещава хората в сънищата им, Тайрън. Прави нещо на смъртните, нещо, свързано с Лятото на светлината. Имаме по-малко от четири дни, за да разгадаем какво е това нещо. Той трябва да бъде спрян.
	— Вече ти казах, че не знам как може да стане това.
	— Ами ако кажем на Старейшините? — попита Валкирия. — Знам, че преди не е било безопасно, но сега Гастли Биспоук и Ърскин Ревъл командват парада, на тях можете да се доверите.
	— А можем ли да се доверим на мадам Мист? Тя е дете на Паяка.
	— Е — рече Валкирия, — на нея не, но пък можем да я държим настрана. Ще получите помощ от Убежището, то ще ви подкрепи. Искам да кажа, няма да бъде нужно да живеете повече тук, ще можете да се върнете към нормалния си живот. Всички ние ще споделим отговорността и, кой знае, може дори да направим Куба още по-здрав.
	— Това е идея — бавно продума Скълдъгъри. — Ако подсилим Куба, той ще попречи на подсъзнанието на Аргедион да се скита насам-натам и да заразява хората. Видях схемите на машината, но не виждам причина Кубът да не може да бъде подсилен два или дори три пъти.
	— Я чакайте малко — прекъсна ги Ламент. — И двамата малко избързвате.
	— Но на теория е възможно, нали? — прекъсна го Скълдъгъри.
	Ламент се поколеба.
	— Да, възможно е.
	— А и един подсилен Куб би означавал, че Аргедион няма да се събуди.
	— Да, но рискът да огласим публично съществуването на Аргедион…
	— Автоматично ще бъде засенчен от риска в някакъв момент Аргедион да отвори очи.
	— Не знам. Карате ни да изоставим предварителния си план.
	— В секундата, в която сте осъзнали, че Аргедион не старее, планът ви се е оказал неработещ. Кубът може да бъде подсилен, нали?
	— Да, разбира се, че може, но енергията, която ще е необходима да се поддържа ежедневно работата на този подсилен Куб, би убила автоматично онзи, който седне на стола. Бурята на секундата ще източи от него не само цялата му магическа сила, но и живота му и ще стане нужно друг магьосник да заеме мястото му, който също би загинал. Не, съжалявам. Не е възможно.
	— Не виждам защо процесът по поддръжката да трябва да е различен от този в момента. В края на краищата, Бурята е просто акумулатор, нали така?
	Ламент поклати глава.
	— Не и когато става дума за подобни нива на концентрация на енергия. Тогава няма да има повече складиране — всичко ще става мигновено. Магията ще се дарява от магьосника на стола, Бурята ще я изсмуква и само наносекунди по-късно тя вече ще циркулира в Куба. За да успее планът ви, Кубът трябва да е непрекъснато свързан към изключително мощен постоянен източник на енергия. Съжалявам, но това не може да се…
	Гласът му се пречупи.
	— Какво? — попита Валкирия.
	— Нищо — отвърна Ламент. — Това не може да се направи.
	— Щеше да кажеш нещо. Какво?
	Ламент отвърна поглед.
	— Трябва да говоря с колегите — и без да чака отговор, излезе от лабораторията.
	Валкирия погледна Скълдъгъри и той сви рамене.
	— Е, _това_ си беше обещаваща реакция.


>	22.
>	Разговор с моя убиец

	Пластмасови кутии, пълни с части от човешко тяло, заплашваха да заемат цялото налично място и да катурнат буркана на Скейпгрейс от ръба на масата. Вече се бяха натрупали на купчини от по шест реда, а Бияча все така носеше ли, носеше, като всеки път влизаше в Убежището през тайния вход на доктор Най. Скейпгрейс не си беше й представял, че човешкото тяло може да бъде разкъсано на толкова много частички, но очевидно беше възможно — освен ако заедно с парчетата от Белия секач Бияча не беше събрал и разни камъчета и други дреболии. Тъй като познаваше Бияча добре, Скейпгрейс знаеше, че този вариант не е напълно изключен.
	През течността, в която беше потопен, Скейпгрейс чуваше бавните думкащи стъпки на идиота, връщащ се с поредните кутии. На Най бая работа щеше да му се отвори, докато сглоби всички тия парчетии в едно. Макар че, ако на света имаше същество, което истински да оцени подобна задача, това си беше доктор Най. И тогава Скейпгрейс усети, че наистина се плъзга от ръба на масата.
	— Ей! — писна той. — Спри!
	Бурканът започна да се прекатурва, течността се наклони и преобърна главата му наопаки, и тогава Бияча се озова на позиция и се хвърли на помощ.
	— О, господарю! — изви идиотът, притиснал буркана до гърдите си. — Съжалявам! Добре ли сте? О, господарю, моля ви, проговорете ми! Моля ви, кажете нещо!
	— Ще кажа — изръмжа Скейпгрейс, — стига ти да млъкнеш.
	Бияча на практика се разрида от радост.
	— О, слава Богу. О, слава Богу.
	— Намери някое друго място, където да ме сложиш — нареди Скейпгрейс. — Възможно най-далече от тебе.
	Бияча се огледа и реши да пренесе господаря си в една малка задна стаичка на Медицинското крило. Част от нея беше преградена със завеса, но точно до завесата имаше друга маса. Бияча остави там буркана и се повлече вън, вероятно за да се наплаче. Скейпгрейс подскача с бълбукане още известно време нагоре-надолу, докато най-сетне отново остана неподвижен. Завесата беше дръпната донякъде и той виждаше пациента на леглото зад нея — цялото му тяло през кръста беше увито в превръзки, напоени с лечебна кал. Макар и в затворено помещение, пациентът носеше слънчеви очила. Преди още легналият да се обърне и да го погледне, Скейпгрейс вече го беше познал.
	Били Рей Сангуайн изгледа безизразно главата в буркана, Скейпгрейс му отвърна със същото. Нямаше да се остави да бъде сплашен от човека, който го беше убил преди време. Това вече беше под достойнството му. Защото Скейпгрейс се беше променил. Беше станал по-зрял. Беше Кралят на зомбитата, а Сангуайн кой беше? Просто някакъв си досаден американец с тридневна брада и добър мускулен тонус. Чудо голямо! Скейпгрейс поне имаше _очи_, с едното от които дори виждаше.
	Той погледна Сангуайн в упор, Сангуайн го загледа по същия начин. Нито един от двамата не отклоняваше поглед. Беше въпрос на чест. Взирането се превърна в нещо повече от игра на нерви. Вече ставаше дума за надмощие. За сила. Проклет да беше Скейпгрейс, ако допуснеше пръв да сведе очи. Макар че имаше дълбокото усещане, че да носиш слънчеви очила при подобна надпревара е все едно да мамиш.
	Много бавно Сангуайн се надигна и седна. После стана от леглото, притиснал с ръка бинтовете си. Простена леко от усилието, после дръпна завесата докрай и направи няколко крачки към масата. Съзнанието на Скейпгрейс кипеше и преливаше от възможни обиди и саркастични забележки. Сигурен беше, че първите думи на Сангуайн ще бъдат много гадни.
	Американецът се поприведе и двамата се загледаха очи в очи. После Сангуайн потропа по буркана.
	— Ама че грозна гад.
	— Само грозната гад може да познае друга грозна гад — триумфално го засече Скейпгрейс, а Сангуайн изкрещя и отскочи назад, блъсна се в леглото си и падна по гръб отгоре му, преметна се и рухна от другата му страна.
	Скейпгрейс го проследи озадачено с поглед.
	Най и Бияча се втурнаха в стаичката и на секундата се хвърлиха да помагат на Сангуайн. Вдигнаха го и го сложиха обратно в леглото. Американецът очевидно изпитваше сериозни болки.
	— Какво стана? — попита Най, докато проверяваше превръзките. — Казах ти: никакво мърдане.
	Сангуайн посочи:
	— Там има глава в буркан.
	— Е, и?
	— Проговори ми!
	— А ти какво смяташе, че ще направи, ще ти стисне ръката, може би? Можеше да разкъсаш шевовете. Няма да мърдаш, докато не оздравееш. Вече ти обясних.
	Сангуайн стисна престилката на Най и придърпа създанието близо до себе си.
	— Защо — процеди през стиснатите си зъби — оная проклета глава в буркана ми говори?
	— Ти ме заговори пръв — отбеляза Скейпгрейс.
	Сангуайн легна бързо обратно.
	— Някой да го накара да млъкне. Изкарва ми акъла.
	— Сам си си виновен — обясни главата.
	— Дори само заради единия принцип, отказвам да водя разговор с отрязана глава.
	— Ама ти си тоя, дето ме уби!
	Сангуайн се огледа.
	— Умишлено се старая да запомням кого и как убивам и определено мога да ти кажа, че не си спомням да съм отсичал чиято и да било глава.
	— Главата си ми беше на раменете, когато ме уби! Аз съм Вориен Скейпгрейс.
	— Браво на тебе.
	— Ти ме уби, а баща ти ме превърна в зомби!
	Сангуайн сбърчи чело.
	— Ей, помня те, бе. Ти си оня тип…
	— Да.
	— Идиотът.
	— Какво? Не!
	— Ти си кретенът, дето се преструваше на наемен убиец, а после изгуби контрола над собствената си орда зомбита.
	— Не аз изгубих контрол над тях — поправи го Скейпгрейс. — Те изгубиха контрол над мене.
	Бияча пристъпи напред.
	— Сега той е Кралят на зомбитата.
	— Боже милостиви! — възкликна Сангуайн. — Още едно. Колко от вас се навъртат тука, бе, твари такива?
	— С двама повече, отколкото са ми притрябвали — разсеяно отвърна Най.
	— Тоя поне си носи главата на място. Как издържаш на тая смрад обаче?
	Най притисна с пръсти корема на Сангуайн.
	— Нямам нос. Така боли ли?
	— Да.
	— Хубаво.
	— _Той_ какво прави тук? — обади се Скейпгрейс. — Доколкото чух последно, този човек е издирван във връзка с многобройни престъпления. Не на последно място и моето _убийство_.
	Най вдигна очи.
	— Ти и аз имаме сделка, зомби. Ти ми даваш каквото искам, а аз ти давам каквото ти искаш. Същата сделка имам и с господин Сангуайн. И очаквам дискретност от всичките си пациенти.
	— Викам да го пуснем тоя в тоалетната — предложи Сангуайн.
	— Да не си посмял! — вресна Бияча и скочи пред буркана, така че сега Скейпгрейс виждаше само провисналото дъно на панталоните му.
	— Господи — отбеляза с отвращение в гласа Сангуайн. — Това черво ли е? Черво е, нали? Гледай само как се мандахерца. За Бога, човече, прибери го някъде. Гнусотия.
	Скейпгрейс затвори очи от срам.
	— Аз съм какъвто съм — обяви гордо Бияча.
	— А, бе, бъди си какъвто си искаш, само прибери тая част от себе си, че ми нанасяш психически травми. Имай малко достойнство.
	Бияча се завъртя театрално на пети с ръце на кръста и парчето спаружено черво перна буркана на Скейпгрейс.
	— Не си ти тоя, дето ще ми казва какво да правя. Само господарят Скейпгрейс, Краля на зомбитата, може да ми нарежда.
	— Прибери си червото, Бияч — тихо рече Скейпгрейс.
	Бияча примигна насреща му.
	— Господарю?
	— Прибери го, идиот!
	Долната устна на Бияча затрепери и той изхвърча от стаята. Скейпгрейс въздъхна и погледна към Сангуайн. Най тъкмо довършваше прегледа на американеца.
	— Късмет имаш — отбеляза създанието. — Но ако мръднеш още веднъж от това легло, със собствените си ръце ще нарежа всички шевове.
	После се врътна към вратата, а Сангуайн се навъси зад гърба му.
	— Ей, няма да я оставиш тая глава тука да ми говори, нали? Ей, Най, поне обърни буркана да гледа на другата страна!
	Но Най вече го нямаше. Сангуайн се начумери още повече и се отпусна на леглото.
	Минутите течаха. Най-сетне американецът вдигна очи.
	— Та, как, казваш, стана?
	— Кое?
	— Как си изгуби главата?
	— Не съм губил главата — отвърна Скейпгрейс. — Изгубих си тялото.
	— Как?
	— Белият секач ми преряза врата.
	Сангуайн кимна и пак се смълча. После се обади:
	— Искаш ли да поиграем на въпроси и отговори.
	Ако имаше рамене, Скейпгрейс щеше да ги свие.
	— Готово — отвърна.


>	23.
>	Планът

	— Какво знаете за Роърхейвън?
	Валкирия и Скълдъгъри седяха в дневната под планината, насядали около голямата маса заедно с Ламент, Плайт, Ленка и Калвин срещу им.
	Скълдъгъри се отпусна назад на стола си, сключил ръце върху мястото, където при други обстоятелства би бил коремът му и леко докосваше връхчетата на пръстите си едно в друго.
	— Самият факт, че ни задавате този въпрос, вече ме навежда на мисълта, че има нещо важно, което _не знаем_ за Роърхейвън. Валкирия, разкажи какво все пак _знаем_.
	— Ъм, окей — Валкирия се напрегна да си спомни всичко важно. — Повечето магически общности се обединяват в групи в рамките на някой по-голям град, като тези групи се смесват със смъртното население и така остават незабелязани от него. Хората от Роърхейвън обаче си построили собствен град насред пустошта. Целенасочено се изолирали и по тази причина враждебността им към смъртните постепенно нараствала. Не одобряват официалната политика на Убежището — смятат, че магьосниците трябва да управляват света, а не да се крият. Затова измислили план да унищожат Убежището и да поемат контрола в свои ръце.
	— И какъв бил планът? — попита Ламент.
	— Нямам представа.
	Скълдъгъри я изгледа.
	— Нали ти обясних.
	— Нищо не си ми обяснил.
	— Напротив. Нали ти обясних за бомбата, дето не избухна, за проваления преврат и за арестите.
	— О — отвърна момичето. — Да, познато звучи.
	Скълдъгъри въздъхна.
	— Един опит за преврат е бил само началото — обади се Ламент. — Доколкото знам, магьосниците от Роърхейвън имат много по-мащабни планове. Знаете ли, че след края на войната с Меволент стотици и стотици магьосници от всички краища на света са изчезнали безследно?
	— Магьосници изчезват непрекъснато — отвърна Скълдъгъри. — _Вие_ например също изчезнахте.
	— Съвсем вярно — отговори Ламент, — но ние не сме се срещали с представители на Роърхейвън точно преди изчезването си.
	Скълдъгъри опря брадичка на гърдите си.
	— И какво е станало с изчезналите магьосници?
	— Не знаем — отговори Плайт. — Просто поредното късче от информацията, която събираме за този град Роърхейвън и жителите му. Те кроят много мащабни планове и се съмнявам да са ги изоставяли след един провален опит. В края на краищата, са постигнали целта си, нали? Убежището в момента е _в_ Роърхейвън.
	— Да, но това не стана вследствие на преврат — отбеляза Валкирия. — Просто Давина Мар взриви предишната сграда. Старейшините после решиха да се преместят в Роърхейвън.
	Плайт сви рамене.
	— Ние сме заврени тука от трийсет години, не знаем нещата в подробности. Каквото и да е станало, резултатът е налице. Убежището вече е в Роърхейвън, както и Усилвателя.
	Ламент се приведе напред.
	— Ние, учените, обичаме да си говорим. Споделяме идеи, открития и теории. Никога нямаше да успея да конструирам Куба или пък Бурята, без да обсъдя детайлите с хора, далеч по-интелигентни от мен. Освен това учените обичаме клюките. Чух за някакъв колега на един мой стар приятел. Този колега, магьосник на име Роут, работеше върху проект, толкова секретен, че не продумваше и дума за него на никого. Но обсъждаше определени детайли от работата си с различни колеги, за да получи от нас съвет и помощ. Абсолютно случайно, неколцина от тези колеги се оказахме в някакъв момент заедно и започнахме да обсъждаме Роут и странните му въпроси. Всеки от нас държеше отделно парченце от пъзела, но постепенно ги събрахме, сглобихме ги и общата картина започна да ни се изяснява. Проектът, върху който работеше Роут, така нареченият Ускорител, изглежда представлява машина, способна да усилва магическите способности, да ги преумножава до нечувано висока степен.
	— Подобна машина може би дори е близка до откритията на самия Аргедион по въпросите за източника на магията — намеси се Калвин. — Може би Роут е открил начин да канализира потока от източника, да го изсмуква и да го използва.
	— За съжаление — продължи Ламент, — нямаме достатъчно информация, за да достигнем до някакви сигурни изводи.
	— Тоест, не знаете за какво магьосниците от Роърхейвън биха използвали тази машина? — попита Валкирия.
	— Очевидно за масиран вражески акт. При задействането на Усилвателя магическите способности на всеки магьосник на света ще се преумножат така, че той ще бъде в състояние да превръща куршумите в прах и ракетите в небесна дъга. Цивилизацията на смъртните ще бъде смазана в рамките на няколко седмици. После Усилвателят ще бъде изключен, нивата на магическата енергия ще се върнат към нормалното, но светът вече ще е съвършено различен. Магьосниците ще бъдат върховната раса.
	— Това съм го виждала — обади се Валкирия. — Не е никак весело.
	— И смятате, че този Усилвател съществува? — попита Скълдъгъри.
	— Така смятам — отговори Ламент. — Скрит е някъде в Роърхейвън. Дори и да не е напълно завършен, ние бихме могли да поработим по него, за да го приведем в работен режим.
	— Защо?
	— Няма нужда да го използваме за онова, за което го предвиждали роърхейвънци — обясни Ламент. — Ще го променим и ще го използваме, за да захранваме Куба за неопределено време. Скълдъгъри, ти говориш за увеличаване на мощността на Куба два или три пъти. Усилвателят може да я подсили стократно, даже няма да има нужда Бурята непрекъснато да е свързана към него. Аргедион никога няма да се събуди, никога няма да успее да избяга. А ако тази Даркеса наистина се окаже толкова силна, колкото всички разправят, ще можем да я уловим и да я затворим до него в Куба. Тук говорим за затвор с максимална степен на сигурност, затвор, който може да удържи _богове_.
	— В такъв случай — отвърна Скълдъгъри, — смятам да звънна един телефон.
	Валкирия го последва в една съседна празна стая. Телефонът беше в ръката му, но той не набра никого.
	— Какво смяташ? — попита я скелетът.
	— За кое? За идеята? Смятам, че е страхотна.
	— А какво смяташ за възможността да бъде конструиран затвор, който да може да те удържи? Вече не си говорим теоретично — стъпили сме на пътя към целта, това вече е реалност. Ще конструираме Куб за теб, Валкирия.
	Момичето сви рамене.
	— Нали това искахме?
	Скелетът скръсти ръце.
	— Наистина ли ще ме гледаш в очите и ще ми кажеш, че цялата тая перспектива изобщо не те плаши?
	Момичето се засмя.
	— Какво искаш да ти кажа? Недейте да правите Куб за мен. И после какво? Да избия всички необезпокоявано?
	— Просто искам да признаеш как се чувстваш.
	— Това е какво ще ни помогне?
	— Ако ще се заемаме с тая работа, трябва да съм напълно сигурен, че си напълно мотивирана да участваш.
	— Искаш да съм честна? Защото ние двамата с тебе сме си направо ходещи въплъщения на честността, а? Защото никога не сме крили истината от никого? Знаеш ли какво? Добре. Не искам да правите затвор за мен, окей? Не искам да спя в Куб до края на вечността. Искам да съм свободна и да си остана свободна, и да бъда щастлива и жива. Но няма да имам тая възможност.
	— Още не знаем това със сигурност.
	— Разбира се, че го знаем. Господи, всеки път, когато аз отстъпя и Даркесата вземе връх, всичко си идва на мястото и се изпълва със смисъл. Нищо не ме плаши, нищо не ме тревожи. Ставам чиста. Напълно удовлетворена. Знаеш ли колко е прекрасно? Колко прекрасно е това усещане? И колкото по-често се случва, толкова по-трудно го изтласквам обратно някъде дълбоко в себе си. На мен… ми харесва да бъда Даркесата. Мисля, че ще ми хареса повече да бъда нея, отколкото да бъда себе си.
	Двамата детективи се гледаха дълго-дълго, после Скълдъгъри направи крачка напред и прегърна момичето. Целият беше студен и кокалест, но когато тя положи глава върху гръдната му кост, това вече нямаше никакво значение.
	— Разбира се, че ти харесва повече — кротко каза скелетът.
	Валкирия се дръпна от него.
	— Какво?
	— Казах ти — отвърна той. — Властта води до зависимост. Как така няма да ти харесва да бъдеш силна? Как така няма да ти харесва да имаш способността да се съживиш, след като едва ли не вече си прекрачила прага на смъртта?
	— Не е само това. Напоследък съм започнала да мисля някак си по-различно. Идват ми едни такива мисли… В един момент дори не осъзнавам, че си ги мисля, после изведнъж ме връхлитат. Не, че Даркесата постепенно ме овладява, не… Просто аз самата заприличвам на нея с всеки изминал ден. Не искам да прекарам остатъка от съществуването си в Куб, Скълдъгъри, разбира се, че не искам. Но този Куб ни трябва. Налага се да го конструираме.
	— Добре тогава — отвърна скелетът. — Добре. Стига и аз, и ти да сме готови да признаем какво всъщност би означавало това за нас.
	После набра един номер и сложи разговора — на високоговорител.
	— Най-сетне! — обади се от другата страна Гастли. — Помниш ли, че ти поръчах да ни се обаждаш на всеки четири часа? И че откак ти го поръчах вече са минали двайсет часа без обаждане?
	— Щях да звънна — отговори Скълдъгъри, — но бях твърде зает да давам гениални идеи. Тайрън Ламент ти праща много поздрави, между другото.
	— Те всичките ли са там?
	— И четиримата, живеят в тайна база, построена направо под планината. Ще се влюбиш, ако я видиш. Много джеймсбондско.
	— А Аргедион? Жив ли е?
	— Да, държат го в изкуствена кома. Възможно е да съществува начин да подсилим клетката, в която са го затворили и така да прекъснем евентуалната му връзка с външния свят и влиянието му върху смъртните. За това обаче ни трябва една друга машина, която е скрита някъде в Роърхейвън. Може би дори в самото Убежище.
	— Каква машина?
	— Нарича се Усилвател. В момента, в който се сдобия с чертеж, ще ти го пратя, за да знаете какво да търсите. Била е част от опита за преврат, организиран от роърхейвънци, затова трябва да е отлично скрита. Разумно е да не замесваш никакви местни магьосници в търсенето, а най-добре ще направиш, ако не замесваш никого, освен Ревъл.
	— Здраво те тресе параноята.
	— Ами има си причини. Ако попадне в лоши ръце, Усилвателят може да се окаже най-разрушителното оръжие, което светът някога е виждал.


>	24.
>	Претърсване на Убежището

	— Върховен маг, старейшина Биспоук, бихте ли ми отделили минутка?
	Ревъл отговори, без да забавя крачка по коридора.
	— Вас ли пращат, господин Сълт? Нима авторитетът ни вече толкова се е сринал, че не заслужаваме директен разговор с Върховен маг Стром? Вместо това ни пробутват някакъв си младши администратор?
	— Ако ни пукаше, бихме се засегнали — допълни Гастли.
	— Приемете най-дълбоките ми извинения — отвърна Сълт. — Уверявам ви, никой не е имал намерение да демонстрира неуважение към вас. Работата е там, че след убийството на Кристоф Ноктюрнъл, случило се направо в сградата на Убежището, преценихме, че е разумно Върховен маг Стром да бъде преместен на по-… сигурно място. Но аз съм изцяло упълномощен да говоря от името на Върховния съвет по всички въпроси.
	— Оставили са те при нас, а? — отговори Ревъл. — Сигурно наистина си им любимец, щом са те зарязали на такова опасно място като Роърхейвън.
	Сълт се усмихна любезно.
	— Върховният съвет вярва, че, ако се наложи, вашите секачи и магьосници — всеки от които е безупречен в изпълнението на задълженията си — ще ме защитят. Лично аз не се чувствам ни най-малко заплашен.
	Гастли стрелна Ревъл с поглед и се закова на място. Сълт насмалко не се блъсна в него, после се засмя леко и отстъпи крачка, шивачът го загледа втренчено, а Ревъл продължи напред.
	— Какво мога да направя за вас, господин Сълт?
	— А, да, работата, разбира се. Старейшина Биспоук, узнах, че между нашите и вашите хора е възникнало известно напрежение.
	— Може би имате предвид тазнощното сбиване.
	— Да, господине, точно него имам предвид. Бих желал да поднеса извинения от името на Върховния съвет. Никога не сме възнамерявали да създаваме каквито и да било неприятности тук.
	— Окей.
	— При все това, след края на сбиването, на трима наши служители се е наложило да бъде оказана медицинска помощ.
	— И на двама от нашите.
	— Да, господине, но, при цялото ми уважение, трябва да припомня, че вашите хора са започнали кавгата.
	— Аз чух друго.
	Сълт се усмихна.
	— Нямам желание да споря с вас, господине. Но разполагам с доклад, според който словесната престрелка е прераснала във физическа разправа в момента, в който един от вашите хора е ударил човек от нашия екип.
	— Който от своя страна си е позволил редица пренебрежителни забележки.
	— За което ще бъде наказан. Въпреки това, съгласете се, словесното и физическото нападение са две напълно различни неща.
	— И двете са нападения.
	— Да, господине, но…
	— А физическите нападения обикновено се предшестват от словесни атаки и нашите хора са обучени да разпознават подобни ситуации и да реагират по съответния начин. Така че, макар нашият човек наистина да е нанесъл първия удар, не той е започнал кавгата. Започнал я е вашият човек.
	— Старейшина Биспоук.
	— Господин Сълт, нямам нито време, нито нагласа да стоя тук и да споря с вас. Вашите момчета са се посбили с нашите. Толкоз. Случва се, край, да забравим за случая. Но ако се случи отново, ще ви изритаме вън от страната на секундата.
	— Моля? Едва ли говорите сериозно.
	— Нервите ни са опънати. Търпението ни се изчерпва. В момента сме изправени пред гигантски проблем, с който се опитваме да се справим, в същото време затворник е убит, докато е бил под арест при нас. При положение че в снощната свада никой не е бил сериозно ранен, мога да ви кажа, че изобщо не ми пука за нея, на вас също не би трябвало да ви пука. Имаме си други грижи. Предайте поздравите ми на шефовете си.
	И Гастли се отдалечи. Разумно, Сълт не се опита да го последва.
	Ревъл чакаше зад първия ъгъл.
	— Благодаря ти — каза. — Наистина не го харесвам този.
	Заслизаха по стълбите към долните нива на сградата. Постовите секачи заставаха мирно, когато ги подминаваха. Коридорите ставаха все по-тъмни и студени и в един момент се наложи Гастли да извади карта, за да се ориентират накъде да вървят.
	— Това, дето го правим в момента, не ни ли е малко под достойнството? — попита Ревъл, докато крачеха. — Под достойнството ни е май. Ние сме старейшини. Не се предполага да търсим разни неща. Предполага се други хора да ги търсят, а после да ни ги носят лично.
	— Смаян съм колко бързо се разглези.
	— Никога не съм обичал да търся нещо — изръмжа Ревъл. — Помниш ли как търсехме улики със Скълдъгъри? Винаги съм го мразел това занимание. Така и не можах да разбера кое е улика и кое — не. Аз щом погледна една стая, виждам просто стая, а щом Скълдъгъри я погледне, веднага разгадава някаква мистерия.
	— Не бих се тревожил за това — отвърна Гастли. — Може да не си толкова добър детектив като Скълдъгъри, но си добър в други неща. Например в носенето на роба и мрънкането.
	— Аз съм _невероятно_ добър в тези неща — рече Ревъл. — Мога и много добре да командвам хората. Тая сутрин Типстаф влезе при мен с чаша чай, а аз му рекох: „Не, не искам чай, искам кафе“. Беше страхотно. Не отстъпих от позицията си.
	— Той отиде ли да ти донесе кафе?
	— Не, рече, че вече бил запарил цял чайник, така че аз взех чая, така де, защо да отива зян, като при това авторитетът ми остана непокътнат.
	Гастли кимна.
	— Следващия път добре ще си помисли, преди да ти направи чай.
	— Ще си помисли, Гастли приятелю, ще си помисли и още как. Между другото, какво точно търсим?
	— Ти сериозно ли? Показах ти чертежа преди час и половина.
	— Показа ми го, вярно.
	— Ти разгледа ли го?
	— Не, не го разгледах.
	Гастли въздъхна.
	— Нарича се Усилвател. Голямо нещо, така, машина било.
	— Супер. Как изглежда?
	— Не знам.
	— Да не е това?
	— Не. Това е стена.
	— Може да е замаскиран Усилвател.
	— Ти _наистина_ не си много добър в търсенето на неща, а?
	— Добър съм в намирането на стени обаче. Виж, намерих още една.
	Стигнаха до кръстопът, Гастли спря и се намръщи.
	— Чудна работа. Тоя коридор го няма на картата.
	Ревъл скръсти ръце.
	— Може коридорът да не съществува.
	— Коридорът не съществува?
	— Може да е оптическа измама. Или е нещо като котката на Шрьодингер. Докато не я видиш с очите си, нея едновременно и я има, и я няма.
	— Но ние виждаме коридора със собствените си очи, Ърскин, и лично аз съм дълбоко уверен, че той съществува. Просто го няма на картата.
	Ревъл сви рамене.
	— Сградата е стара. Сигурно има сума ти коридори и тунели, които не са отбелязани никъде.
	— Но нали първото нещо, което направихме, когато се преместихме в това Убежище, беше да пратим екип от магьосници тук долу, за да огледа всички такива тунели и коридори. Картата, която държа, те са я съставяли.
	Ревъл го изгледа.
	— Всички в тоя екип бяха магьосници от Роърхейвън.
	— Нарочно не са начертали този коридор — рече Гастли и прибра картата. — Скълдъгъри беше прав. Не можем да им вярваме. Каквото и да е скрито тук, са искали да го запазят в тайна.
	— Надявам се да е Усилвателят, а не някоя баня, която са искали да запазят само за свое ползване. Не е ли по-добре да пратим пред нас отряд секачи, за да неутрализират евентуалните капани?
	— Да — отвърна Гастли. — Може би е по-добре. Да пратим секачите, а ние с тебе да се върнем горе, да си седнем на троновете и да пием чай, докато чакаме някой друг да ни свърши работата.
	— Добра идея. И безопасна при това. Типстаф би я одобрил.
	— Сигурен съм — отвърна Гастли и двамата закрачиха по тайния коридор.
	Намериха куп стаи без врати. Не бяха празни, а претъпкани със строителни отпадъци или материали, покрити с дебел слой прах. Тук електричество изобщо не беше прекарано, така че и двамата старейшини държаха пламъци в дланите си, за да си осветяват пътя. Изплашени плъхове се шмугваха по ъглите, вода капеше в големи студени локви по пода, сенките играеха по стените. След това Ревъл рязко спря.
	— Мисля, че го намерих — каза.
	Пристъпиха в голямо помещение. Празно, тъмно и влажно като коридора отвън. Усилвателят се мъдреше в идеалния център на пода, приличен на голяма ваза, която се е взривила отвътре навън. Извитите му стени елегантно се накланяха към пода, острите му ръбове в средата почти докосваха тавана. Предният панел беше отворен и позволяваше достъп до сърцевината на машината, където, в самата й основа, лежеше бял диск, оформящ леко повдигната над пода платформа. Електрическите кабели пълзяха като вени под обшивката на апарата, която, под трепкащата светлина на пламъците, изглеждаше почти прозрачна.
	Ревъл потропа с юмрук по обшивката. Звукът подсказа, че е изработена от странна сплав от метал и каучук. Гастли пристъпи през отворения панел и се качи на бялата платформа. Оказал се затворен от три страни, шивачът усети как го изпълва странна клаустрофобия.
	— Не виждам как се включва — обади се Ревъл.
	Гастли побърза да се измъкне, преди Ърскин да е натиснал нещо, дето не трябва.
	— Хайде да оставим тоя въпрос на учените, а? Може да го счупим, ако се пробваме да го пуснем.
	— Сигурен съм, че ще се справя — отговори Ревъл, взрян в машината. — Достатъчно интелигентни сме. Може би не сме умни чак като магьосниците-учени, но имаме друг тип интелигентност. Интелигентността на улицата.
	— Коя улица имаш точно предвид?
	Ревъл сви рамене.
	— Ми не знам, не най-интелигентната вероятно. Май си прав. Да кажем на Скълдъгъри, че сме намерили машината, а Ламент да идва и да си пуска.
	— Много добра идея, Върховен маг.
	— И на мен ми хрумват добри идеи понякога.
	Оставиха Усилвателя и се върнаха назад по стъпките си, докато най-сетне се върнаха в познатите коридори. Беше си все така влажно и студено, лампите на тавана примигваха. Подминаха ъгъл, на който трябваше да стои секач на пост. Секачът обаче го нямаше. Гастли си погледна часовника. „По-ранна смяна на поста, може би“, помисли Гастли, въпреки че не му беше известно някой секач някога, през цялата история на тяхното съществуване, да е изоставял поста си.
	Насреща им забързаха трима магьосници. Гастли не познаваше много добре никого от тях. Бренък беше едър, а името на жената беше Палома. Третият, Тевхан, беше силен, мълчалив тип, който обичаше да се въси на хората.
	— Върховен маг — почна Бренък, — старейшина Биспоук. Съжалявам, че ви притеснявам, но се получи спешно обаждане от детектив Плезънт.
	Ревъл ускори крачка.
	— Какво има? Какво е станало?
	— Боя се, че не знам, Върховен маг. Иска да говори само с вас.
	Бренък и Палома закрачиха от двете страни на Ревъл, а Тевхан изчака Гастли да ги настигне. И тримата бяха роърхейвънци. Гастли бързо измъкна картата от джоба си и хвърли поглед към имената на магьосниците, на които с било възложено да я начертаят. Зърна имената и кимна на Тевхан, когато го подмина. На картата бяха написани три имена. Бренък, Палома и Тевхан.
	— Върховен маг — рече високо Гастли и прибра картата, — известно ли ви е, че врабчето през зимата отлита на юг?
	— Що за странна забележка — отвърна Ревъл, извърна се, замахна с длан, измести въздуха и Палома се тресна в близката стена.
	Гастли се завъртя рязко, вкара на Тевхан дясно кроше, от което краката на магьосника се подгънаха и той изпусна ножа, който тъкмо измъкваше от ръкава си. Гастли го удари отново и отново, за да не му позволи да се съвземе. Тевхан беше адепт, но шивачът не знаеше точната му дисциплина. Не желаеше да рискува.
	Когато Тевхан падна, Гастли се извърна към Ревъл точно навреме, за да види как събаря Бренък. Главата на роърхейвънеца се удари в пода и Ревъл го изрита още веднъж, за да го накара да си остане паднал.
	— Ти да видиш — отбеляза малко задъхано Ревъл. — Глупавата парола на Скълдъгъри взе, че сработи.


>	25.
>	Неизбежното завръщане на Флетчър Рен

	Ламент ги въведе в голяма стая с четири магически символа, изрисувани на четирите стени. После ги остави и Валкирия застана до Скълдъгъри в средата на пода. След миг символите засветиха и пред тях се изправиха замъглените фигури на Ревъл и Гастли.
	— Съжалявам за извънредните неудобства — почна Гастли, — но ни трябваше сигурна линия за връзка — силуетът му беше прозрачен, но гласът му звучеше така ясно, сякаш наистина стоеше в стаята.
	— Трябва да си намеря такова приложение за телефона ми — отбеляза Валкирия.
	— Проблеми с Върховния съвет? — попита скелетът.
	— Всъщност не — рече Ревъл. — Е, всъщност да, но не се обаждаме заради това. Намерихме Усилвателя. В добро състояние е, но не работи.
	— За това не се тревожи — отвърна Скълдъгъри. — Ламент е сигурен, че ще може да го подкара. Какъв е другият проблем?
	— Нападнаха ни — каза Гастли. — Роърхейвънски магьосници. Хора, с които сме работили рамо до рамо през последната година. Засега успяхме да запазим всичко в тайна. Изобщо не искам да обяснявам на Стром как така собствените ни хора се опитват да ни убият.
	— Засега нашите пишман атентатори не отговарят на въпросите ни — продължи Ревъл. — Долавящите се опитват да пробият защитите на съзнанието им, но те явно са обучени да блокират подобни атаки.
	— Смятате ли, че са ви нападнали заради Усилвателя? — попита скелетът. — Как изобщо са разбрали, че го търсите?
	Гастли погледна Ревъл, който задъвка долната си устна. Най-сетне Върховният маг заговори:
	— Смятаме, че телефоните ни се подслушват. И това не е единственият проблем. Явно всички секачи в района, в който ни атакуваха, в последния момент са били пренасочени към други постове, за да разчистят терена за нападателите. Говорихме с този-онзи и никой не може да обясни как се е случило това.
	— Аз мога да обясня — обади се Валкирия. — Направила го е мадам Мист.
	— Не знаем това — побърза да отговори Ревъл. — А дори и тя _наистина_ да е искала да ни убие, опитът беше твърде нескопосан за професионалистка като нея.
	— Може да се е отчаяла — предположи Скълдъгъри. — Ако е знаела за съществуването на Усилвателя, просто не е можела да допусне вие двамата да налетите на него.
	— А ако не е знаела?
	— Може да е научила от подслушаните разговори по телефона, а после да е видяла в това възможност да се отърве от вас и се е вкопчила в нея, но в крайна сметка не е успяла да я осъществи както трябва.
	— Може и така да е — отговори Ревъл. — Но все още не съм убеден.
	— Все едно, опит да се отнеме животът ви е много мащабна крачка, независимо кой я е предприел. Щом е посмял да направи нещо подобно, този някой ще стигне и по-далеч.
	— Нужен ни е по-цялостен контрола над секачите — каза Гастли. — Те не поставят заповеди под въпрос. Ако Мист или който и да е там ги е използвал срещу нас веднъж, може да се пробва да ги използва пак, а на мен никак не ми се нрави идеята да се изправям срещу косите им.
	— Съгласен съм — отбеляза Скълдъгъри. — Ърскин, отсега нататък единствено ти трябва да имаш контрол над секачите — ще приемат заповеди само от Върховния маг и толкова. Мист разполага с целия Роърхейвън на своя страна. Секачите трябва да са на наша.
	— Но бройката на секачите все още е редуцирана — изтъкна Ревъл. — Ако Мист _наистина_ е мозъкът на тази операция, няма гаранция, че ще можем да я надвием дори с помощта на секачите и на останалите верни ни магьосници. Трябва ни още нещо. Трябва ни някакво предимство.
	Всички замълчаха. Никой не желаеше да изтъкне очевидното.
	— Можем да помолим Върховния съвет за помощ — обади се Валкирия.
	— Хайде да сменим темата, преди да съм цапардосал някого — отвърна Гастли, а Ревъл веднага направи крачка встрани. — Какво ни е необходимо, за да накараме тоя Усилвател да проработи?
	— Ламент трябва да го погледне — отвърна Скълдъгъри. — Ще можете ли да ни го докарате тук?
	Ревъл поклати отрицателно глава.
	— Не може да бъде местен. Доколкото можахме да схванем, самото Убежище действа като гигантски гръмоотвод към машината. Ако искаме да използваме енергията му, за да подсилим клетката на Аргедион, ще се наложи нея да я докараме в Роърхейвън.
	— Окей — отвърна Скълдъгъри, — няма да се наложи да увещавам дълго Ламент да приеме този план. Мисля също, че бившето гадже на Валкирия ще ни свърши отлична работа за тая задача.
	Ревъл се намръщи.
	— Мъртвият вампир?
	Валкирия го загледа злобно.
	— Мисля, че Скълдъгъри има предвид Флетчър.
	— О. Прощавай.
	— Сийлън никога не ми е бил гадже.
	— Не исках да…
	— Не говорим за Сийлън — промърмори Гастли.
	— Много съжалявам, Валкирия — рече Ревъл. — Флетчър е страхотен. Чудесен. Сигурен съм, че с удоволствие ще ни помогне, а да имаме телепортатор на разположение със сигурност ще реши голяма част от проблемите ни. Ще уредим това, ще ви пратим момчето и можем да задействаме плана. Още веднъж, прощавай, че споменах вампира.
	Гастли го стрелна и прошепна:
	— Защо продължаваш да говориш за това?
	— Не мога да се сдържа — отвърна Ревъл. — Само за вампира мисля.
	— Нали осъзнавате — отбеляза Валкирия, — че отлично ви чувам?
	Гастли на секундата си затвори устата. Ревъл бавно кимна.
	— Ясно. Край, млъкваме. Сигурна ли си, че чу всичко? Чу ли ме, когато ти направих комплимент и ти казах, че си прекрасна?
	— Май съм го пропуснала.
	— Срамота. Сериозно, аз… — Ревъл погледна нейде вдясно и повдигна вежди. — Какво чувам? Някой ме търси спешно? Важна работа?
	Гастли въздъхна.
	— Никой не те търси.
	— Валкирия, Скълдъгъри, ще се свържем с Флетчър и пак ще ви се обадим — избъбри Ревъл, загледа злобно Гастли и образите и на двамата постепенно избледняха и изчезнаха.


	Четири часа по-късно същият грамаден самолет, който беше докарал детективите в Швейцария, отново се появи над планините, дребен като точица. Валкирия зачака и запали огън в дланта си, за да се топли. Знаеше, че Флетчър не е на борда. Той вече рядко си причиняваше неудобствата на нормалното пътуване. Тъй като магьосниците с неговите способности можеха да се телепортират само на места, на които са били преди или които виждат в конкретния момент с очите си, момчето си беше изградило тактика, която прилагаше, когато в пътуването се включваха самолети, влакове или кораби.
	Първо се беше телепортирал в Ирландия, където се беше представил на пилотите на самолета и се беше качил на борда, за да го огледа отвътре. След това се беше телепортирал обратно у дома в Австралия и следващите няколко часа беше прекарал зает със свои си работи. Когато самолетът достигнеше крайната точка на пътуването — горе-долу мястото, на което Валкирия сега го виждаше — пилотът трябваше да се обади на Флетчър, той от своя страна да се телепортира на борда на самолета, да погледне през илюминатора към мястото, на което го чакаше момичето, и съответно да се телепортира директно при нея. Това беше прост и ефективен начин да се посещават всякакви места по света, без да се налага реално да се извършва пътуването дотам. Типично за Флетчър.
	Самолетът приближи и Валкирия свали маската си, после изпрати над белия сняг сноп черни сенки, за да привлече вниманието на пилотите. Миг по-късно срещу й се изправи Флетчър Рен.
	— Господи! — възкликна той. — Страшен студ!
	Валкирия се ухили.
	— Заради снега ще да е. Ела, вътре е по-топло.
	Момчето изгледа намръщено процепа сред скалите, докато Валкирия се промушваше пред него с усилие.
	— Тия хора не са ли чували какво е това врата?
	— Така Йети не могат да влязат.
	Флетчър зяпна.
	— Ти сериозно ли?
	— Две Йети. Едното се опита да ми отхапе главата.
	Момчето хвана Валкирия за ръка, клекна и надникна през процепа, а в следващия миг двамата се озоваха вътре в пещерата. Момичето вече изобщо не усещаше гадене след телепортацията, нито пък повръщаше, както й се случваше при първите й опити с този тип пътуване. Флетчър се изправи и й се усмихна.
	— Здрасти — рече й.
	— Здрасти — Валкирия му се усмихна в отговор. — Добре изглеждаш.
	Чистата истина. Беше забравила колко е сладък.
	— Косата ти обаче си е все така смешна.
	Флетчър кимна.
	— Благодаря ти. Трябваше хубавичко да си помисля, преди да реша, че ще бъдеш мила повече от няколко секунди.
	Момичето се разсмя.
	— Извинявай. Лош навик. Наистина изглеждаш добре. Австралия ти влияе положително.
	— Австралия да се благодари, че живея на нейна територия. Ама и на теб ти трябваше малко време, но все пак реши, че не можеш без мен. Да ти кажа, беше ли необходимо да съчиняваш цялата тая история с някакъв си Аргедион само и само да ме видиш? Признавам си, поласкан съм.
	— Толкова си самовлюбен. Защо трябва да си толкова самовлюбен? Сладък си, секси си и ако не си отваряш и устата, цена няма да имаш.
	Момчето сви рамене.
	— Все устата ми ме вкарва в големите неприятности. Ти поне го знаеш.
	— А се правиш и на глупав. Глупав самохвалко. Добре се справяш.
	— Старая се — момчето изведнъж се смръщи. — Трябва ли да се прегърнем или нещо от тоя сорт? Мисля, че трябва да се прегърнем, след като не сме се виждали от толкова време?
	— Защо не? — отвърна Валкирия и го прегърна. За секунда си припомни колко приятно е усещането от прегръдката с него и побърза да се дръпне.
	Очите му се стрелнаха над рамото й и Флетчър изопна рамене пред приближаващия Скълдъгъри.
	— Скълдъгъри.
	— Флетчър.
	Флетчър протегна ръка. Скелетът я погледа неподвижно миг-два, после попита:
	— Извинявай, какво правим?
	— Стискаме си ръцете — отвърна момчето. — Като възрастни хора. Просто искам да знаеш, че през последната година съм се променил. Пораснал съм, като личност, искам да кажа. Вече не съм онзи Флетчър, когото познавахте.
	— Много приличаш на него.
	— Е, да, но…
	— И имаш същата нелепа прическа.
	— Може ли просто да си стиснем ръцете?
	— Разбира се, че може — отвърна скелетът и стисна ръката на момчето. — А сега какво?
	— Аз, такова… Не знам. Какво правят възрастните, след като си стиснат ръцете?
	— Най-често всеки пуска ръката на другия.
	— О, вярно — Флетчър пусна ръката на детектива. — Та, значи, как си, Скълдъгъри? Добре изглеждаш. Страхотна вратовръзка.
	— Синя е.
	— Прекрасен нюанс наистина.
	Скълдъгъри погледна Валкирия.
	— Обеща ми, че той няма да ме дразни.
	Момичето го стрелна злобно.
	— А ти обеща да не се държиш гадно с него.
	Скълдъгъри въздъхна и погледна пак Флетчър.
	— Е, Флетчър, как вървят тренировките ти? Тъй като си последният телепортатор на света, трябва да гледаш сериозно на задълженията си.
	— Така е — отвърна момчето. — Сериозно гледам.
	— Когато бях на твоята възраст, срещнах последния кинетик. Знаеш ли какви са тези магьосници? Имат способността да попиват кинетичната енергия и да я трупат в себе си под формата на физическа сила. Най-общо казано, колкото повече удряш такъв магьосник, толкова по-силен става той. Когато този кинетик умря, с него умряха и тайните на неговата дисциплина. Преди известно време един млад магьосник реши да се обучава и да стане първият кинетик четиристотин години по-късно. И знаеш ли какво стана?
	— Не — отвърна Флетчър. — Какво?
	— Не се справи.
	Флетчър направи физиономия.
	— О.
	— Нека това да ти е за урок — обобщи Скълдъгъри, врътна се и си тръгна.
	Флетчър пристъпи по-близо до Валкирия.
	— Мислех, че историята ще има по-драматичен финал — прошепна й.
	— И аз — прошепна му тя в отговор.
	После момичето поведе телепортатора из базата. Калвин ги посрещна в градината и му обясни с какво трябва да се съобрази, когато транспортира животните и птиците. Беше решено Флетчър да пренесе градината наведнъж — с дърветата му и с всичко останало — като прехвърли отделните екосистеми на съответни пусти територии на различни места по света, където флората и фауната от планината да продължи да съществува необезпокоявана в естествена среда. Валкирия стоеше отстрани и слушаше разговора, като полека-лека се впечатляваше все по-силно от Флетчър и от начина, по който той попиваше цялата необходима му информация.
	Когато приключиха, Валкирия заведе момчето да се запознае с Ленка, която имаше незабравима реакция, когато го видя. Флетчър влезе и Ленка се разсмя толкова силно, че падна от масата, върху която седеше.
	— Косата му! — пъхтеше и се превиваше тя от смях. — Господи Боже, косата му!
	Флетчър въздъхна.
	Влезе и Ламент, стисна ръка на момчето и го помоли да се абстрахира от истеричното момиче, въргалящо се по пода. После заведе Валкирия и телепортатора при Куба и Флетчър загледа Аргедион.
	— Сигурни ли сте, че спи?
	— Доскоро бяхме сигурни — намръщи се леко Ламент. — Напоследък обаче имаме някои съмнения. Затова и времето ни е толкова ценно.
	Флетчър кимна и плъзна поглед по машината, в която беше затворен белият магьосник.
	— Значи всичко това трябва да бъде преместено едновременно?
	— Да — отговори Ламент. — Бурята — това е ей тая пирамида тук — вече няма да ни е необходима, когато свържем Куба директно към Усилвателя, но самото свързване ще отнеме около ден работа. Междувременно всичко, което виждаш, трябва да си остане както си е, само че пренесено в Убежището. Дали ще е проблем?
	— Не бих казал — отговори Флетчър. — Всички части са свързани една с друга, така че не би трябвало нито една част да остане непренесена. Би трябвало всичко да мине гладко: едно директно телепортиране от тук до стаята, която ми показа Гастли.
	— Виждал си Усилвателя?
	— Дам — рече момчето. — Странна машинария.
	Ламент се усмихна.
	— Благодаря ти, че ни помагаш, Флетчър. Не знам как щяхме да се справим без теб.
	Флетчър сви рамене.
	— Просто ви давам едно рамо — отвърна и излезе от стаята по-наперено от обикновено.
	Валкирия извъртя очи и тръгна подире му.


	Опразването на базата под планината отне няколко часа. През повечето време Валкирия стоя с Флетчър, двамата си бъбреха и се смееха, докато чакаха следващата порция апаратура или животни, или каквото и да е там да бъде приготвена за транспортиране. Очите на Ленка се наляха със сълзи, докато си вземаше довиждане с някои от маймунките, но Флетчър ги пренесе на хубави безопасни места по света и тази мисъл помогна на момичето да спре да подсмърча. Последен беше пренесен самият Аргедион, заедно с машините, които поддържаха съня му.
	Флетчър изглеждаше напрегнат. Валкирия му съчувстваше. Ако нещо се объркаше, щяха да пуснат на свобода най-могъщия жив магьосник на света.
	Ламент и останалите трима от екипа се събраха и се хванаха за ръце.
	— Това място е нашият дом — започна Ламент. — Дойдохме тук преди трийсет години, за да защитим света от една заплаха, но едновременно с това попаднахме на място, което заобичахме. Животът тук — в самота и изолация — не беше лесен, но ние се справихме. Не смятам, че някога ще се върнем пак тук. Сега обаче, благодарение на хората, които срещнахме през последните дни, невъзможното стана възможно и ние получаваме шанс да заживеем втори живот. Това място ще ми липсва — после се усмихна тъжно. — Но не много.
	Чу се смях, после всички стиснаха здраво ръце, Флетчър положи длан на стола, свързан към машината и после, мигновено и по-лесно, отколкото предполагаше сериозността на ситуацията, всички се озоваха в голямото помещение в подземията на Убежището пред един апарат, който можеше да бъде само Усилвателя.
	И толкова. Не последваха експлозии, нито писъци, нито всемогъщ магьосник закрачи свободен по света. В очите на Валкирия патосът се оказа малко попресилен.
	Ревъл пристъпи да ги поздрави е добре дошли, а Ленка се обърна настрани и повърна върху обувките си.
	Докато течаха представянията и поздравленията, Флетчър и Валкирия се измъкнаха. Излязоха от Убежището и тръгнаха на разходка край езерото. Неподвижната вода не беше особено красива, но това беше единственият възможен маршрут за разходка край Роърхейвън.
	— Добре се справи — рече момичето. — Благодаря.
	Флетчър сви рамене.
	— Не е лесно да си онзи, при когото всички тичат, когато стане напечено, но аз се справям забележително добре.
	— Така си е — засмя се Валкирия. — Сега тръгваш ли си?
	— Да, стига да не трябвам още на някого за нещо.
	Момичето спря и вдигна очи към него.
	— Ами — рече. — Аз нямам планове за следващите няколко часа…
	Флетчър я погледна в очите и усмивката му повяхна.
	— О.
	Валкирия се засмя.
	— Леле. Това определено _не беше_ реакцията, която очаквах.
	— Не, извинявай, не исках да те засегна. Просто аз…
	Валкирия вдигна ръка.
	— Флетчър, спокойно. Нищо не е станало.
	— Не, Вал, аз просто срещнах един човек и сега сме заедно.
	Сега беше ред на Валкирия да го погледне втренчено.
	— О.
	— Тя е много мила — рече момчето. — Излизаме само от около два месеца, но тя е направо невероятна. Смятам, че ще я харесаш. Чакай малко, аз ей сега.
	И телепортаторът изчезна.
	Валкирия примигна. _Той_ излиза с друго момиче? Пръв си е намерил друго гадже? До този момент, без да си е представяла нищо точно във времето, Валкирия някак си беше убедена, че ще продължи напред по-бързо от Флетчър. В края на краищата, _тя_ беше зарязала _него_.
	Флетчър се появи пред очите й, хванал за ръка едно непознато хубавко момиче.
	— Валкирия — рече, — това е Майра.
	Майра имаше светлокестенява коса и мила усмивка, а Валкирия се преизпълни с желание да я фрасне право в тъпата физиономия.
	— Здрасти — рече.
	— Радвам се да се запознаем — отвърна Майра и двете се ръкуваха. Валкирия беше сигурна, че спокойно може да смачка мъничката й ръчичка в своята. После Майра заговори със силен австралийски акцент. Беше ужасно дразнещо.
	— Флетчър ми е разказвал толкова много за теб. Честно казано, тайничко смятах, че си негова измислица. Той така те описва, че все си мислех, че не е възможно да съществува толкова страхотен човек като теб.
	Валкирия намери сили да се усмихне.
	— Бива си ме от време на време — каза. — Вие двамата как се запознахте?
	Майра прегърна Флетчър през кръста.
	— Той ме спаси. В сградата на колежа ми избухна пожар и той ме изнесе от пламъците. Моят рицар.
	Валкирия примигна.
	— Ти си смъртна?
	Флетчър се засмя.
	— Мислех, че мразиш това определение.
	— Какво? О, да, мразя го, не, искам да кажа, че не си магьосница, така ли?
	Майра поклати отрицателно глава.
	— Опасявам се, че съм потискащо смъртна. Но не се тревожи, пазя тайната ви. Флеч ми разказа какви неща умееш и какъв страхотен боец си. Това е толкова яко! Честно казано, за мене е немислимо да се преборя с каквото и да било. Би било страхотно, ако можех да правя магии, но май също толкова страхотно е да имам гадже, който може.
	На Валкирия вече не й се искаше да я фрасне. Майра беше твърде мила. Но Валкирия все пак искаше да фрасне _някого_. Може би Флетчър.
	— От известно време искам да ви запозная — обади се той, — но не се сещах как да стане, без да изглежда сякаш се мъча да натрия нечий нос. Нещо като, _я ме виж, Вал, имам нова приятелка и нов живот_. Но… ето ти на, късмет. Вал, просто исках да знаеш, че не тая никакви лоши чувства нито след онова, което стана между нас, нито след скъсването ни и че се радвам, че с теб още сме си… така де, приятели.
	— Да — отвърна момичето. — И аз така.
	Последва неловко мълчание, а тримата стояха един срещу друг, трима млади хора, обявили се за приятели.
	— Ами време е ние да вървим — най-сетне продума Флетчър. — Грабнах я, точно когато се канеше да вади кексчетата от фурната.
	Валкирия изгледа Майра.
	— Можеш да печеш кексчета?
	— Не кой знае колко добре — отговори австралийката. — Преди с мама правехме непрекъснато. Толкова старомодно, нали? Печенето на сладкиши? — момичето се позасмя. — Радвам се, че се запознахме.
	— Аз също.
	Майра се усмихна, а Флетчър се ухили по онзи свой си начин, от който сърцето на Валкирия се разтупкваше бързо-бързо, а после и двамата изчезнаха.
	— Е — високо рече Валкирия, — това беше гадно.


>	26.
>	Клетият Томи Пърсел

	Елси О’Брайън не беше смело момиче. Не беше и кой знае колко умно момиче, нито пък особено талантливо и със сигурност не особено красиво. Всички тия работи тя добре си ги знаеше. Това бяха обективните, непроменими факти, които лежаха в самата основа на личността й. Особено що се отнасяше до смелостта, Елси изобщо не се заблуждаваше. Преди смяташе, че в общи линии принадлежи към онази порода хора, които в гадна ситуация биха постъпили правилно, но ето ти я сега, затъваше от една гадна ситуация в следващата и изобщо вече нямаше понятие как би могла да постъпи правилно.
	Китана и Дорън също нямаха понятие, това поне беше сигурно. Двамата вече бяха напълно изгубени. Напълно опиянени от властта, която им беше дадена. За тях вече нямаше надежда. Елси не знаеше дали за самата нея има надежда, а и не й пукаше особено. Единственият човек, за когото й пукаше, беше Шон, но той с всеки изминал ден се отдалечаваше все повече, все повече заприличваше на другите двама.
	— Не изоставай — обади се Китана и Елси покорно ускори крачка подире им. Най-силно от всичко желаеше просто да се обърне и да побегне. Но не го направи. Продължи да следва останалите, защото природата й беше такава. Елси не водеше, тя следваше.
	Стигнаха до дома на Дорън. Баща му го нямаше. Майка му отдавна беше изчезнала, беше изоставила семейството преди години. Дорън никога не говореше за това, а Елси никога не питаше. Не, че той щеше да й отговори, ако го попиташе. Когато Дорън се подготви, четиримата влязоха в къщата и пристъпиха в хола, където седеше по-големият брат на Дорън и играеше на видеоигра.
	— Здрасти, Томи — рече Дорън.
	Томи вдигна очи. Щом зърна Китана, физиономията му придоби безгрижно изражение. Тя притежаваше дарбата да променя поведението на момчетата.
	— Здрасти — отвърна Томи и поизопна рамене.
	Дорън се опитваше да се ухили, но не му се отдаваше.
	— К’ва е тая игра? Важи ли? Теб бива ли те? Бива ли те да играеш на малките си видеоигрички?
	Томи остави джойстика на масичката до дивана и бавно се надигна.
	— К’во ти става? — попита. — На какъв се правиш пред приятелите ти? Не беше толкова корав миналата седмица, когато ти извих ръката, докато се разциври, сещаш ли, се?
	Каквато и реакция да очакваше Томи от брат си, широката усмивка определено си беше изненада.
	— Не, не бях толкова корав — отвърна Дорън. Далеч не толкова корав, колкото съм в момента, бате. Искаш ли пак да се пробваш с мене?
	Очите на Томи се стрелнаха към Китана, после се върнаха върху брат му.
	— Наистина ли искаш? Искаш да те изложа пред гаджето ти?
	— О, аз не съм му гадже — сладко рече Китана. — Предпочитам по-възрастни мъже. Ти на колко години си, Томи?
	— На двайсет — Томи се поизпъчи още.
	— Двайсет — въздъхна Китана. — Идеалната възраст, според мен.
	Сега вече Томи се ухили и погледна пак Дорън.
	— Вие останалите, що не си бегате? Китана, ти, ако искаш, остани.
	— Всъщност — изчурулика Китана, — предпочитам да идем на някое по-усамотено място. Може да се разходим с колата.
	Внезапният смях на Дорън проехтя като изстрел.
	— Да, Томи — рече. — Изведи я с колата. Между другото, тя в какво състояние е? Добро, а? Върви ли въобще? Виждал ли си я напоследък?
	— Какви ги дрънкаш, бе?
	— Колата ти — засмя се отново Дорън. — Виждал ли си я през последните пет минути, да речем?
	Томи се навъси.
	— Само ако си я пипнал!
	Дорън сви рамене. Томи го блъсна и пристъпи до прозореца. Дорън залитна назад, без да спира да се смее.
	Елси нямаше нужда да гледа през прозореца, защото добре знаеше какво вижда Томи в момента. Вижда любимата си кола — колата, която с такава страст беше възстановил парче по парче — разглобена на части вън на алеята пред гаража. Вижда разкостения двигател, изподраната боя и нарязаните гуми. Вижда онова, което Дорън беше причинил на автомобила само за пет минути.
	Раменете на Томи увиснаха така рязко, че той трябваше да се подпре на перваза, за да остане прав. Очите му се опулиха, ченето му увисна. Беше пребледнял опасно.
	Дорън се беше превил одве от смях. Томи се извърна към него, а лицето му беше изкривено от чиста, искрена омраза. Хвърли се към малкия си брат и го удари с юмрук право в лицето. Дорън падна назад, без да спира да се смее. Томи го зарита, но при всеки ритник Дорън само се хилеше още по-шумно. Томи го възседна и го засипа с удари. Дорън виеше, сякаш го гъделичкаха.
	Най-сетне Томи падна назад: дишаше тежко, разстроен и объркан, а Дорън седна спокойно, сякаш нищо не му тежеше на сърцето.
	— Ох — рече и изтри сълзите от смях от очите си, — леле, човече, колко смешно беше. Само да си беше видял физиономията. Ще я запомня за цял живот.
	После се изправи без да бърза. Томи също се надигна тромаво.
	На Елси й домъчня за Томи. Тя не го харесваше, никога не го беше харесвала. Когато и да го видеше, той или удряше Дорън, или, пак заради изкривената си нужда да демонстрира сила, го унижаваше пред всички. Понякога го биеше просто така, от злоба. Томи в никакъв случай не беше добро момче, но въпреки това на нея й дожаля. Горкият — нямаше ни най-малка представа с какво си има работа, нито пък какво го чака.
	Томи отново блъсна брат си.
	— Какво си направил с колата ми?
	— Същото, което ще направя и с теб — сграбчи го изведнъж Дорън.
	И после, точно както беше раздробил колата с голите си ръце, той разкъса тялото на Томи.
	Когато Дорън приключи, Шон беше толкова неподвижен и блед, че изглеждаше мъртъв. Елси изтича вън от стаята и чу зад себе си смеха на Китана. Блъсна задната врата и повърна вън на двора. Сълзите се стичаха по лицето й, но съзнанието й беше потънало в странно спокойствие. Въпреки ужаса, който току-що беше видяла, мислите й бяха ясни.
	Нисък зид ограждаше двора. Елси се прехвърли през него и продължи да крачи напред. Не си направи труд да тича. Щеше да мине най-малко половин час, преди останалите да забележат, че я няма.


>	27.
>	Хаос

	— Помниш ли онзи магьосник, изчезналия?
	Валкирия се събуди и в същия момент надигна глава от възглавницата. В първия момент не се ориентира къде се намира, после позна дома на Скълдъгъри на „Семетери Роуд“, примигна няколко пъти и изграчи:
	— Кого?
	— Патрик Зебек — отвърна Скълдъгъри, изправен под нахлуващите през прозореца утринни лъчи. — Елементалът, дето изчезна. Тъкмо минавал през Монктаун, когато видял енергийните потоци в небето. Майкъл Дилейни, клетото момче, дето го бяха разкъсали в собствения му хол, живееше в Уудсайд. Това е на практика на една крачка от Монктаун.
	Валкирия седна и загледа със замътен поглед.
	— Значи енергийните потоци имат нещо общо с убиеца на Майкъл Дилейни.
	— Както и с убиеца на поредната жертва.
	— Нова жертва?
	— В Балинтър. Да си готова до петнайсет минути.
	После се обърна и излезе от стаята, а Валкирия въздъхна и спусна крака от леглото. Взе си душ, облече се и се яви в кухнята, където скелетът вече я чакаше с купа мюсли за закуска. Отдавна, когато за първи път беше дошла в дома му, всички стаи в него бяха гостни. Сега момичето си имаше собствена спалня, апартаментът беше оборудван с баня с грамадна душ-кабина и с кухня, с постоянно зареден с провизии хладилник. Понякога се чудеше колко ли му струват на скелета всичките й прищевки по подновяването на жилището му, но скоро осъзнаваше, че не й пука. За някои като Скълдъгъри парите не бяха проблем.
	Докато седнат в Бентлито, и умът на Валкирия вече беше напълно буден.
	Пристигнаха на адреса в Балинтър. Както обикновено, наоколо беше пълно със секачи, дегизирани като полицаи, които пазеха никой да не приближава. Филомена Рандъм разговаряше с един новинарски екип наблизо. Докато Валкирия слезе от колата, хората от телевизията си събраха такъмите и си заминаха, без да заснемат и един кадър.
	Валкирия остави Скълдъгъри да влезе да оглежда местопрестъплението. Не искаше да гледа повече кръв. Остана да го изчака до входната врата.
	— Същият убиец? — попита, когато скелетът излезе обратно вън.
	— Методът е различен, но резултатът е същият — отвърна той. — Тук престъплението е извършено с голи ръце. Жертвата е размятана из стаята като парцалена кукла. Много отпечатъци от стъпки. Мърлява работа. Яростна. Садистична.
	— Това означава ли, че си имаме работа с двама извършители?
	— Ако това убийство е свързано с останалите ни случаи, смятам, че става дума най-малко за _двама_, които действат заедно, може би и повече. Всичко говори за банда, чийто членове се насъскват един друг. Всяко убийство е по-варварско от предишното. Мотивите им стават все по-лични.
	— Някаква идея защо на алеята има кола, разглобена като пъзел?
	— Никаква.
	— Трябва да намерим връзка между жертвите — рече Валкирия. — Този тук как му е името?
	— Томъс Пърсел. Томи. На двайсет години. Помощник-електротехник. Майката липсва, бащата е все на нощни смени, още не се е върнал от работа. По-малък брат: Дорън, на седемнайсет години.
	— Може би той ще ни помогне — предположи Валкирия. — Ако Томи е имал врагове, ако някой е искал да му навреди, то брат му би трябвало да знае, нали?
	— Може би. Ако въобще е в състояние да говори.
	— Той тук ли е?!
	— Джофри си приказва с него в гаража. Проверява дали може да ни е от полза. Ще хвърля едно око наоколо.
	Валкирия кимна, отиде до гаража и надникна. Джофри Скрутинъс седеше на една каса и говореше с момче, облечено с протрити дънки и суитшърт с качулка. Косата на Джофри си беше в обичайния къдрав и пухкав безпорядък, но магьосникът имаше изтощен вид. През последната седмица беше кръстосвал страната неуморно, убеждавайки хората, че онова, което са видели с очите си, всъщност не съществува.
	— Усещаш как се успокояваш — говореше Джофри. — Спокоен си и съзнанието ти е ясно. О, здравей, Валкирия. Валкирия Каин, това е Дорън Пърсел. Дорън е изгубил брат си днес.
	— Моите съболезнования — отвърна момичето.
	Дорън вдигна очи към нея. Методът на Джофри вършеше чудеса. Дорън изглеждаше забележително спокоен.
	— Благодаря — рече.
	— Имаш ли нещо против да ти задам няколко въпроса?
	Дорън се усмихна.
	— С тебе сме връстници. На какво си играеш, на детектив ли?
	— Само искам да поговоря с теб, да видим дали можеш да ни помогнеш да разберем кой е извършил това ужасно дело.
	— Хубаво — рече Дорън. — Ужасно дело. Давай, питай.
	— Благодаря ти. Знаеш ли кой би искал да навреди на брат ти?
	Дорън кимна.
	— О, да. Да, имам известни подозрения. Всеки, който го познава.
	Валкирия примигна.
	— Моля?
	— Брат ми беше хулиган. Насилник. Насилничеше върху всички всеки път, когато знаеше, че ще му се размине. Имаше куп врагове. Всеки искаше да му навреди. Казвам ви, когато се разчуе, мнозина ще бъдат много щастливи.
	— А ти щастлив ли си от това, Дорън?
	— Аз? Не. Може да беше насилник, но ми беше брат.
	— Някога тормозил ли те е?
	— Да.
	— Сигурно ти е било трудно.
	Свиване на раменете.
	— Знаеш ли кой е убил брат ти?
	— Не. Прибрах се късно, влязох през задната врата и направо си легнах.
	— Нямаш ли някакви подозрения?
	— Както вече казах, брат ми имаше много врагове. Може да е бил всеки.
	По устните на момчето пробяга неуловима усмивка и се скри толкова бързо, че Валкирия не беше сигурна дали изобщо я е видяла.
	— Знаете ли кой може да е бил? — попита изведнъж момчето и се приведе напред. — Марк Бойл. Той беше най-добрият приятел на Томи, още от деца. Бойл е гаден точно колкото Томи. Може да са се скарали за нещо и положението да е излязло извън контрол.
	— Извън контрол? — повтори Валкирия със съмнение в гласа. — Дорън, ти изобщо виждал ли си тялото на брат си?
	— Да, каквото е останало от него.
	— И как смяташ, че Марк Бойл е успял да му стори всичко това?
	— Де да знам. С нож. Може с моторна резачка.
	— Възможно е — отвърна Валкирия. — Слушай, мога ли да те оставя сам за момент? Ще заръчам издирването на Марк Бойл. Добре е да не губим време, особено ако в момента се опитва да избяга.
	— Да, хванете го — рече Дорън.
	Валкирия се отдалечи и отиде при Скълдъгъри.
	— Мисля, че намерихме убиеца — каза му тихо.
	Очите на скелета се стрелнаха над рамото й към Дорън.
	— Може да е в шок — рече момичето, — може аз да не му разчитам правилно поведението, обаче съм сигурна, че направо танцува от радост заради това, че брат му е мъртъв. Освен това мирише на сапун.
	— Взел е душ, за да отмие кръвта — промърмори Скълдъгъри. — Как смяташ, дали е поредният, заразен от Аргедион?
	— Само дето тоя път си имаме работа с психопат с магически сили.
	— Нямаше как да не се случи, рано или късно. Не можем да го арестуваме тук и сега. Явно е много силен, твърде непредсказуем, за да се опитаме да го заловим на публично място. Трябва да го изолираме някъде.
	— Какво ще правим?
	— Ще го пуснем да си върви и ще го проследим. Да се надяваме, че ще ни заведе при съучастниците си. Ще организираме бойна група и ще ги изловим всичките наведнъж, като гледаме никой да не пострада.
	— Чудесен план.
	— Благодаря ти.
	— Каква е вероятността да сработи?
	— При нашия късмет? Не много голяма.


	Три часа по-късно, ръцете на Валкирия бяха скръстени на гърдите, а веждите — сключени.
	— Мразя тая кола.
	Скълдъгъри премина на по-ниска скорост.
	— Какво й е?
	— Оранжева е.
	— Чуден нюанс на оранжевото.
	— Отвратителен е. Това е оранж-мобил. Кръстосваме насам-натам в оранж-мобил и се мъчим да не будим подозрение.
	— Ние _не_ будим подозрение — отвърна скелетът. — Виж, Бентлито само по себе си демонстрира толкова висока класа, че не е подходящо, когато човек преследва заподозрян. От друга страна, тази кола притежава напълно незабележимо купе и слаб двигател, което й помага да се слива успешно с останалите коли на пътя.
	— Да се слива? — повтори Валкирия и се огледа. — Ти да виждаш други оранжеви коли? А? Не виждаш. Тая кола не се слива, а изпъква.
	— И при все това споменът за нея незабавно избледнява и изчезва от паметта на зърналите я.
	— Съмнявам се, че ще изчезне от _моята_ памет — измърмори Валкирия.
	— Дорън Пърсел забелязал ли ни е? Не, не е. Знаеш ли защо? Защото хората, с които се разминава, не сочат с възхита към прекрасното черно Бентли, което го следва по петите на улицата. Трябва да се научиш да цениш незабележимото, Валкирия.
	— Но защо незабележимото трябва да има такъв ужасен цвят?
	Скелетът сви рамене.
	— Забавлява ме.
	Дорън Пърсел влезе в някакво кафене и оранж-мобилът паркира отвън на тротоара.
	— Бих изпила едно кафе — промърмори момичето.
	— Може би има среща с някого вътре.
	— Ще проверя — каза Валкирия и хвана дръжката на вратата.
	— Той те познава — спря я Скълдъгъри. Фасадната татуировка покри черепа му с ново лице. — Но мен — не. Стой тук.
	— Вземи ми едно кафе.
	— Не.
	— Вземи ми кафе.
	Скелетът излезе, прекоси тротоара и влезе в кафенето. Валкирия се прозя и включи радиото. Вървеше песен на Имелда Мей — „Голям зъл красавец“. Валкирия започна да си припява. Тъкмо стигна до момента с описанието на готиния красавец и Скълдъгъри изхвърча с трясък през витрината на заведението.
	Валкирия изруга, плъзна се на шофьорското място, запали колата и обърна със свирещи гуми. Скълдъгъри се надигна несигурно на крака, без да обръща внимание на стреснатите погледи на хората наоколо. Зад него, с ухилени физиономии, през счупената витрина излязоха Дорън Пърсел и още двама тийнейджъри — момче и момиче.
	Валкирия замахна, измести въздуха и дясното странично стъкло на колата стана на сол. Настъпи газта, профуча край Скълдъгъри, а той се гмурна към колата, измествайки въздуха, за да се провре през прозореца с едно движение. Тъкмо влезе, когато лъч пращяща светлина се заби в страничното огледало. Валкирия изруга отново, хвърли поглед в огледалото за обратно виждане и видя, че тримата тийнейджъри са застанали на средата на платното отзад. Момичето вдигна ръка, блесна светлина, оранжевата кола се преметна, светът се наклони, после колата удари асфалта и отново се преметна. Всичко забуча и се размаза.
	Когато нещата поутихнаха, колата се оказа легнала странично, а Валкирия беше на задната седалка с пълна с кръв уста. Беше си прехапала езика.
	Фалшивото лице на Скълдъгъри изплува пред очите й.
	— Добре ли си? — попита с далечен глас.
	Момичето промърмори нещо и кимна. Дрехите й бяха омекотили множеството удари.
	— Трябва да се махаме — каза скелетът. — Хайде, Валкирия. Веднага.
	Момичето се претърколи и забеляза парчетата стъкло, забити в окървавените й длани. Просто драскотини. Болезнени, но не сериозни. Тя запълзя през отворената странична врата и излезе на платното вън. Главата я болеше. В ушите й жужеше. Дорън Пърсел и приятелчетата му приближаваха, крачейки все така по средата на улицата, смеейки се на взаимните си коментари. Скълдъгъри се изправи до Валкирия с пистолет в ръката. Стреля срещу им, момчетата побягнаха, но момичето ги спря. После се съсредоточи в една точка пред себе си и въздухът край тялото й започна да трепти синкаво — защитно поле, което да не пропуска куршумите. Вътре в полето момичето се изкикоти.
	Скълдъгъри грабна Валкирия и я завлече зад катастрофиралата кола. Тя го чу, че пак стреля. Насили се да седне. Изстрели и енергийни лъчи посред бял ден насред оживена улица. Виждаше лицата на хората наоколо — криеха се зад какво ли не и само заничаха. Пое си дълбоко въздух.
	— Валкирия — обади се Скълдъгъри. — Трябваш ми.
	— Тук съм — отвърна момичето. Рискува да надникне над капака на преобърнатата кола и се гмурна веднага долу, избягвайки на косъм един убийствен лъч.
	Скълдъгъри поклати глава.
	— Трябва да се махаме. Ще пострадат невинни. Ако изчезнем, ще спрат атаката.
	— Можем ли да прелетим?
	— Във въздуха ще сме лесна мишена. Първо трябва да им изчезнем от погледа. Можеш ли да тичаш?
	— Мога, добре съм.
	— Окей тогава.
	Точно до тях имаше книжарница, в момента затворена и със заковани пред входа и прозорците дъски. Скълдъгъри прибра пистолета и замахна с две длани към въздуха пред себе си. Въздухът се нагъна и дъските се разхвърчаха на парчета. Скелетът щракна с пръсти и предизвика пламък в дланта си.
	— Готова ли си? — попита.
	Момичето кимна.
	Скълдъгъри прекрачи извън прикритието и запрати два потока пламък към Пърсел и приятелите му. Пламъците обвиха защитното им поле, без да могат да ги наранят, но Валкирия използва разсейването, за да се измъкне иззад колата и да се шмугне в книжарницата — с един скок се хвърли в мрака на затворения магазин. Препъна се в нещо. За малко не падна върху едни лавици, но се задържа и продължи да бяга. Хвърли поглед през рамо. Скълдъгъри я следваше по петите.
	А после лъч го прониза и излезе през гърдите му, повдигна го от пода, после го пусна и скелетът рухна неподвижно.
	— Не! — изкрещя Валкирия, втурна се обратно към него. Грабна го за ръката и го задърпа. — Ставай! Ставай!
	— Май че го убих — рече русото момиче до Пърсел и прекрачи в книжарницата. — Опа.
	Валкирия измести въздуха, но момичето се приведе и ударната вълна тресна момчето зад гърба й. То отлетя нанякъде, а Дорън Пърсел нападна Валкирия. С помощта на сенките тя го захвърли към отсрещната стена с всичка сила, като междувременно улови вълнението в погледа на русото момиче.
	В следващия момент русата я нападна. Атаката беше непохватна и Валкирия лесно я събори на пода и започна да я налага. Едно от момчетата й налетя в гръб и двамата се блъснаха в някаква маса. Валкирия изрита крака му, настъпи коляното му, заби лакът в челюстта му. Момчето падна, но в този миг я удари Дорън — ударът дойде отнякъде извън периферното й зрение. Дорън я грабна, завлече я до стената, притисна я с една ръка, а с другата я заудря. Валкирия не искаше да го убива, не искаше да убива никого, но Скълдъгъри все така лежеше неподвижно на пода и тя удари Дорън в гърлото с пълната си сила. Дорън я пусна, Валкирия се извъртя и изрита русата право в лицето, докато онази се надигаше от пода.
	Изтича при Скълдъгъри. Обърна го по гръб. Фасадната татуировка я нямаше. Скелетът не мърдаше. Валкирия се опита да го повдигне, но дочу зад гърба си кикот.
	И тримата бяха на крака и й се хилеха.
	— Ти сериозно ли мислеше — попита русата, — че ще стане толкова лесно?
	Валкирия грабна сенките наоколо, но Дорън беше по-бърз и пред погледа й юмрукът му се стовари отгоре й като удар от камион. Отлепи я от пода, изкара въздуха от дробовете й и я преметна право в обятията на другото момче. Той я вдигна на ръце високо над главата си и я запрати към лавиците до стената. Валкирия се блъсна в рафтовете, после рухна на земята, отгоре й се посипаха книги, после нещо я стисна за глезена и същото момче я повлече по пода. Валкирия замахна със сенките, но те отскочиха от защитното му поле.
	Валкирия го изрита в китката със свободния си крак, като в същото време се усука цялата, освободи се и скочи на крака. Момчето се извъртя и юмрукът й го удари право в челюстта. Чудесно премерен удар, който го запрати няколко крачки назад, но който при нормални обстоятелства би трябвало да го запрати директно на пода.
	Дорън я сграбчи откъм гърба в меча прегръдка и я повдигна във въздуха. Валкирия разрита назад, пропусна с левия крак, но дясната й пета го улучи в коляното. Дорън изсъска и я пусна, тя се изви бързо и го тресна с лакът в брадичката.
	Този удар трябваше да го събори. Но той не падна. Удари я другото момче. В удара му нямаше техника, но затова пък имаше такава сила, че техниката нямаше значение. Стаята се завъртя и Валкирия усети как гърбът й се заби в ръба на някаква маса.
	— Харесва ми якето ти — каза русата. — Дорън, Шон, доносете ми го.
	Дорън налетя срещу Валкирия, момичето направи задно салто през масата и той не успя да я улови. Затова пък блъсна масата и тя удари Валкирия в бедрото. Момичето изкрещя и за малко не падна, Дорън стъпи върху съборената маса, за да я прескочи, а Валкирия измести въздуха и я запрати през стаята.
	Нещо се стрелна в полезрението й и второто момче — Шон — отново я удари. Валкирия падна на колене и той я изрита и я събори странично. Когато се стовари върху пода, Валкирия би изкрещяла с все сила, ако в дробовете й беше останал някакъв въздух, който да произведе звук. Шон приближи и с рязък удар стъпалото му се заби отгоре в гръбнака й. После отново и Валкирия почувства, че цялото й тяло се разпада. Момчето я преобърна по гръб, разкопча куртката й и я изхлузи от нея. Валкирия простена, обърна се по корем, опита се да се прикрие, но ритникът на Дорън я улучи отстрани и ребрата й изпращяха. Валкирия намери въздух в себе си и закрещя.
	Шон хвърли куртката на русата и тя я облече.
	— О — каза. — Харесва ми. О, много ми харесва.
	Валкирия се опита да се свие на кълбо, но всяко движение само я караше да крещи още по-силно. Обви тялото си с ръце и почувства как острият връх на счупено ребро пробива кожата й.
	— Какво да правим с нея? — попита Дорън със смях в гласа.
	— Все ми е едно — отвърна русото момиче. — Наритайте я до смърт и да приключваме.


>	28.
>	Тайният й план

	— Настоявам да получа тяло! — изврещя зомби главата от буркана си, пълен с гнусна течност. Сангуайн с усилие се сдържа да не метне възглавница по него. Веднъж вече го беше направил и беше съборил буркана от масата. Главата беше надала писък и се беше изтърколила на пода, а Сангуайн се беше разсмял толкова силно, че си беше скъсал няколко шева.
	— Настоявам да получа тяло!
	— Би ли млъкнал, моля ти се! — викна му Сангуайн. — Ако те чуе някой друг, освен Най, и _двамата_ с тебе отиваме на кино.
	Скейпгрейс не му обърна грам внимание.
	— Доктор Най! Доктор Най, настоявам да получа тяло!
	Най нахълта в стаята, привеждайки глава, за да не се удари в горната част на касата на вратата. За да надникне в буркана пък трябваше едновременно да приклекне и да се сгъне в кръста.
	— Ти — изхриптя то през хирургическата си маска — отново крещиш.
	— Къде ми е тялото, доктор Най? Имахме сделка.
	— Помня — отвърна докторът. — Мислиш ли, че съм забравило? Или смяташ, че сега, когато частите от тялото на Белия секач са у мен, окото няма да ми мигне да те измамя?
	— О, знам, че не бихте ме измамило — Скейпгрейс се помъчи да погледне право в тесните жълти зеници на доктора, но главата му се беше накривила в буркана, така че можеше да се взира в лакътя на съществото, — защото докато не ми намерите ново тяло, няма да получите мозъка на Белия секач.
	— Мозъка?
	Скейпгрейс се изкикоти.
	— Нали не смятахте, че ще ви дам _всичко?_ Поръчах на Бияча да събере частите от мозъка в отделна кутия, която да задържи на тайно място — просто начин да си осигурим вашата почтеност при изпълнението на сделката.
	— И когато аз изпълня моята част от уговорката…?
	— Ще ви предадем тази последна кутия. Както виждате, Доктор Най, в случая си нямате работа с аматьори. Аз съм Кралят на зомбитата. Аз съм Върховния убиец. А вие ще зарежете всичко, с което се занимавате в момента и ще ми намерите ново тяло, иначе никога няма да видите…
	Най измъкна от джоба си пластмасова кутия и я сложи на масата пред буркана. Кутията беше пълна с нещо, което страшно много приличаше на парчета мозък.
	Скейпгрейс изскимтя и при това от устата му избълбука мехурче.
	— Твоят приятел Бияча — рече Най — е точно такъв идиот, за какъвто го смяташ.
	— Ще го убия — зарече се Скейпгрейс.
	Най размаха срещу буркана дългия си кокалест показалец.
	— Имай търпение, зомби. Ще започнем работа по теб, когато намеря подходящо тяло. И не смей да ме заплашваш повече.
	Докторът си прибра кутията с мозъка, изсули се през вратата, а главата на Скейпгрейс тъжно се килна още настрани.
	— Елегантно — отбеляза Сангуайн.
	— Млъквай.
	— О, вече ме пренебрегваш, а? Така ли правиш? Ще си мълчим, значи? О, не. Обезглавеното зомби не ми говори, какво ще правя сега?! Как ще го преживея? О, позор, позор, да бъдеш пренебрегван от една глава!
	Скейпгрейс промърмори нещо неразбрано.
	— Прощавай? Какво рече?
	— Рекох, че аз поне имам очи!
	Сангуайн се засмя и в този момент в стаята влезе Танит.
	— Вие двамцата май се веселите — рече тя, взе от ъгъла кърпа и покри буркана с него. Игнорира напълно крясъците на Скейпгрейс и приседна на леглото до Сангуайн. — Как се чувстваш?
	Тексасецът се ухили.
	— Звучиш все едно те е грижа.
	— Разбира се, че ме е грижа, зайче-байче — отвърна русата магьосница и стисна ръката му. — Но ако само се постараеш да оздравееш мъничко по-бързо, би било супер фантастично.
	— Положението вънка се влошава, а?
	Танит въздъхна.
	— Убежището буквално гъмжи от магьосници. Не е безопасно за хора като нас. Все очаквам Скълдъгъри да влезе през тая врата или Гастли да ме извика по име…
	— Само кажи, мила, и аз ще се погрижа за тоя белязан изрод на секундата.
	Танит се усмихна и го потупа по гърдите.
	— Няма да закачаш Гастли. И косъм да не пада от главата му, ясно ли е? Не ставай лош.
	— Не знам, Танит. Ако не те познавах толкова добре, щях да кажа, че този тип ти е слабост.
	Танит се приведе и го целуна.
	— Какво е това сега? Да не ревнуваш?
	Сангуайн се накани да отговори, но в този момент долови движение зад рамото й и цял се смръзна на място. Танит се извърна. В стаята беше влязла мадам Мист.
	Сангуайн не успя дори да седне, а Танит налетя върху старейшината с изваден меч. Мист вдигна ръка и от широкия й ръкав се изстреля порой от малки паячета, който блъсна магьосницата-воин право в лицето. Тя се смъкна на колене, започна да се дави и да плюе, а потокът от паяци не секваше и бавно я затрупваше. Бяха хиляди. Десетки хиляди. И повече дори. После Мист отпусна ръка. Танит изръмжа и с усилие се изтръгна изпод планината от паяци, а Сангуайн ясно видя плъзналите под кожата на лицето й черни вени. Изящната длан на Мист я стисна за гърлото, повдигна я високо и я тресна в пода. Мечът отхвърча, Мист вдигна Танит отново, както се вдига кукла и я запрати в отсрещния ъгъл на стаята. Танит се блъсна в завесата-параван и рухна на пода сред трясък, завличайки завесата и рамката със себе си, и се изтърколи под леглото на Сангуайн, омотана в плата и псуваща.
	Паяците се върнаха при господарката си и в стройни редици се скриха под ръба на дългата й черна рокля.
	Най отново нахълта, сам приличен на грамаден паяк.
	— Какъв е проблемът този път? — изграчи.
	Сангуайн зачака Мист да вдигне секачите под тревога, да повика помощ или нещо _подобно_, но тя просто остана на място, напълно неподвижна и Сангуайн осъзна, че Най всъщност пита _него_, а не нея.
	— Тя е старейшина — обясни тексасецът, изпълнен с дълбокото усещане, че умишлено не са го просветлили относно голяма част от настоящата ситуация.
	— Мадам Мист е моя покровителка — отвърна Най. — От нея няма какво да крием. Отплатата, която ми дължиш за това, че те излекувах, сега я дължиш на нея.
	На Сангуайн му трябваше минутка, за да смели информацията.
	— Така — рече. — Хубаво. Танит, щом случаят е такъв, може би е най-добре да не убиваш жената.
	Най вдигна очи към тавана, където Танит се беше спотаила, увиснала с главата надолу точно над Детето на паяка, стиснала по един скалпел във всяка ръка. Устните й бяха все така черни, а под кожата й изпъкваха черните вени, издаващи Останката вътре в нея. Чест й прави на мадам Мист, че дори не погледна нагоре.
	Танит се пусна, преметна се във въздуха и стъпи на пода. Върна скалпела на Най, без да сваля очи от жената с черния воал и в крайна сметка й протегна ръка. Мист отвърна на жеста, пръстите им се докоснаха и по ръката на Танит пропълзяха паячета в редичка, които потънаха в ръкава на старейшината.
	— Свършиха ли? — попита Танит и Мист кимна. Танит вдигна меча си от пода, лицето й отново стана нормално, гладко и чисто.
	— Значи мадам Мист има таен план — рече. — Кой да се сети?
	— Другите ме подозират — тихо отвърна Мист, — но нямат доказателства. Затова ние с вас разполагаме с достатъчно време.
	— Време за какво? — обади се Сангуайн.
	— Да се подготвим — рече Мист. — Да се организираме. Дължите ми услуга. Искам да убиете някого.
	— Колкото за това, и сами се досетихме — отговори Танит. — Кого?
	— Стойте наблизо и се крийте, когато му дойде времето ще ви кажа кой е вашата мишена — Мист се понесе вън от стаята, плъзгайки се по пода толкова плавно, че на Сангуайн му се стори, че под нозете й пъпли килим от паяци.


>	29.
>	Всичко се изяснява

	Дружките на Дорън Пърсел бързо бяха идентифицирани като Китана Келауей и Шон Макин, и тримата на по седемнайсет години, и тримата ученици в гимназия „Сент Брендън“. Родителите им не ги бяха виждали от дни, никой друг от приятелите или роднините им нямаше вест от триото. Групата им имаше и четвърти член — момиче на име Елси О’Брайън. Тя също беше изчезнала безследно. На Валкирия не й пукаше особено за нея. В края на краищата, Елси О’Брайън не се беше опитала да я нарита до смърт.
	Не помнеше много от последната част от побоя. Болката се забиваше като назъбени шипове в мозъка й, изтривайки спомените за това чий ботуш я изрита най-напред, кой от тримата я рита най-много и колко дълго самата тя успя да издържи, преди мракът да замъгли погледа й. Спомняше си обаче ясно момента, в който въздухът наоколо цял затрепери и припука остро, спомняше си и как Дорън и Шон отхвърчаха от нея и се блъснаха едновременно в Китана. Горе-долу ясен в паметта й беше и Скълдъгъри, който я вдига на ръце, докато задната врата на ремонтирания магазин изхвърча от пантите си. Беше припаднала преди скелетът да се издигне във въздуха и се върна в съзнание едва когато вече се бяха прибрали в Убежището.
	Закърпи я Ревъри Синекдох — лекарка от Убежището, която цяла потръпваше всеки път, когато доктор Най я доближеше. Самият Най работеше върху Скълдъгъри, предизвиквайки особеното раздразнение на скелета. Нараняванията, които Китана му беше нанесла, бяха обострили предишните му рани — нахапаните от върколака кости. Затова сега му се налагаше да лежи кротко и да остави Най да върши чудесата си. И така, Скълдъгъри лежеше и почти не се оплакваше.
	Ревъл се отби да ги види при първа възможност, чу стоновете на скелета, не посмя да иде при него и остана при Валкирия.
	— Търсим ги — рече й. — Магьосници кръстосват града, изрично инструктирани да не се доближават до тримата, освен ако не е крайно наложително. Как си?
	Момичето дъвчеше от болкоуспокояващите листа.
	— Бясна — отвърна. — Взеха ми куртката. Ами свидетелите?
	Ревъл издиша тежко.
	— Стараем се — отговори. — Джофри и Филомена работят по въпроса, пратили сме екипи да почистят и да възстановят щетите, но… Няма да те лъжа, Валкирия. Проблемът е много сериозен. Сбиването ви с тези трима смъртни ще бъде разглеждано като драстична грешка от ваша страна.
	Валкирия го изгледа остро.
	— Действахме по учебник, питай Скълдъгъри. Държахме се настрани до момента, в който изгубихме Дорън Пърсел от поглед. Скълдъгъри влезе след него в кафенето, там го е видял заедно с другите двама. Момичето, Китана, обиждало някаква случайна жена. Понечила да стопи плътта на лицето й и се наложило Скълдъгъри незабавно да се намеси. Следващото, което помни, е как изхвърча през витрината на тротоара. Тези тримата не са магьосници. Не знаят правилата, не се интересуват, че използват силите си на публични места и ако скоро не ги открием, нещата ще се влошат драстично.
	— Надявам се неопитността им да работи в наша полза — отвърна Ревъл. — Те не знаят как да се крият и как да изчезват задълго. Просто тийнейджъри са.
	— Аз също съм просто тийнейджърка. Нивата на мощност на способностите им са драстично по-различни от силите на когото и да било друг магьосник, който съм срещала някога. Аргедион ги е претоварил, те нямат нито подготовка, нито опит, но въпреки това едва не убиха Скълдъгъри. Той стреля срещу тях и те тримата дори не знаеха, че могат да създават защитно поле, докато то не се появи около телата им.
	— Изглежда реагират инстинктивно. Скоро ще ги намерим.
	Тогава Валкирия за първи път забеляза секачите, застанали на разстояние. Сбръчка чело.
	— Ей, това… твои бодигардове ли са?
	Ревъл се свъси.
	— Следват ме навсякъде. Където и да отида, съм под непрекъсната охрана. Виж, Гастли си шари необезпокояван навсякъде, но аз?
	— Е — рече момичето, — ти си Върховният маг все пак. Важна фигура си. Какво каза Мист, когато й съобщи, че единствен поемаш контрола върху секачите?
	— Не много, но тя по принцип говори малко. Нямам представа дали знае, че я подозираме като замесена в нападението над нас с Гастли. Тоя проклет воал крие изражението й. Но, хей, вие все пак донесохте и добри новини. Разгадали сте кой е убил Кристоф Ноктюрнъл.
	— Лесна работа. Отключената врата, рана от меч. Убила го е Танит.
	— А някаква представа да имате защо го е направила?
	— Вероятно заради това, че той изпрати оная женица да убие _мен_. Танит ме пази ревностно, по някакви си нейни си причини.
	— Тъй — отвърна Ревъл. — Като оставим настрана дръзкия пробив в нашата охрана, все пак това е един решен случай. Остават още два. Докарахме ви Сила Надир, в арестантска килия е, ако искате да говорите с него и да го накарате да прекрати скоковете ти между измеренията. А ако Ламент и дружките му някога докарат работата си в мазето докрай, няма да имаме и повече откачени смъртни, следователно и Върховният съвет ще ни се махне от главата.
	— Виждаш ли? Нещата вече се подреждат.
	Ревъл се усмихна против волята си.
	— Сега те оставям. Имам да се главоболя с още куп работи. Бих искал да ти кажа, че имаш достатъчно време да се излекуваш спокойно, но…
	— Нямам нужда от време — усмихна се на свой ред Валкирия. — Готова съм за екшън.
	— Така те искам — обърна се да си върви Ревъл. — А, да, и когато Скълдъгъри си стъпи на краката, бихте ли били така добри да се отбиете долу при Ламент да проверите как вървят нещата?
	— Готово.
	— Ти си любимият ми детектив, това известно ли ти е?
	— О, бас ловя, че го казваш на всички тийнейджърки.
	Ревъл се разсмя и излезе, а секачите поеха от двете му страни.
	Минута по-късно на Скълдъгъри му писна. Той стана и пое към вратата, оправяйки пътьом възела на вратовръзката си, а момичето изтича подире му. Разправи му всичко, което беше научила от Ревъл и двамата поеха към работната зала на Ламент, но първо се отбиха в ареста. Сила Надир дори не вдигна глава, когато влязоха при него.
	Скълдъгъри седна срещу него на масата за разпити, Валкирия се подпря на стената. Скелетът затропа в ритъм с пръсти по плота пред себе си. Надир наклони глава, сякаш раздвижваше схванатия си врат и най-сетне вдигна очи.
	— Виж ти — рече — Скелетът-измамник и помощничката му. Защо изобщо съм тук?
	— Тук си, защото имаш право на избор — отвърна Скълдъгъри. — Хамър Лейн затваря, затова те прехвърлят в друг затвор. Ако ни сътрудничиш, може да уредя да те пратят в Кийл или във Фъншог. Ако ли пък не, заминаваш право в Ямите.
	Сянка премина по лицето на Надир.
	— Не би ме пратил там. Не можеш. Вярно, убил съм неколцина, но… Не можете за това да ме пращате в…
	— Можем — отговори Скълдъгъри — и ще го сторим. Освен ако не сътрудничиш.
	— Как?
	— Поправи онова, което си сторил с Валкирия.
	Надир го изгледа продължително, после премести очи върху момичето.
	— Моля?
	— Поправи го — повтори скелетът.
	— Какво да поправя?
	— Не си помагаш.
	— Слушай, представа си нямам какво искаш от мен да направя или да поправя. Кажи ми какво е и ще го направя веднага.
	— Извършил си маневра с мен — обади се Валкирия.
	Лицето на мъжа се изкриви.
	— Няма такова нещо.
	Скълдъгъри се изправи.
	— Давай да си вървим.
	— Чакай! — избъбри Надир. — Чакай само една секунда. Кажете ми какво смятате, че съм направил.
	Скълдъгъри не седна обратно, но и не излезе от стаята.
	— Когато нападна Валкирия в Хамър Лейн, си й приложил някакъв вид отложена във времето маневра.
	— Не знам за какво…
	Скълдъгъри пристъпи към вратата.
	— Окей! — викна Надир. — Окей, добре, нападнал съм я, казвате, добре, съгласен съм. Не си спомням да съм го правил, но все пак току-що ме бяхте освободили от машината, така че добре, да, може и да съм я нападнал.
	— Какво точно си ми направил? — попита момичето. — Ръката ме боля няколко дни, после внезапно се оказах в друго измерение. Двайсет минути по-късно се върнах обратно тук.
	В очите на Надир внезапно блесна вълнение и той приседна напред на стола.
	— Как беше там, на другото място? Явно е имало атмосфера, годна за дишане, но какво още? Имаше ли животни? Имаше ли _хора?_
	— Никога ли не си бил там?
	— Не — отвърна затворникът. — Господи Боже, не. Да напипаш честотата на друго измерение е едно, но реално да пътуваш до там… Ами ако въздухът е отровен? Ами ако при преминаването се озовеш в сърцето на вулкан? Ами ако в това измерение няма планета, на която да стъпиш? Има си причини маневристите по света да сме толкова малко, сещаш ли се? Повечето от нас са вече прах в някоя изкривена алтернативна реалност, в която законите на физиката действат на обратно. Но измерението, в което съм те пратил, явно е било годно за човешко обитание. Това е невероятно. Знаеш ли каква рядкост е подобен случай? Ти си открила неизвестна досега _реалност!_
	— И ти си тоя, който ме прати там — отговори момичето. — Как?
	Надир кимна.
	— Така, значи. Феноменът се нарича „ехо“. Случва се, когато една маневра не сработи веднага. Вместо една драстична мигновена маневра си получила ехо от маневра. То отеква ли, отеква, усилва се все повече и повече, и когато достигне определена честота, ти маневрираш и се прехвърляш другаде.
	— Ще се повтори ли?
	— Зависи. Колко пъти се е случило досега?
	— Отидох и се върнах.
	Надир се поколеба.
	— В такъв случай, да, ще се повтори.
	— Спри го — обади се Скълдъгъри.
	— Не мога. Ехото вече вибрира вътре в нея. Аз вече нямам нищо общо. Ще спре от само себе си. При случай като нашия, обикновено се преживяват шест до осем повторения на ехото, след това то отслабва и вече не може да те засегне. Вече си извършила две пътувания, сега ти остават още някъде между четири или шест и край.
	— Някъде между четири и шест? — попита Скълдъгъри. — Значи може да не са четен брой? Може да не са четири или шест пътувания, може да се окажат три или пет. Това значи, че е възможно тя да се прехвърли в алтернативната реалност и да си остане затворена там завинаги.
	— А, да, вярно — отвърна Надир. — За това не се сетих.
	— Кога ще се прехвърля отново? — попита Валкирия.
	Надир сви рамене.
	— Ехото само си наглася ритъма.
	— Ако детектив Каин се прехвърли чрез маневра в другата реалност — рече Скълдъгъри, — и не се върне обратно в приемлив срок, ще трябва ние да отидем при нея. Ти ще ни заведеш.
	Надир се облегна назад на стола.
	— Ще ви заведа значи? Като неделима част от евентуалната спасителна мисия, аз може да имам едно-две условия, с които ще искам да се съобразите. Ще ви уведомя, когато съм готов с тях — и той се захили подигравателно.
	Скълдъгъри положи длани на плота на масата и се приведе напред.
	— Чувал си за мен. Чувал си за нещата, които съм вършил.
	Усмивката понамаля.
	— Е, и?
	— Историите, които си слушал, са нищо в сравнение с истината, а истината ще е нищо в сравнение с онова, което ще ти причиня, ако нещо се случи с Валкирия. Аз съм най-лошият враг, който някога си си създавал, Сила. Погледни ме и ми отговори искрено. Вярваш ли ми?
	Надир преглътна.
	— Вярвам ти.
	— Хубаво.
	Оставиха Надир в килията и поеха към залата с Усилвателя.
	— Не трябва да слизаш в подземните коридори — каза Скълдъгъри. — Когато маневрираш, фактически оставаш на същото място, само че сменяш измерението. Не се знае дали в другата реалност на това място съществува Убежище. Ако не съществува, ще се окажеш погребана под скали и пръст.
	— А ако съм на повърхността може да се окажа върху покрив, дърво или върху човек. Опасно си е при всички случаи.
	— Така е, но…
	— Продължаваме да действаме, все едно всичко си е нормално — отвърна момичето. — Налага се. Твърде много работа имаме, за да си позволим друго. Ето какво, когато Ламент подкара Усилвателя и когато Дорън, Китана и Шон са оковани в някоя килия, двамата с теб ще намерим някое хубаво и безопасно място, където ще остана, докато ефектът от маневрата отмине. Окей?
	— Докато отмине _напълно_. Дори и седмици да са.
	Момичето кимна.
	— Ще си взема някоя голяма книга с дълги думи в нея.
	— Става — отвърна скелетът. — А ако междувременно маневрираш и аз не съм наблизо, просто остани на място, по възможност се скрий, пази се и не се забърквай в неприятности, докато изчакваш да се върнеш обратно. Ще се справиш ли?
	— Аз? Да не се забърквам в неприятности? Няма проблем, ама _никакъв_.


	Усилвателят пулсираше като сърце, скрито някъде дълбоко под земята, по електрическите вени под обшивката му ритмично преминаваха потоци топла, нежна светлина. Белият диск, доскоро легнал в основата му, сега висеше на сантиметри над земята, поддържан там от неизвестна сила, оформяйки по този начин повдигната платформа, която Ламент наричаше „подиум“.
	Ламент и останалите работеха в пълно мълчание по разкачането на Куба от Бурята в пирамидата, която досега го захранваше с енергия. Може само Ламент и Калвин да бяха инженерите на групата, но Ленка Базаар и Върнън Плайт убедително доказваха, че не падат по-долу от който и да било магьосник-учен. Валкирия реши, че може би това е резултатът след трийсет години живот под планината.
	Ревъл редовно се отбиваше в помещението, наречено вече Залата на Усилвателя, жаден да чуе новини за напредък, но Ламент не позволяваше да му припират. Кубът щеше да бъде прехвърлен към Усилвателя, само когато бъдат взети всички предпазни мерки. Валкирия ги гледа мълчаливо как работят, докато се отегчи. Което стана доста бързичко.
	После тръгна да поразгледа наоколо. На етажа вече беше прекарано електричество и отопление, така че не беше толкова влажно и тъмно, но все още си беше доволно занемарено. Докато се разхождаше по коридорите, момичето мислеше колко ли още тайни тунели е подминала. В края на краищата, Роърхейвън беше известен с множеството си тайни.
	— Как се чувстваш? — обади се Скълдъгъри иззад гърба й.
	Валкирия се обърна да го погледне и разтвори ръце.
	— Чувствам се страхотно. Защо, не изглеждам ли също толкова страхотно?
	— Изглеждаш чудесно — рече скелетът. — Може би само малко премръзнала.
	Валкирия се вкисна и плъзна длани по голите си ръце.
	— Не мога да повярвам, че тая пача ми взе куртката. Следващия път като я видя, ще й размажа физиономията.
	— Бая те поступаха.
	— И по-лошо съм виждала.
	— Дали?
	Валкирия сви рамене.
	— Не беше нещо, с което да не мога да се справя. Ами ти?
	— Пострада единствено гордостта ми.
	— Да. Трима аматьори. Доста конфузно ще да ти е било.
	Скелетът наклони глава по маниера си.
	— Конфузно за мен, но не и за теб?
	— Не съм аз човекът със съсипаната репутация.
	— Мисля, че легендата за мен ще оцелее. Подценихме ги и това се оказа сериозна грешка. Магията се е преплела плътно с техните инстинкти и рефлекси — не им е нужно да знаят _как_ се прави нещо, просто го правят. Следващия път ще бъдем готови.
	— Следващия път ще й размажа физиономията.
	Скълдъгъри кимна одобрително и я загледа внимателно.
	— Виж, с всички тия събития от последните дни, така и не ни остана време да си поговорим за Флетчър.
	Момичето се засмя.
	— Че кога _изобщо_ с теб сме си говорили за Флетчър?
	— Май никога — призна скелетът, — но пък сега ти не го беше виждала отдавна, а той се яви малко неочаквано, а си има и приятелка…
	— Откъде знаеш, че си има приятелка?
	— Той ми каза.
	— О. Да, има си приятелка. Мила е. Майра се казва.
	Скълдъгъри кимна и не каза нищо повече.
	Валкирия повдигна вежда.
	— Какво?
	— Как те кара да се чувстваш този развой на събитията?
	— Ние сериозно ли си говорим за това какво чувствам към бившето си гадже? Нима нямаме по-важни задачи, с които да си запълним времето? Нямаме ли убийства за разкриване?
	— Просто ми се стори, че имаш нужда да си поговориш с някого, това е.
	— Добре съм. Боже мили, чувствам се страхотно. Все пак той не е любовта на живота ми. Скъсахме, сега той си има нова приятелка, така стават тия неща.
	— Ти си нямаш нов приятел.
	— Благодаря ти, че услужливо изтъкваш този факт.
	— А и Ханзард Крей май не се интересува от теб.
	— О… Боже… Може вече да спреш да ми помагаш да се почувствам по-добре.
	— Не, аз само да ти кажа, че… Ако в момента се усещаш някак си… непривлекателна…
	— Моля?!
	— Не исках да кажа „непривлекателна“ — бързо се поправи Скълдъгъри. — Исках да кажа, че ако смяташ, че цял живот ще си останеш сама…
	— Не смятам така — отговори Валкирия. — Изобщо не смятам така. Но в момента съм сама. В момента определено съм сама. Смяташ, че цял живот ще остана сама, така ли?
	— Изобщо нямах предвид това.
	— Какво тогава имаше предвид? За Бога, Скълдъгъри, просто ми кажи. Бъде честен с мен. Флетчър е преодолял раздялата ни, Ханзард не ме харесва… — тя зарови лице в шепите си. — Господи, на седемнайсет години съм и никой никога няма да ме обича. Ще остана сама до края на живота си. Пропуснах шанса си. Пропуснах шанса си да бъда щастлива. Аз съм стара мома. Господи Боже…
	Скълдъгъри разтвори примирено ръце.
	— Подиграваш ми се.
	Валкирия откри лицето си.
	— Ами много ясно.
	— Просто се опитах да проявя разбиране.
	— Не ми трябва да ме разбираш, Скълдъгъри. Трябва ми да си надменен, безотговорен и арогантен. Затова те обичам. Затова се съгласявам да се мотаем заедно.
	— Благословен съм значи.
	Момичето се ухили.
	— Ти също ме обичаш. Признаеш ли си го, всичко ще бъде наред.
	— Канят се да скачат Куба към Усилвателя — изрече внезапно скелетът, обърна се и закрачи назад.
	Момичето го последва.
	— Не можеш да избягаш от чувствата си.
	— Да, но мога да се отдалеча от тях физически.
	Валкирия се засмя и някъде иззад гърбовете им блесна синя светлина. Двамата детективи се обърнаха. Изпъкнала стена от прозрачна синя енергия препречваше изцяло коридора зад тях. Валкирия сбърчи чело.
	— Това пък какво е?
	— Силово поле — отговори скелетът, побутвайки стената с пръст. Тя засъска тихо при докосването му. — Съдейки по формата, е сферичен щит, пресичащ подове и стени и формиращ кълбо с определен епицентър.
	— Хубаво — отвърна момичето. — Значи сме затворени в голяма топка.
	Закрачиха отново.
	— Сигурно Ламент го е активирал — предположи скелетът. — Да се надяваме, че е някаква предпазна мярка, а не нещо по-сериозно — забави крачка. — Чакай. Чу ли това?
	От съседния коридор се надигнаха гласове. Детективите се прокраднаха напред и надникнаха зад ъгъла.
	Силовото поле препречваше далечния му край и държеше вън от него цяла тълпа хора, които се опитваха да го преминат, като го атакуваха с всяка налична магия. Ламент стоеше от вътрешната страна на полето и ги наблюдаваше. Изглеждаше по-висок от обикновено. На Валкирия й трябваха няколко секунди, за да осъзнае, че той всъщност се носи няколко сантиметра над земята. Той бавно се обърна и момичето видя, че пръстите на обутите му в сандали боси крака сочеха надолу и почти докосваха пода. После се понесе плавно към Залата на Усилвателя, а Скълдъгъри и Валкирия се скриха бързо, преди да ги е видял.
	Валкирия измъкна телефона и набра Гастли.
	Той вдигна на секундата.
	— Къде сте? Имаме проблем.
	— Знаем — прошепна момичето. — Ние сме вътре в проблема.
	— _Зад_ силовото поле ли сте? Скълдъгъри с теб ли е?
	— Да. Чува те в момента. Какво става?
	— Ламент ни накара всички да напуснем, каза, че следващата фаза от работата може да се окаже опасна и в следващия момент зад гърба ми се появи силовото поле. Обръщам се и го виждам от другата му страна, носи се из въздуха, затворил очи, и се скъсва да се извинява.
	— За какво да се извинява? — попита Скълдъгъри. — Какво точно ти каза?
	Гастли заговори напрегнато:
	— Каза, че той и хората му не са дошли тук, за да продължат да държат Аргедион затворен. Каза, че са дошли да го освободят.


>	30.
>	Експериментът

	Линията за момент заглъхна, докато Гастли се съветваше с някой друг до себе си. После отново заговори в слушалката:
	— С нас имаме долавящ. Казва, че току-що е започнал да усеща психични вълни, които Ламент и останалите са успели някак да крият досега. Смятаме, че всъщност Аргедион ги контролира.
	— Прекарали са последните трийсет години в планинска пещера, за да се грижат за него — каза Скълдъгъри. — Явно в някакъв момент той е възстановил съзнанието си, започнал е да опипва с него край себе си, хванал ги е и ги е обладал. Цялата работа е била заговор да го докарат тук.
	— Не разбирам — обади се Валкирия. — Ако са искали да го освободят, защо просто не са изключили Куба?
	Скълдъгъри поклати глава.
	— Не мисля, че това е било най-важното. Проблемът е бил там, че Аргедион се е намирал в изкуствено предизвикана кома през последните три десетилетия. Може би просто не е можел да си събуди сам. Ако бях на мястото на Ламент и хората му, бих използвал Усилвателя, за да дефибрилирам съзнанието му и да го върна към живот.
	— Ще го събудят чрез шок — рече Гастли. — Добре, слушайте ме сега. Вие сте единствените ни хора зад силовото поле. Много бих искал да ви кажа, че ви идваме на помощ, но поле с такава мощност дори не съм виждал през живота си.
	— Можем да повикаме Флетчър — предложи Валкирия. — Той ще ви прехвърли всичките при нас за секунда.
	— Телепортация не може да се извърши през толкова мощно силово поле — отвърна Скълдъгъри. — Ако Флетчър се опита да премине, ще стане на атоми, които ще се пръснат из цялата вселена. Спокойно. Не ни трябва никой друг. Елементът на изненадата е на наша страна, а й двамата се отличаваме със забележителна склонност към крайно насилие. Ще се справим.
	Гастли въздъхна.
	— Поне се опитайте да не убивате никого. Помнете, че магьосниците на Ламент нямат собствена воля.
	Валкирия прибра телефона, Скълдъгъри я погледна и измъкна пистолета. Момичето кимна. Двамата се промъкнаха зад ъгъла на коридора и, без да обръщат внимание на синята стена на силовото поле и струпаните зад нея магьосници, изцяло се съсредоточиха върху вратата на Залата на Усилвателя. Никой не я пазеше. Отвътре не се чуваха гласове. Валкирия приготви сенките, а Скълдъгъри преброи, свивайки пръсти.
	Три… две… едно…
	Двамата нахълтаха в Залата.
	— Здравейте — поздрави ги Аргедион.
	Ламент и хората му стояха коленичили в кръг около Усилвателя, свели очи към пода. Кубът — вече само една празна клетка — се въртеше бавно вътре в самия Усилвател. Аргедион се носеше във въздуха над останките от Бурята и се усмихваше на двамата детективи. По тялото му с пукот пробягваха вълни остатъчна енергия, а очите му представляваха искрящи, заредени с мощност сфери.
	Валкирия се обърка.
	— Хмм — обади се Скълдъгъри. — Това си е… разочароващо, не се свеня да го кажа. Смятах, че ще пристигнем в последния момент и ще предотвратим точно това, което явно вече се е случило. Виня себе си, разбира се. Както и някои други хора. Най-вече други хора. Особено виня хората, коленичили в момента на пода на тази зала. Много, ама много ги виня. Предполагам, че нещата са стигнали дотам, че ако стрелям в теб, няма да постигна кой знае какво, нали?
	Аргедион отново се усмихна.
	— Но няма да навреди, ако опитам — Скълдъгъри понечи да стреля, но револверът изчезна от ръката му и се появи в ръката на Аргедион.
	— Насилие — изрече белият магьосник и заразглежда оръжието. — Защо винаги разчитате на насилието?
	— Би ли ми го върнал? — помоли Скълдъгъри. — Любимият ми е.
	— Не обичам насилието.
	— И така да е, револверът има сантиментална стойност и…
	Аргедион разтвори пръсти и пистолетът полека се понесе във въздуха и се върна в дланта на скелета.
	— Благодаря — отвърна той и посегна да го прибере. В следващия момент явно премисли, бърз като светкавица се прицели, стреля и куршумът отскочи от главата на Аргедион. — Да, така си и мислех — обобщи и прибра оръжието в кобура.
	— Скълдъгъри Плезънт — каза Аргедион. — За мен е удоволствие да се запознаем. Валкирия, чувствам се така, сякаш съм те познавал през целия си живот. Бил съм вътре в главата ти. Мислите ти са нещо прекрасно.
	Тревогата прониза тялото на момичето. Ако той беше в състояние да чете мислите й, значи знаеше…
	— Да — проговори отново Аргедион. — Знам коя си. Ние с теб си приличаме. Приличаме си, но сме и много различни. И двамата сме узнали истинските си имена, и двамата имаме достъп до неописуемо могъщество… Но докато досега аз съм използвал това могъщество, за да изследвам и да се уча, ти си го използвала, за да нараняваш и рушиш. Кое те е карало да постъпваш така, как мислиш?
	— Нали четеш мислите ми — отвърна Валкирия. — Ти ми кажи.
	Аргедион се усмихна.
	— Ти се смяташ за лош човек. Смяташ, че въпреки героизма, храбростта и добрите дела, дълбоко в себе си ти си зла. Това е единствената мисъл, която придава смисъл на нещата, която обяснява ситуацията за теб. Смяташ, че всяко добро, което правиш, е част от фалшив етюд, който играеш, за да заблудиш самата себе си. Ето, това прочетох в мислите ти.
	Валкирия не отговори, а Аргедион обърна очи към Скълдъгъри.
	— Твоите мисли обаче не мога да прочета. Конструкцията им е такава, че ме обърква и пречи на всеки опит да вляза в съзнанието ти. Но въпреки това те познавам добре. Виждал съм те през очите на Валкирия. Би ли желал сега да й довериш онзи малък и простичък факт, който тя досега все е пропускала да забележи?
	Скълдъгъри се поколеба, после сведе очи към момичето.
	— Всичко е игра — каза. — Постановка, за пред останалите. Ние двамата с теб играем ролята на добри и благородни, защото единственото, което ни прави добри, е това, че _вършим_ добро.
	— А сега тя се чуди. _Ако това е вярно, защо Аргедион е използвал могъществото си, за да постига мир, а аз използвах моето, за да убивам?_ Причината, Валкирия, е в това, че аз съм специален — Аргедион се засмя. — Аз съм пацифист. Ненасилието е онова, в което вярвам най-силно в този свят. Ти обаче вярваш в насилието. Вярваш, че, колкото и ужасно да е, то е необходимо. И може би си права, когато става дума за справяне с нещата, с които ти се налага да се справяш в твоя свят. В моя свят обаче не е така и аз няма да допусна това да се промени.
	— Ако си пацифист — попита Валкирия, — обясни ми поведението на Китана, Дорън и Шон. Те убиват хора със силата, която си им дал.
	— Да, така се получи, за съжаление — отвърна Аргедион, — но преди нещата да приключат, ще се погрижа това да се промени.
	— Как да се промени? Накъде всъщност води цялата тая история?
	Скълдъгъри наклони глава на една страна.
	— Те са опитни зайчета. Това е експеримент.
	— Точно така — потвърди Аргедион. — А и повечето смъртни, които подбрах, не са наранили никого, поне не умишлено.
	Валкирия се смръщи.
	— Но защо правиш това? Какъв е смисълът?
	— Може би един ден и ти ще видиш онова, което съм видял аз — отвърна белият магьосник. — Всъщност, ако някога се превърнеш в Даркесата и в това си положение успееш да постигнеш мир със самата себе си, ще бъда повече от щастлив да ти покажа откритията си. Тогава, също като мен, и ти ще зърнеш царството на магията. Преживяване, от което губиш и ума, и дума. Ще промени самата ти природа.
	— Звучи чудесно. Само дето не отговори на въпроса ми.
	— Магията е нещо прекрасно, създадена е за радост и за споделяне, но ние, магьосниците, я крием още от зората на човечеството. Ако смъртните знаят за съществуването й, можем да въведем начини за проверка кои от тях все пак я владеят в някаква степен. Те могат да бъдат обучени, тренирани да я използват адекватно. Така на земята ще заживеят стотици хиляди, ако не и милиони магьосници, които ще издигнат този свят до една истински Просветена епоха. Никакви войни повече. Никаква дребнавост. Мир, любов и стремеж към познание. Рай.
	— Тази идея не е нова — рече Скълдъгъри, — но ако успееш да докажеш на света, че магията съществува, човечеството буквално ще се раздере от вражди. Смъртните ще се почувстват заплашени и ще отвърнат на удара с всички възможни сили.
	— Да, ако приемем, че са останали някакви смъртни.
	Валкирия пребледня.
	— Искаш да ги избиеш? Нали каза, че си пацифист!
	— Не искам да _избивам_ смъртните — засмя се тихичко Аргедион. — Искам да ги променя. Чрез моите опитни субекти прокарвам път към момента, в който всеки смъртен на света ще бъде дарен с магически способности.
	— Ти си… в състояние да сториш това?
	— Сам не — отвърна белият магьосник, — но чрез Усилвателя и с помощта на моя изненадващ гост, това ще се случи съвсем скоро.
	— Изненадващ гост?
	Аргедион кротко се усмихна.
	— Това е лудост — каза Скълдъгъри.
	— Ти не виждаш онова, което виждам аз, Скълдъгъри. Рай на земята. Можеш ли да си го представиш? Когато експериментите бъдат завършени и резултатите — събрани и обобщени, магията ще проникне във всяко едно човешко същество. За една нощ хората ще еволюират и ще превърнат планетата в царство на просветеността и мира.
	— Лятото на светлината — произнесе Скълдъгъри. — То ще представлява точно това, нали? Планирал си всичко така, че планът ти да се осъществи точно на първи май — двестният рожден ден на Грета Дапъл. Тогава ще извършиш трансформацията на света.
	— Ще бъде славен ден.
	— Нищо подобно. Ти говориш за промяна на самата човешка природа. Подобна промяна не е възможна. Няма да настъпи царство на просветеността. Напротив, обществото ще загние, при това много бързо. Ще има войни и ужас, и смърт. Твоето Лято на светлината ще се превърне в Лято на мрака. Човешката раса ще се самоунищожи.
	— Собствените ти вътрешни ограничения те заслепяват.
	— А теб те заслепява липсата на ограничения. Ти си по-добър човек от мен, Аргедион. По-добър човек си от повечето хора по света. Точно в това е проблемът. Нямаш представа как ще реагират нормалните хора на твоя дар.
	— Аз им се доверявам. Имам вяра в тях.
	— Ти си напълно заблуден и ние ще те спрем.
	— Ти лично _можеше_ да ме спреш — отговори белият магьосник. — _Можеше_ да наденеш бронята на Лорд Вайл и да ме нападнеш. С вродената ти сила и злата ти природа, можеше дори да ме сразиш. Но един бърз поглед в съзнанието на Валкирия ми каза къде точно си скрил бронята…
	Аргедион изчезна и в следващия миг се появи отново с тежко метално сандъче в ръце. Скълдъгъри цял се стегна.
	— Усещаш я от мястото си, нали? — каза белият магьосник. — Чувстваш как те притегля. Като магнит е. Но се боя, че скоро няма да я носиш отново — сандъчето изчезна. — Сега, когато Лорд Вайл е отстранен от уравнението, остава само една истинска заплаха.
	Скълдъгъри застана пред Валкирия и я прикри с тялото си.
	— Няма нужда да я нараняваш.
	— Нямам никакво намерение да я наранявам — отвърна Аргедион. — Ама ни най-малко. Но Даркесата е проблем, с който трябва да се справя. Валкирия, ако можеше да се добереш до могъществото на Даркесата, щеше да ме разкъсаш на парчета, нали? Не си силна колкото мен, още не, но докато аз щях да се мъча да измисля начин да те спра, без да те убивам, ти нямаше да страдаш от подобни скрупули. Даркесата е хладнокръвен убиец. И аз не мога да допусна тя да се появи отново.
	Бяла болка шибна Валкирия, тя извика, залитна, Скълдъгъри се пресегна и я улови преди да падне. А после болката изчезна безследно.
	— Извини ме — обади се Аргедион. — Не мислех, че ще те заболи толкова силно.
	— Какво ми направи? — задъхано попита момичето.
	— Представи си го така: издигнах стена между теб, милото момиче Валкирия, и Даркесата, хладнокръвния убиец. Вече не чуваш гласа й, нали?
	Валкирия се изправи сама на крака. Виеше й се свят.
	— Тя никога повече няма да те притеснява — каза Аргедион. — Не и докато съм жив. Вече си защитена от нея, Валкирия, тя не може да те достигне. Можеш да използваш магическите си сили както досега, но нивата на могъщество на Даркесата вече са недостъпни за теб.
	— Даркесата изчезна?
	— Не, там си е, просто е… затворена. Ужасното ти бъдеще вече е отменено. Всичките ти страхове за това, че ще убиеш родителите си, че ще избиеш всички на света… Те вече не съществуват — Аргедион се усмихна нежно. — И въпреки това усещам колко си наранена от загубата.
	Валкирия го изгледа втренчено.
	— За какво говориш?
	— Чета мислите ти, нали помниш? Всичките ти малки тайни, от които толкова се срамуваш — те са отворени пред мен. Интимните ти моменти, не чак толкова интимните ти моменти, съмненията и фантазиите ти, мислите ти… О, Валкирия, не се изчервявай. Единственото, от което трябва да се срамуваш, е това колко много ти харесваше да бъдеш Даркесата.
	— Това е лъжа — излая момичето.
	— Убиването не ти допадаше — продължи Аргедион, — но затова пък обожаваше усещането за власт. Подобен обект на обожание е срамен, но ти си млада. Позволено ти е да правиш грешки. В края на краищата, всички ние сме просто хора, нали така?
	— И ти ли си просто човек? — попита Скълдъгъри.
	— Че какво друго бих могъл да бъда?
	— Някои хора може да кажат, че си бог.
	— Това не означава, че не съм и човек — поправи го Аргедион със смях.
	Магьосниците на Ламент се раздвижиха. Един по един бавно се издигнаха във въздуха и полека се обърнаха към детективите. Очите им бяха затворени.
	— Боя се, че сега трябва да ви помоля да си идете — каза Аргедион. — Приятелите ми ще ви придружат и ще ви изведат вън от силовото поле. За ваше собствено добро ви моля да не правите никакви опити да го преодолеете обратно.
	Магьосниците от планината бавно се понесоха към Скълдъгъри и Валкирия, подкарвайки ги полека към вратата.
	— Говори още с нас — обади се скелетът. — Убеди ни, че онова, което вършиш, е правилно. Дай ни възможност ние пък да ти обясним къде е грешката ти. За Бога, отсъствал си цели трийсет години. Дори не знаеш какво представлява светът днес.
	— Още сега ще поправя това — рече Аргедион.
	И после сякаш някаква празнина го глътна и той изчезна. Разтвори се във въздуха.
	— Учи се — отбеляза Скълдъгъри. — Може и да не е бил в съзнание, когато Флетчър ни пренесе от планината, но вниманието му е било активно на сто процента.
	— Само една телепортация му е била достатъчна? Стига му да изпита нещо само веднъж и вече може сам да го прави?
	— Той знае истинското си име — отвърна скелетът. — Може да прави всичко.
	Магьосниците на Ламент все така приближаваха, бутайки пред себе си някаква невидима бариера, изтласквайки детективите вън от Залата на Усилвателя. Валкирия се опита да им се противопостави, но в опита й липсваше обичайната й сила. Почувства се изцедена, сякаш раздялата с Даркесата я беше лишила от цялата й решителност.
	— Ленка — повика момичето. — Аз съм. Валкирия.
	Ленка се усмихна. Усмивката й на фона на затворените клепачи изглеждаше зловещо.
	— Знам, глупаче.
	— Ти ли си това?
	— Аз съм, разбира се — отвърна долавящата. — Никъде не съм ходила.
	— Но Аргедион те контролира.
	Ленка поклати отрицателно глава.
	— Изобщо не е така.
	— Тогава защо правиш това?
	Ламент долетя още по-близо. Скелетът и момичето бяха вече избутани вън в коридора и полека ги тикаха към силовото поле.
	— Защото Аргедион заслужава да е свободен — произнесе Ламент. — Никога не е причинил зло на никого. Никога не е искал да причинява зло. Ние сами решихме да го затворим, без той да ни е дал и най-малкия повод за това.
	Скълдъгъри се опита да ги изтласка обратно, но нямаше смисъл, натискът им беше твърде силен.
	— Значи се чувствате виновни и искате да му се реванширате?
	— Да.
	— Защо тогава висите на пръсти във въздуха и се носите насам-натам със затворени очи?
	Ленка се засмя.
	— Какви ги говориш? Очите ни не са затворени.
	— Затворени са, Ленка. В момента те гледам и виждам, че са затворени. Ти виждаш ли ме?
	— Разбира се, че те виждам. С нас всичко е наред, Валкирия. Просто се опитваме да постъпим правилно. Аз не съм като Танит. Зъл паразит не е свил гнездо в мен. Аз съм си все още аз.
	Валкирия се навъси.
	— Откъде знаеш за Танит?
	— Аргедион ни говори. Отваря мислите си за нас, показва ни онова, което той вижда. Когато прочете съзнанието ти, ние също видяхме всичко вътре. Знаем вините ти, страховете ти, любовите ти… — гласът на долавящата заглъхна. — Знаем и _тайната_ ти. Знаем колко ужасно е било за теб да живееш с мисълта, че ще убиеш родителите си. Но това няма да се случи, Валкирия. Аргедион те спаси. Прати Даркесата в затвора, в затвор вътре в самата теб. Промени бъдещето.
	— Той ще унищожи света — каза Скълдъгъри.
	— Моля те — отвърна Ламент. — Имай малко вяра.
	Когато стигнаха до силовото поле, то избледня за момент, пропусна ги, двамата детективи залитнаха и изпаднаха от другата му страна, право в ръцете на тълпата магьосници от Убежището. Ламент и хората му останаха от вътрешната страна, все така затворили очи и увиснали над пода.
	Ревъл разблъска тълпата, застана пред скелета и момичето и ги изгледа продължително.
	— Нека позная — рече с въздишка. — Носите ни фантастични новини.


>	31.
>	Каръл

	Валкирия се чувстваше странно. Някак притихнала. Не че преди усещаше Даркесата през цялото време, нито пък чуваше гласа й непрекъснато в дъното на съзнанието си, но сега ясно чувстваше, че част от личността й е внезапно и изцяло смълчана. Не беше честно. Аргедион сам го каза — Даркесата можеше да го победи. Но сега сякаш противникът на най-добрия майстор на ръкопашния бой в света го беше свалил със снайпер от разстояние и така го беше ликвидирал още преди да е започнала истинската битка.
	Не че Валкирия _искаше_ да се бие. Разбира се, че не искаше. Но ако се наложеше, искаше да бъде възможно най-силна. Искаше да може да победи всеки, който й се изпречеше. Искаше да може да смаже всеки враг. В това нямаше нищо лошо. Нямаше нищо лошо в това да иска да оцелее. Да победи. Да чувства могъщата сила да тече през тялото й.
	Силата й липсваше. Беше свикнала да я има в себе си, да знае, че силата е готова за бой в ключовия момент. Липсваше й гласът в главата й. Независимо че се беше старала да не му обръща внимание, че се беше борила срещу него с всички сили, присъствието на този глас всъщност я беше окуражавало. Да се изправи срещу върколак? Трима биячи да я ритат до смърт? Нищо от тези неща не я беше притеснявало, защото дълбоко в себе си тя знаеше, _знаеше_, че е достатъчно просто в един великолепен момент да се предаде под натиска на Даркесата и да почувства отново могъществото.
	Не сподели това със Скълдъгъри. Не се притесняваше, че той няма да я разбере, напротив — притесняваше се, че ще я разбере твърде добре. А тя не искаше това да става.
	Сега обаче скелетът беше зает с нещо друго някъде из Убежището. Силовото поле беше пресякло някои от арестантските килии и присъствието му беше дезактивирало заключващите символи, които отнемаха магическите сили на затворените вътре. Осмина затворници бяха избягали, в това число и Сила Надир. Скълдъгъри не се зарадва много от този факт, но към момента го тревожеха други, по-важни неща.
	Валкирия зърна Типстаф и тръгна подире му, просто защото нямаше какво друго да прави. Администраторът я заведе в малка зала с голяма маса, около която бяха насядали старейшините, Стром и Сълт. Типстаф поднесе на всички чай и бисквити. Никой не продумваше.
	— Защо всъщност планът на Аргедион да е опасен? — наруши тишината момичето. Магьосниците я изгледаха неразбиращо. — Искам да кажа, разбирам, че нещата ще се променят, че светът ще претърпи драстична трансформация, но кои сме ние, та да твърдим, че промяната ще бъде за лошо?
	Куинтин Стром заразбърква чая си.
	— Ако всеки един човек по света внезапно развие магически способности — рече той, — мигновено ще настъпи бясна борба за надмощие. Ще се изправим пред възможността за създаване на нов световен ред и човешкото ще бъде погубено в стремежа на всяка нация да завладее върха и да властва над останалите.
	— Милиони ще умрат — продължи Ревъл. — Милиарди. Убежищата не съществуват просто така, без причина. Ние контролираме хората си. Озаптяваме ги. Мнозина от магьосниците сами по себе си представляват оръжия за масово унищожение. Помисли какъв е светът ни сега — разкъсан, разделян от най-разнообразни религиозни и политически убеждения. Достатъчна е една малка група екстремисти и ще настъпи краят на човечеството.
	— Значи просто трябва да обясним това на Аргедион — отвърна Валкирия.
	— Този човек е живял затворен в сапунен мехур в продължение на трийсет години — обади се Гастли, — а преди това пак си е живял в мехур, само че по-различен, мехур, в който никой не е искал да причинява болка на никого. Той никога няма да успее да проумее умствената нагласа на хората на насилието.
	— Искаш да кажеш — засече го Валкирия — на хората като нас.
	Гастли я изгледа.
	— Ние бихме живели в рая на Аргедион, ако това изобщо беше възможно. А може би дори е възможно, прекрасно е дори като си го представи човек. Но за да достигнем този рай, ще трябва да прегазим през едно цяло поколение мъртъвци. Цената, Валкирия, просто е твърде висока.
	— Не можем да си позволим да бъдем идеалисти — намеси се и Ревъл, без да поглежда момичето. — Нашата задача е да запазим света такъв, какъвто е. Да оставим смъртните да си го променят. Те може да са непохватни и покварени, но в края на краищата, светът си е техен. Ние просто го защитаваме.
	Вратата се отвори и влезе Скълдъгъри. Застана до Валкирия и свали шапката си.
	— Нищо — съобщи. — Нито следа от Аргедион. Нямаме представа къде се е материализирал, долавящите не усещат нищо.
	— Трябва да разберем кой е изненадващият му гост — отвърна Гастли. — Ако успехът на плана му зависи от Усилвателя и от този гост, трябва да направим всичко възможно да ликвидираме поне едното от тези две условия. Усилвателят е зад силовото поле, но този неизвестен гост може пък да е уязвим. С колко време разполагаме?
	— Утре е четвъртък — отговори скелетът. — Имаме време до събота, докато Аргедион довърши експеримента си. Инфектирал е смъртните, които изловихме, само за да намери начин да зарази с магия _цялото_ човечество. Току-що говорих с доктор Синекдох, но в състоянието на упоените в Медицинското крило няма никаква промяна след пробуждането на Аргедион.
	— Ами Грета Дапъл? — попита Ревъл. — Ако е замислил всичко така, че да съвпадне с нейния рожден ден — един мил, но несъмнено психопатски жест — значи тя може би играе по-важна роля в цялата тази история, отколкото мислехме отначало.
	Скълдъгъри кимна.
	— Може би си прав. Жената не си е у дома, не отговаря и на мобилния си телефон. Пратих хора да я търсят. Ако я намерим, тя може да ни заведе право при Аргедион.
	— И какво ще правим, когато го намерим? — обади се Сълт. — Какво изобщо бихме могли да направим срещу него?
	Той погледна Стром, Стром погледна Ревъл, а той пък от своя страна погледна Скълдъгъри.
	— Мисля по въпроса — отговори скелетът.


	Пътуването обратно до Хагард сякаш беше безкрайно. Валкирия на два пъти заспива, но и двата пъти се буди от това, че главата й се удряше в стъклото на колата.
	— Ох — рече тя втория път.
	— Прощавай — каза Скълдъгъри. Пътуваха по черни пътища, вече беше мръкнало и черепът на детектива тънеше в пълна тъмнина. — Как се чувстваш?
	— Не знам — отговори момичето. — Главата ми сякаш е празна. Той просто я… отряза от мен. С нея вече сме разделени.
	— Ако това положение на нещата е постоянно, струва ми се, че трябва да празнуваме.
	— Но Даркесата и Вайл може би бяха единствените ни оръжия срещу Аргедион — въздъхна момичето. — Какво ще правим сега? Нещата в този случай не са така ясни, както обикновено. Китана, Дорън, Шон, Сила Надир… това са все хора, с които сме свикнали да се разправяме. Убийци. Хора, които нараняват други хора. Но Аргедион… не е като тях.
	— Аргедион е точно толкова опасен, колкото всеки друг, с когото сме се сблъсквали — отговори скелетът. — Може и да няма намерение да ни наранява физически, но целите, към които се стреми, са разрушителни. Трябва да се отнасяме с него като с враг.
	— Ти би ли го убил? — попита Валкирия. — Той е миротворец, който просто иска да помогне на хората. А и няма никаква гаранция, че човечеството _наистина_ ще се самоунищожи. Планът на Аргедион може да сработи, всичко да потръгне добре. Кои сме ние, та да казваме, че замисълът му няма да успее?
	— Ти готова ли си да поемеш подобен риск?
	— Просто… Цялата работа ме тревожи. Той иска да направи света едно по-добро място, а ние искаме да го запазим такъв, какъвто си е сега. Не ми звучи особено… героично.
	— Трябва да поддържаме статуквото, Валкирия. Не е наша работа да променяме света. Това си е задача на смъртните.
	— Значи _би_ го убил?
	Пауза.
	— Смятам, че в резултат от реализирането на плана му милиарди човешки същества ще загинат. Да, бих го убил.
	— Аз… не мисля, че бих могла.
	Скелетът се обърна и я погледна.
	— Не те карам да го правиш.


	Бентлито спря на кея и Валкирия слезе. Едва минаваше десет вечерта, но тя се чувстваше напълно изтощена. Въздухът я повдигна до прозореца на стаята й и тя се прехвърли през перваза. В стаята нямаше никого. Момичето седна до бюрото си, отрупано с отворени учебници. Валкирия се прозя и в този момент влезе отражението й. Затвори вратата зад гърба си.
	— Здрасти — рече му момичето.
	— Здравей — отвърна отражението. — Май си имала тежък ден.
	— Доста тежък.
	— Къде ти е куртката?
	Валкирия помръкна.
	— Не ми се говори за това. Искам просто да си легна. Приключи ли с домашните ни?
	Отражението завъртя глава.
	— Имам работа за още половин час. Можеш ли да почакаш дотогава?
	— Да, разбира се. Всъщност, мисля да изляза да се поразходя — момичето се изправи. — Ей, искам да ми кажеш мнението си по един въпрос.
	— Готово — отвърна отражението и пристъпи към огледалото.
	— Не — спря го момичето. — Имам нужда от мнението ти от гледната точка на отражение на мен такава, каквато бях при последната ни среща, а не такава, каквато съм сега. Ако знаеш онова, което знам аз в момента, твоята гледна точка ще бъде моята гледна точка, а аз не искам да чувам собствената си гледна точка. Искам твоята гледна точка.
	— За когото и да било другиго подобна задача би била свръхсложна. Окей. По какъв въпрос искаш да си чуеш старата гледна точка?
	— Аргедион се измъкна. Свободен е. Иска да превърнем всички смъртни в магьосници и да живее в царство на просветлението и добродетелта. Честно казано, звучи прекрасно, но според Скълдъгъри и останалите подобен план никога не би могъл да сработи и в края на краищата ще стане така, че всички ще се избием едни други. Но Аргедион е наистина могъщ и единственото средство, с което можехме да го спрем, беше аз да се…
	— Да се превърнеш в Даркесата — довърши отражението.
	— Да. Но вече не мога да го направя. Аргедион влезе в главата ми и я блокира напълно. Вече не мога да изригна и да се превърна в нея, на всичкото отгоре Аргедион взе и бронята на Скълдъгъри и я накара да изчезне. Не я е унищожил, защото тогава цялата й некромантска магия щеше да се върне обратно при Скълдъгъри, но при всички положения я е скрил.
	— Разочарована си.
	— Аргедион е силен най-малко колкото Даркесата. Имахме нужда от нея.
	— Да имаш нужда от нея е опасно.
	— Знам.
	— Тогава можеше и да спреш Аргедион, до кой щеше да спре _теб?_
	— Скълдъгъри. Поне така се надявах.
	— И какво, той пък щеше да нахлузи бронята и да тръгне да се разправя с теб? След всичко, което стана последния път?
	Валкирия се срина обратно на стола.
	— Не знам. Да. Преди е успявал да ме озапти.
	— Да, озапти те, обаче двамата с него помляхте „О’Конъл стрийт“. Ти се опита да убиеш хора. Опита се да свалиш хеликоптер. Ами Скълдъгъри? Сложи ли оная броня и той става убиец. Много добре го знаеш.
	— Но последният път…
	— Последният път беше една щастлива случайност — отговори отражението. — По някакъв начин той успя да овладее сам себе си и с приказки те накара да се върнеш. Но ако позволиш на Даркесата отново да те надвие, този път тя може да откаже да се скрие тихо и кротко.
	— Е, то и без това Даркесата вече не е вариант.
	— Тя _никога_ не би трябвало да е вариант. Планът на Аргедион _може и_ да се обърне срещу него, но какво да кажем за твоя план да пратиш по петите му двама убийци? Как ви нарекоха последния път? Разрушители? Да пратиш по петите му двама разрушителя? Съществува риск неговият план да свърши зле и в резултат да се възцарят смърт и разруха. Но, ако освободиш Даркесата, гаранцията, че хора ще умрат, е _стопроцентова_.
	— Скълдъгъри щеше да ме спре.
	— Не можеш да си сигурна.
	— Имам му доверие.
	— И точно там е проблемът.
	— Какво? В какво е проблемът?
	Отражението клекна и опря скръстените си ръце на коленете на Валкирия.
	— Чайна веднъж ти каза, че, ако се наложи, Скълдъгъри ще те убие, без да му мигне окото. В името на мисията би пожертвал и теб, и всеки друг. Когато ти разбра, че си Даркесата, тази мисъл направо ти носеше облекчение. Знаеше, че ако нещата станат много лоши, можеш да разчиташ Скълдъгъри да ти пусне един куршум в мозъка и да ти попречи да убиеш родителите си.
	— Това е смешно. Аз никога…
	— Себе си можеш да излъжеш — спря я отражението, — но мен — не.
	Валкирия побърза да си затвори устата.
	— Но нещата се промениха — продължи отражението. — Връзката ти със Скълдъгъри се задълбочи и отлично си даваш сметка за това. Знаеш, че той би сторил всичко за теб, и точно това е проблемът. Валкирия, скелетът би пожертвал целия свят, за да те спаси.
	— Не може да съм сигурна в това.
	— Не — отвърна отражението. — Но го подозираш.
	— Той няма да ме остави да унищожа света. Просто няма да ми позволи.
	— Навярно няма. Но ще изгуби време. Ще се усъмни в самия себе си. Ще започне да търси друг начин да те спре, начин, при който няма да те нарани. Когато му се отвори един-единствен шанс да натисне спусъка и да те ликвидира, той няма да го стори и така ще закъснее фатално. Вече не можеш да разчиташ, че Скълдъгъри ще те спре, когато се наложи. В момента ситуацията е вие двамата срещу целия свят. Ти обаче нямаш нужда от това. Имаш нужда той да държи пръста си на спусъка, а пистолета — опрян в главата ти. Трябва да си благодарна. Че Даркесата вече не е вариант. Ако я беше освободила, нямаше начин нещата да не завършат зле.
	Валкирия въздъхна.
	— И как се предполага да разбера какво трябва да направя?
	— Не се предполага — отвърна отражението кротко. — Ти си на седемнайсет години. Предполага се да се занимаваш с училище, с бушуващи хормони и с малоумни родители. Предполага се постепенно да откриваш коя си като личност.
	— Но аз вече знам коя съм — отвърна Валкирия. — Аз съм разрушителка.


	Преоблече се. Вън беше още топло, така че момичето навлече чифт дънки и нова тениска, и тръгна да се разходи край кея, заслушана в тъмните вълни, които се разбиваха в скалите. После се обърна и пое към Хагард. Подмина ресторанта за бързо хранене, който беше изникнал на мястото на затворилия „Пица Палас“. Видеотеката до него също вече я нямаше. Много неща се бяха променили през последните пет години.
	Каръл Еджли излезе от ресторанта за бързо хранене, стиснала хартиен плик, от който се издигаше апетитна пара. В следващия миг зърна Валкирия и скри плика зад гърба си.
	— Здрасти, Стефани — поздрави. Цялата се беше изчервила.
	Валкирия й се усмихна.
	— Ей, здрасти, Каръл! Божичко, това ухае страхотно.
	— Ъм, искаш ли… Искаш ли да си ги разделим?
	— Моля те, нали нямаш нищо против? Ще си взема само едно-две.
	Каръл се поколеба, после протегна плика и го отвори. Предложи първо на Валкирия, която си грабна шепа горещи пържени картофки. Стомахът й изкъркори; усети, че е прегладняла. Но все пак подуха върху картофчетата, за да изстинат, преди да ги хапне.
	— Толкова са вкусни!
	Каръл се усмихна и също си взе картофки. Повървяха заедно до ъгъла на „Мейн стрийт“, където пътищата им се разделяха.
	— Как са нещата при вас? — попита Валкирия.
	— Добре — отвърна Каръл. — Екстра.
	— Как е майка ви?
	— Добре. Вече членува в един клуб по бридж.
	— Не знаех, че харесва бридж.
	— Не го харесва, но откакто двете със сестра ми започнахме да те защитаваме при всеки разговор, мама има нужда от по-голяма група от хора, към които да изразява неодобрението си.
	Валкирия си взе още картофки и се ухили.
	— Виж, ако това ще ви улесни живота, винаги можете да се върнете към предишната позиция и отново да се съгласявате с нея по всеки въпрос.
	— Не. Изключено. Това време отмина. Виж само колко неща сме пропуснали, и то защото бяхме твърде заети да бъдем егоистки. Гордън избра теб да преживееш всички тези истински приключения. Спокойно можеше да избере и нас, ако бяхме по-мили, по-готини или, де да знам, по-щастливи. Сякаш мама ние дресирала да бъдем нещастни. Татко ни разглези, мама ни даваше лош пример и погледни докъде се докарахме. А виж твоите майка и татко. Те са готини и забавни, и чудновати, и искрени. Искрени са, нали разбираш? Мама не е искрена.
	Повървяха още малко, Каръл дъвчеше картофки, а Валкирия не отделяше поглед от нея.
	— Тя не е _чак_ толкова лоша.
	— Не — отвърна Каръл. — Не е, разбира се. Тя ми е майка и аз я обичам, но определено не е добър човек. Може би смяташ, че с Кристъл не разбираме това, но не си права. Отлично разбираме.
	— Не знам какво да ти кажа — призна Валкирия. — Не искам да се съгласявам с теб, защото би било гадно. Но не мога и да споря искрено…
	Каръл се засмя и Валкирия също се усмихна.
	— Никой не е съвършен — продължи Валкирия. — Моите родители също могат да бъдат точно толкова дразнещи, колкото всички други.
	— Но са ти дали прекрасен старт — отговори Каръл. — Дали са ти го и точно това ги прави готини. Не са те разглезили. Критикували са те, когато е било необходимо. Не са се отнасяли с теб като с малка принцеса, чиято красота виждат единствено те. Дванайсетгодишна, ти беше по-самостоятелна, отколкото сме ние двете с Кристъл сега. Даваш ли си сметка? Ти на дванайсет години беше по-зряла от мен днес, а аз съм вече на двайсет.
	— Мисля, че се подценяваш.
	Стигнаха до друг ъгъл и Каръл се обърна към братовчедка си.
	— Погледни ме, Валкирия. Хубавичко ме виж. Аз съм дебелана.
	— Нищо подобно.
	— Десет часа в сряда вечер е и аз се прибирам вкъщи с торба пържени картофи, точно както правя всяка друга вечер от седмицата. Дебела съм. Цял живот съм дебела, цял живот мразя това, че съм дебела, но съм и твърде мързелива, за да направя нещо по въпроса. Започвам диети, но те се спазват много трудно, затова се отказвам и почвам да ям дори още повече. Дебела съм, а Кристъл е слаба, твърде слаба е и не ме слуша, когато й казвам, че е отслабнала прекалено. Винаги казва, не, още не съм стигнала желаните килограми, а после слабее и още, и още, вече виждам костите под кожата й. Знам, че си свикнала с такава гледка, защото всеки ден си със Скълдъгъри, но когато става въпрос за сестра ти, нещата стоят по-различно.
	— Сигурно си права.
	— А виж се ти каква си. Дори оттук виждам мускулите на ръцете ти.
	— Трябва да съм силна, за да върша това, с което съм се заела. Ако не се бях забъркала в магьосническите каши, щях да съм си като вас.
	— Нищо подобно. Първо на първо, щеше да си си все така висока, а и сигурно щеше всеки ден да плуваш или да яздиш, или нещо такова.
	— Е, това е всичко, което _ти_ трябва да направиш, за да се промениш. Ако не работя върху някой случай със Скълдъгъри, тренирам здраво. Упражнявам се в магия, бия се. Вдигам тежести, спортувам. На всеки няколко месеца Скълдъгъри ми води поредния си приятел, майстор в някоя бойна техника, която ми е непозната, и в резултат направо ме спукват от бой. Каквито и мускули да имам, те са дошли след упорити тренировки и много пот. И ми е било адски трудно. Но всичко, което трябва да направиш, е да си намериш занимание, което ти доставя удоволствие, и после вече няма да ти прави впечатление колко са тежки упражненията.
	— Аз… май вече си намерих такова занимание — Каръл се огледа предпазливо. — Аз, такова, малко… Упражнявам се в магия.
	Валкирия повдигна вежда.
	— Разбирам.
	— Само с огъня — избъбри Каръл. — С въздуха не се справям много добре, а за водата и земята не знам практически нищо, но вече мога да щракам с пръсти и понякога някакви неща се запалват.
	— Звучи ми… опасно.
	— Винаги, когато се упражнявам, държа до мен кофа с вода за всеки случай.
	— Слушай, не ти казвам да не се упражняваш. Нямам право да ти го кажа. Ти носиш магията в себе си, тя е част от наследството ти, точно както е част и от моето наследство. Но знай, че рискуваш всеки път, когато я практикуваш. Ами ако майка ти те види? Или татко ти? Направо ще откачат, Каръл. Ще се обадят на всички спешни служби, за които се сетят. Сериозно можеш да загазиш.
	— Няма, обещавам.
	— Опитай се поне да не палиш нищо. Иначе рано или късно ще предизвикаш подозрения.
	— Повече няма да го правя у дома.
	— Окей. Благодаря ти.
	— Искаш ли още едно картофче?
	Валкирия се усмихна и си взе.
	— В момента по някой случай ли работиш? — попита Каръл.
	— Да — отвърна братовчедка й.
	— Нещо вълнуващо да ти се е случвало?
	— Преди няколко дни се борих с Йети.
	— Стига бе!
	Валкирия се ухили.
	— Да. Беше супер яко. Имат ужасен дъх обаче. Направо отвратителен.
	— Уфф.
	— А и бях в една паралелна реалност.
	— Сериозно? Като в „Стар Трек“?
	Валкирия се засмя.
	— Че откога се интересуваш от „Стар Трек“?
	Каръл отново се огледа, сякаш някой можеше да ги подслушва, и се приведе напред.
	— Не казвай на вашите, обаче мама обожава „Стар Трек“. Като деца вкъщи гледахме повторенията на оригиналните серии — „Следващото поколение“, „Дълбок космос 9“… Мама харесва повече „Вояджър“, но никой вкъщи не обича особено „Ентърпрайз“… Тя не иска никой да знае, че е фенка, така че…
	— Няма да кажа на никого, обещавам, макар че клюката е много сочна.
	— Благодаря ти. Та, какво представлява паралелната реалност? Има ли там зли версии на всички хора? Има ли моя зла версия?
	Валкирия се засмя.
	— Не, за съжаление. Хронологично сме се развивали паралелно с тях, а преди няколкостотин години нашата история е поела в различна посока от тяхната, но това е било отдавна, нито една от нас не е била родена.
	— О. Тъпо — Каръл изяде още едно картофче. — Нямаше ли да е яко да разбереш какво представлява една зла версия на самата теб?
	Валкирия направи физиономия.
	— Никак даже…
	Валкирия изпрати Каръл до дома й и двете доядоха картофките. Каръл й разказа за момчето от колежа, което харесваше, двете се смяха и си шушукаха, и когато Каръл пристъпи към входната врата на дома си, походката й беше бодра и самата тя изглеждаше по-лека от килограмите си. Усмихвайки се на себе си, Валкирия слезе до крайбрежната алея и се разходи покрай плажа чак до дома си. Прибра се в стаята си, отражението й влезе в огледалото, момичето се съблече, докато остана по бельо и тениска, и се пъхна в леглото. Заспа веднага.


	Не знаеше в колко часа я събуди болезненото пулсиране в ръката, но беше още тъмно и Валкирия на секундата скочи от леглото. Грабна телефона и некромантския си пръстен от нощното шкафче и залитна към гардероба. Светът затрепка край нея, зави й се свят и тя се блъсна в огледалото. Изпусна пръстена. Посегна към черните си дрехи в момента, в който отражението пристъпи вън от огледалното стъкло, после стаята й изчезна, и Валкирия пропадна в празното пространство. Падна тежко на земята, претърколи се и остана да лежи по гръб.
	Къщата й я нямаше. Момичето седна, простена и погледна надолу към кея, където вълните все така кипяха и се разбиваха. Модерните къщи също ги нямаше. Стари стени без покриви се рушаха, край тях, на мястото на улицата, минаваше коловоз.
	Валкирия приседна сред неокосената трева, все така само по бельо и тениска, стиснала телефона в ръка. Не беше успяла да си вземе защитните дрехи. Както и некромантския пръстен. Поне беше успяла да освободи отражението от огледалото, така че поне семейството й нямаше да забележи отсъствието й. И това беше нещо.
	— Май имаме проблем — рече иззад гърба й собственият й глас. Валкирия се извъртя рязко и се втренчи в отражението си, седнало зад нея на тревата.


>	32.
>	Странници в странна страна

	Град Хагард не съществуваше, на негово място имаше просто малко селце. Паянтови колиби от изгнили дъски и греди клечаха в сумрака — черни купчини на фона на изпълненото със звезди небе. За Валкирия беше непривично и странно да минава през места, които познаваше толкова добре, но в същото време изглеждаха толкова различно. Заобиколиха селото отдалеч. При всяка стъпка в краката й се забиваха малки камъчета. Отражението крачеше също толкова бързо, но с нищо не показваше болка или дискомфорт.
	— Не стой като залепено за мен — напрегнато рече Валкирия.
	— Извинявай — отвърна отражението.
	— Целият смисъл на съществуването ти е да стоиш _у дома_, за Бога! Каква е ползата от теб, след като и двете ни няма? Мама ще откачи.
	— Или просто ще допусне, че си излязла по-рано за училище.
	Валкирия се вторачи в отражението си.
	— Някога преди да ни се е случвало да излизаме по-рано за училище?
	— Не — призна то, — но с всичките тия приказки за изпити напоследък, майка ти може да реши, че си взела оценките си насериозно.
	— Тя да реши, че съм станала един час по-рано, за да имам повече време да _уча?_
	Отражението сви рамене.
	— Хората вярват в онова, в което им се иска да вярват, стига да им се стори разумно. Но въпреки това съжалявам. Трябваше да изчакам в огледалото, докато изчезнеш. Не знам защо излязох и се опитах да ти помогна. Може би отново давам дефекти.
	Валкирия не отговори. Ясно й беше, че думите й бяха несправедливи.
	— Окей — рече най-сетне. — Планът. Планът е да стоим скрити, докато маневрата ни върне обратно. През цялото време двете трябва да сме на една ръка разстояние, разбираш ли? Не знам колко време ще се наложи да останем тук.
	— Студено ти е. Трябват ти дрехи.
	— И на теб ти трябват дрехи. Не искам да се мотаеш полугола из паралелната реалност. Трябва да си пазя доброто име.
	Валкирия хвърли поглед на мобилния си, повече от любопитство, отколкото защото се надяваше да работи. Нямаше сигнал, нямаше и връзка с Интернет. Опита се да намери на картата къде се намират, но джипиесът я осведоми, че местоположението им не може да бъде установено. Само две неща беше грабнала от стаята си, само две! Защо не беше изпуснала телефона, а не пръстена? Пръстенът поне щеше да върши някаква работа.
	Налетяха на простор с пране, явно принадлежащо на грамаден дебел мъж. Панталоните бяха с подходяща дължина, но твърде широки в кръста, така че Валкирия ги пристегна с парче канап. Палтото беше добре, трябваше само малко да навие ръкавите. Положението с ботушите беше най-лошо. Бяха очукани и износени, а и й бяха твърде големи. Но поне беше _обута_. Отражението остана босо, за него нямаше и палто, но в един от джобовете на панталоните си то пък намери малко дребни монети, така че поне разполагаха с някакви пари — макар че нямаха представа дали те имаха някаква стойност тук.
	Отправиха се към следващото градче. Планът беше да се придържат към черните пътища — с което се справиха блестящо, тъй като всеки един път наоколо им приличаше на черен.
	— Колко е часът? — попита отражението.
	— Защо, бързаш ли за някъде?
	— Питам, защото първия път престоят ти тук трая двайсет минути. А откакто дойдохме сега минаха часове. Вече съмва.
	— Да — отвърна момичето. — Забелязах. Надир каза, че ехото следва свой собствен ритъм, но нямам представа как да го установя.
	— Значи може да останем тук с дни.
	— Да — отговори Валкирия и настроението й изобщо не се подобри от тази забележка.
	Зората изгря и хоризонтът се обагри във великолепно оранжево. Из нивите наоколо селяни оряха с коне и мулета, превили гръб и облени в пот под утринните лъчи. Сякаш се бяха върнали назад във времето.
	— Чудя се дали целият свят в тази реалност е такъв — обади се Валкирия. — Все трябва да има страна, където нещата да са напреднали, където да са били направени все някои изобретения. Животът е прогрес, нали така? Не може просто ей така да си стои на едно място.
	— Може, ако си роб — отговори отражението. — Това представляват смъртните в това измерение, нали? Роби. Магьосниците пазят магията за себе си, техният живот се развива, обществото им прогресира, но смъртните? Тях ги държат насила тук в калта. Не им се позволява да направят и крачка напред!
	Валкирия изгледа спътничката си.
	— Това е ужасно.
	— Ужасно е.
	Стигнаха следващото село и си купиха малко хляб. Парите им бяха твърде малко, но купеното стигна, за да се позасити Валкирия. Хората ги гледаха странно — две близначки, облечени в чужди дрехи — но не ги закачаха, а Валкирия и отражението се стараеха изобщо да не се набиват на очи. Къщите тук бяха същите като в Хагард, а ограденият с камъни коловоз, който служеше за главна улица, беше отрупан с конски тор.
	Проследиха с поглед как хората наоколо напълно игнорират една коленичила жена, която молеше за помощ. Жената сграбчи някакъв мъж за ръката и той се опита да я откъсне насила от себе си. Валкирия обърна гръб на молбите и хлипането, отново погледна назад, когато мъжът се отскубна и блъсна жената на земята.
	— Ей! — извика момичето и преди да се усети, вече крачеше през улицата.
	— Моля ви! — плачеше жената. — Моля ви, помогнете ми!
	Мъжът я изруга и вдигна ръка да я удари, но Валкирия щракна с пръсти. Пламъкът лумна в дланта й, мъжът се дръпна, обърна се и побягна. Момичето изгаси огъня, изпълнена със съзнанието, че улицата зад нея вече се е опразнила почти изцяло, а отражението укорително поклати глава. Все така на колене, жената се вкопчи в крака й.
	— Моля ви, помогнете ми.
	— Чакай сега — отвърна Валкирия. — Изправи се. Спри да плачеш. Какво е станало?
	Жената се остави да я изправят на крака, пусна коляното на Валкирия, но сега пък се вкопчи в китката й.
	— Моля ви. Сина ми. Отведоха сина ми.
	— Защо?
	— Той си говорел с един приятел, просто си говорел. Нищо повече. Не е казвал нищо за Съпротивата или за революция, само… Нищо лошо не е имал предвид. Не се оплаквал. Но Надзирателите на чувствата изведнъж изникнали и го арестували, преди дори да успее да им обясни.
	Валкирия изстина.
	— Надзирателите патрулират и тук?
	— Те патрулират навсякъде — отвърна жената. — Арестуваха го. Само него, а приятелите му — не. Това е грешка. Той никога не би мислил нищо срещу Меволент. Моля ви. Моля ви, ако можете, поговорете с тях, кажете им, че синът ми не е опасен…
	— Съжалявам, с никого не мога да говоря. Никого не познавам.
	— Но вие сте магьосница, нали? Вие сте… — очите на жената се ококориха. — Вие сте от Съпротивата!
	— Няма такова нещо.
	Хватката на жената се стегна още по-здраво.
	— Можете ли да му помогнете? Можете ли да го спасите?
	— Не мога — отвърна Валкирия. — Съжалявам. Аз дори не съм от тук.
	— Отведоха сина ми. Моля ви. Може да го екзекутират. Трябва да ми помогнете. Вие, няма кой друг.
	— Ако са го отвели отвъд стената, нищо не мога да направя.
	— Още не са го отвели — настоя жената. — Шлепът ще стигне в Двореца чак след три часа.
	_Не се забърквай в неприятности_, беше й казал Ревъл и в онзи момент тази заръка й се беше видяла лесна за изпълнение.
	— Шлепът, значи — рече момичето. — Той къде е?
	— Тръгва след няколко минути оттук, после се събира с други Шлепове и заедно се връщат в Двореца. Моля ви. Времето изтича.
	Валкирия въздъхна.
	— Почакай тук.
	— Моля ви, не ме оставяйте!
	— Трябва да говоря със сестра ми, окей? Просто ме почакай една минутка.
	Валкирия освободи китката си и изтича при отражението, застанало в най-близката сянка и свело ниско глава.
	— Ще отида да видя дали не мога да помогна на жената — каза Валкирия.
	— Скълдъгъри ти поръча…
	— Знам какво ми поръча. От теб искам да ме следваш. Където и да ида и каквото и да правя, искам да ме следваш. Не се месиш обаче, докато не стане ясно, че се канят всеки момент да ме убият или нещо от сорта.
	— Мислех, че трябва винаги да се държим на една ръка разстояние.
	— Промяна в плана.
	Отражението вдигна очи.
	— Наистина не искам да остана само тук, а ти да се върнеш у дома без мен.
	Валкирия се поколеба.
	— Знам. Слушай сега, ако това стане, върни се в Хагард, на мястото, на което пристигнахме. Ще се върна за теб.
	Отражението кимна, после каза:
	— Моля те, не допускай да те убият.
	Валкирия се усмихна колебливо.
	— Не мога да обещая.
	После момичето остави жената да я заведе до полето в покрайнините на града. Насред него се мъдреше превозно средство с размерите на пътнически самолет. Всъщност, ако човек вземеше пътнически самолет, само че изработен от черен метал, откъснеше крилата му и го сплескаше така, че цилиндричното тяло да добие правоъгълна форма, щеше идеално да наподоби силуета на Шлепа. А, да, колела, прозорци и каквито и да било видими врати също липсваха.
	— Ти сериозно ли искаш да вляза с взлом в това чудо?
	— Можете ли?
	— Не виждам как. Дори не мога да разбера що за машина е. Откъде се отваря? Къде е вратата?
	Жената я изгледа.
	— Вие наистина ли никога преди не сте виждали Шлеп? Откъде сте?
	— От другаде.
	Жената прехапа устни, после кимна.
	— Ще ви покажа вратата. Когато Шлепът тръгне, можем да избързаме и да влезем, без да ни забележат.
	— Не, ти остани тук и се крий.
	— Няма да намерите вратата без мен. Мога да съм бърза, когато се наложи — жената вдигна един камък от земята. — А и ако дойдат Червените качулки, ще се бия с вас.
	— Ако е възможно, напълно ще избягваме схватки с Червените качулки — поправи я Валкирия. — Ако ги видиш, бягай веднага, окей? Остави битките на мен.
	Жената кимна, но не пусна камъка.
	Двете залегнаха, когато малък отряд Червени качулки се появи на полето. Скриха се зад Шлепа, а минута след това се разнесе дълбокото ръмжене на двигатели.
	— Пригответе се — каза жената.
	Шлепът се разклати, после бавно се издигна от земята.
	— То лети? — възкликна Валкирия. — Не ми каза, че лети!
	— Хайде — рече жената и хукна през откритото поле. Противно на всеки свой инстинкт, Валкирия я последва. Мушнаха се под сянката на Шлепа и когато застанаха точно под него, жената спря и посочи.
	— Виждате ли? Ето. Виждате ли люка?
	Валкирия се смръщи. Коремът на Шлепа беше съвършено гладък, дори и да се издигнеше с помощта на въздуха, нямаше за какво да се хване горе.
	— Това ли е единственият вход? Няма ли друг от горната страна?
	— Само за този знам.
	— Значи имаме проблем — отвърна Валкирия. — Може и да мога да се издигна дотам, но няма как да отворя…
	Жената замахна и камъкът удари Валкирия по главата. Момичето дори не си даде сметка, че е паднала. Просто остана да лежи по гръб, мислите й се сгъстиха до нещо лепкаво и гъсто, докато пред очите й люкът високо горе се отвори. Летяща платформа се сниши до земята и от нея слезе мъж. Изглеждаше й познат, но бавната мисъл на момичето не можеше да го свърже с нищо конкретно. Беше висок и с широки рамене. Посребрена коса. Волева челюст. Жената му заговори, сключила ръце като за молитва. Мъжът дори не я погледна. Очите му бяха приковани върху Валкирия, докато нейното съзнание се бореше да се проясни.
	— … доведох ви я — говореше жената. — Пуснете сина ми. Моля ви. Той сбърка. Няма да се повтори. Вземете нея вместо него. Знам, че нея търсите.
	— Синът ти ще бъде разпитан — отговори мъжът. Гласът му беше дълбок, тежък и авторитетен. — Ако не е извършил никакво сериозно престъпление, ще ти бъде върнат като награда за службата.
	Жената избухна в сълзи.
	— Благодаря ви, о, благодаря! Кога ще го пуснете?
	Но мъжът не похаби нито миг повече от времето си с тази смъртна, а се надвеси над Валкирия с белезници в ръка. Пъхна крак под тялото й и я преобърна по корем. Едно име плуваше сред мислите й. Малко остана да не го познае изобщо без брадата.
	Барон Венгос окова китките й зад гърба и я изправи насила на крака.


>	33.
>	Мъжът в черно

	Елси стоеше до уличната лампа и събираше кураж да заговори надзорника на ремонтните работи. По-голямата част от ремонта на улицата вече беше приключил. Кафенето имаше нова витрина, разбитата кола беше отнесена, щетите бяха изкърпени. Според най-пресните новини след събитието, улицата станала поле на битка между някакви банди, хора се стреляли и взривявали коли. На следващия ден репортажите се смениха и съобщиха, че някой използвал на улицата огнехвъргачка, както и — колкото и странно да звучеше — някакъв вид „лазерен лъч“. Последните новини обаче премахнаха всяка неяснота с известието, че на улицата просто се е случила най-банално пътнотранспортно произшествие. Свидетелите отново се явиха в студиото, извиниха се за първоначалните грешки в показанията си, възнаградени от водещите с тих смях. Най-важното беше, че нямаше пострадали и никой никого не съдеше.
	Елси беше изслушала всички новини и беше напълно уверена, че всичко това е дело на Китана и останалите, а хората, които Зебек беше споменал, онези магически ченгета, сега прикриваха събитията и замазваха положението.
	— Извинете?
	Елси се обърна, а към нея пристъпваха двама мъже, журналисти, единият държеше камера. Другият се огледа бързо наоколо и я дари с лукава усмивка.
	— Тук ли бяхте? — попита. — Видяхте ли какво се случи? Какво _наистина_ се случи?
	Момичето примигна срещу обектива.
	— От новините ли сте?
	— Не, снимаме документален филм — отвърна първият мъж. — Разкриваме прикрити истини. Свидетелка ли сте? Бихте ли искали да ни разкажете какво видяхте?
	— Съжалявам — отвърна Елси. — Не знам какво… Не съм присъствала. Съжалявам.
	Мъжът я изгледа.
	— И до вас се добраха, нали?
	Момичето направи неразбираща гримаса, а операторът задърпа колегата си за ръкава.
	— Хайде, Кени, да си вървим.
	— Тя знае нещо.
	— Ще ни видят. Хайде.
	Операторът побягна. Другият мъж, Кени, пъхна визитката си в ръката на Елси.
	— Ако си спомниш нещо — рече той, отстъпвайки назад, — обади се на този номер.
	И после също избяга.
	Елси изчака още минутка, после мина покрай бордюра на тротоара и пусна визитката в близката камара строителни отпадъци и натрошено стъкло. Пое си дълбоко дъх и пристъпи към надзорника на ремонтните работи.
	— Извинете — рече му. — Бих искала да говоря с някой, който отговоря за работата тук.
	Надзорникът й се усмихна.
	— Аз отговарям.
	— Ъм — смути се Елси. — Не, търся някой, който… наистина отговаря. За, така де, сещате се. За тайните неща.
	— Тайните неща?
	Момичето кимна.
	— За ония, другите… неща.
	Надзорникът я изгледа.
	— Да сте си удряли наскоро главата, госпожице? Може би трябва да идете на лекар.
	— Нищо ми няма — избъбри Елси. — Е, не е като съвсем нищо да ми няма, но сега просто искам да помогна. Знам, че тук не е станала никаква катастрофа. А и не мисля, че е било престрелка между членове на банди, въоръжени с лагери. Мисля, че… познавам хората, които са причинили тази разруха.
	Надзорникът я погледа още миг, после пак й се усмихна.
	— Как ти е името?
	Елси му каза.
	— Чуй сега — рече мъжът. — Ще звънна на началника ми. Имаш ли нещо против да ме изчакаш за минутка?
	— Никъде няма да мърдам — обеща Елси.
	Надзорникът кимна, отстъпи крачка и се обади по телефона. Половин час по-късно пред Елси спря красива черна кола и от нея слезе висок, слаб мъж в черен костюм. Свали й шапка и й стисна ръката с усмивка. Носеше ръкавици.
	— Елси — каза мъжът, — благодаря ти, че се свърза с нас — гласът му беше толкова хубав. Мек и успокояващ. — От няколко дни те търсим. Майка ти се тревожи.
	— Не мога да се прибера у дома — отвърна Елси. — Още не. Просто исках да помогна.
	— Знам. Аз се казвам Скълдъгъри Плезънт. Необичайно име, знам, но аз съм необичайна личност. Както и ти, по всичко личи.
	— Вие… знаете за… нещата?
	— Ако под „нещата“ имаш предвид магическите си способности, да, знам за тях.
	— Искам просто всичко това да свърши — избълва момичето. — Можете ли да го спрете? Можете ли да ми отнемете силите?
	— Не — отвърна мъжът. — Още не. Но работим по въпроса.
	— Не искам да причинявам зло на никого.
	— Знам. Приятелите ти обаче искат.
	Усмивката на Елси беше всичко, но не и щастлива.
	— Не знам дали още са ми приятели. С Шон се познаваме от деца. Майките ни са първи приятелки, с него сме израснали заедно. Дорън не го познавам. Искам да кажа, да, в един клас сме от години, но изобщо не го познавам добре. Той е побойник, миналата година го арестуваха, защото се сбил с някакъв колежанин. Размина му се, де. Той е… гневен. Мисля, че плаши всички. Освен Китана.
	— Разкажи ми за нея.
	— Винаги е била популярна. Момчетата правят каквото им каже. Май _всички_ хора правят каквото им каже, дори аз. Единственото общо между мен и нея е Шон. Ако не беше Шон, съмнявам се, че щеше да знае дори името ми. Китана е… В нея има нещо сбъркано. Дори и преди да придобием тези сили, в нея винаги е имало нещо… сбъркано.
	— А силите ви… И четиримата имате еднакви способности, така ли?
	— Да, така мисля.
	— Какво направи, когато ги получи?
	— Аз ли какво направих? Не знам. Май се паникьосах. Висяхме зад училище, бяхме избягали от час по математика. Там се крием, когато бягаме от часовете — зад бараките в задния двор. Всички си бяхме съвсем нормални. Момчетата се мъчеха да впечатлят Китана, а аз просто си седях отстрани, когато изведнъж ми прилоша. Цялата пламнах и се изпотих, но ми стана и много студено, ако ме разбирате. Все едно ме беше хванал вирус. Огледах се и видях, че останалите бяха усетили същото. Помислихме, че е грип и че сме се заразили един от друг. Прибрахме се вкъщи и после и четиримата сънувахме един и същи сън, сънувахме Аргедион. Не помня много от съня, само един мъж в бяло, който ми даде нещо. Дар. На другата сутрин се събудих и… просто знаех. Знаех, че вътре в мен има сила.
	— Как се почувства тогава?
	— Не ми хареса. Китана каза, че се чувствала фантастично, но… Аз не знам. Сякаш вътре в мен има една част, която не е моя. Почувствах се… Как беше думата? Разстроих се.
	— Значи и четиримата внезапно се сдобихте с магически сили — обобщи Скълдъгъри. — Какво направихте после?
	Елси сви рамене.
	— Отначало просто се бъзикахме с тях. Колкото повече ги използвахме, толкова по-силни ставахме. Шон беше наистина развълнуван, не спираше да говори как ще станем супергерои и прочее. Дорън го нарече глупак, каза, че той лично смята да ограби всички банки в страната. Китана щеше да използва своите сили, за да стане известна. Тя винаги с искала да бъде модел или да се снима в киното и така нататък. Силите щяха да я направят звезда.
	— Ами ти? Ти за какво искаше да използваш силите си?
	— На мен най-много ми допадна идеята на Шон — промърмори момичето.
	— После какво стана?
	— Не знам. Прекарвахме си добре, смеехме се и си приказвахме какво смятаме да правим, а след това…
	— След това какво?
	Елси се поколеба.
	— Има един охранител пред един от нощните клубове, който никога не пуска Дорън да влиза, защото е непълнолетен. Дорън все говори за него, как щял някоя нощ да отиде пред клуба и да смачка охранителя от бой. И точно така и направи. Отишъл до клуба, охранителят не го пуснал и Дорън използвал силите си. Вкарал човека в болница. Мисля, че състоянието му още е критично. После се скъсваше от смях, докато ни разказваше.
	— Шон и Китана как реагираха на това?
	— Шон отначало се беше умълчал, но Китана не спираше да задава въпроси: какво било усещането и прочее. Веднага стана ясно, че идеята й хареса, а щом на нея й хареса, на Шон също веднага му хареса.
	— И така се започна.
	— Да. А след това нещата напълно излязоха от контрол. Убиха бившето гадже на Китана, убиха човека, който дойде при нас и почна да говори за магическата полиция… Убиха брата на Дорън…
	— Трябва да ги спрем, преди да са наранили още някого. Когато способностите им изчезнат, ще се занимаем специално с поведението им. Но сега просто трябва да ги спрем. Можеш ли да ни помогнеш?
	— Какво трябва да направя?
	— Имаш ли представа къде може да са сега, какви може да са плановете им?
	— Навъртат се наоколо, но не съм сигурна, че изобщо _имат_ някакви планове. Момчетата правят каквото им каже Китана, а Китана е на настроения.
	— Патрик Зебек е бил убит, защото се е оказал заплаха, но същинските цели на триото са били бившето гадже на Китана и братът на Дорън. Отмъстили са си на хора, които са се отнесли лошо с тях в някакъв момент от живота им. Има ли и още някой, на когото Шон би искал да отмъсти?
	— Не. Поне аз не знам. Родителите му са чудесни. Таткото на Дорън е пиян почти през цялото време, родителите на Китана непрекъснато отсъстват, но семейството на Шон е прекрасно. Шон никога не би наранил никого умишлено.
	— Силата му го е покварила.
	— Да, но въпреки това не смятам, че би сторил нещо лошо на някого. Той не е като другите двама. Той е мил.
	— Той е съучастник в убийство, Елси. Трябва да го спрем, преди сам да затъне още повече. Можеш ли да се сетиш къде биха отишли или дали нямат и други сметки за уреждане с някого?
	— Не, не се сещам за нищо. Много съжалявам. То цялата работа въобще не е логична. На Китана изобщо не й пукаше за бившия й. Изобщо.
	— Просто си е търсела извинение, за да нарани някой жив човек — отвърна Скълдъгъри. — Никой не е в безопасност около нея, Елси.
	— Честно, не знам къде може да са. Единственото… Единственото място, където би могло да има хора, които Китана би желала да нарани, е училището ни. Нали не мислите, че ще сторят нещо на някого там? Имаме и приятели там.
	— Ще пратя хора да държат училището под око. Ако триото се появи, ще се разправим с тях. Междувременно, бих искал да ме придружиш до едно място, което се нарича Убежището. То… може и да не е най-безопасното място на света, но поне Китана и другите няма да могат да те намерят. Ще дойдеш ли с мен?
	Елси кимна.
	— Благодаря ви. Много ви благодаря.
	Скълдъгъри отвори вратата към мястото до шофьора и Елси влезе.
	— Може би трябва да си нагласиш седалката, за да ти е удобно — рече детективът. — Момичето, което обикновено седи там, е доста високо и обича всичко да й е по мярка.
	Елси премести седалката назад.
	— Тя дали няма да има нещо против, че й размествам мястото?
	— Ако приемем, че е още жива и че изобщо някога се върне у дома, напълно съм сигурен, че ще ми проглуши ушите от натякване, че съм ти позволил. Закопчай си колана.


>	34.
>	В града

	Шлепът ръмжеше и се тресеше, докато летеше над Дъблин. Ако не беше мисълта за отражението й, останало самичко кой знае къде, Валкирия щеше да си прекарва отлично като просто си седи в тясната си килийка и чака да се върне в собственото си измерение. Но не й се искаше отражението й да остава тук. Не й се искаше да го зарязва на произвола.
	Белезниците нараняваха китките й, но когато я беше захвърлил тук, Венгос едва ли е мислил как да й създаде удобства. Венгос. Последния път, когато го беше видяла, Гротескния беше смачкал главата му, а това беше кога? Преди пет години? Вече беше сигурна, че го предпочита със смачкана глава. Този Венгос тук беше напълно лишен от чувство за хумор, точно както и алтернативното му Аз, което тя беше познавала, а и двата варианта на барона категорично бяха еднакво плашещи. Поне тук баронът не носеше меча си — онзи, закривеният, дето приличаше на мачете. „За това поне трябва да съм благодарна“, помисли си Валкирия.
	Но не се сети за нищо повече, за което да бъде благодарна.
	Венгос не беше губил време да й задава въпроси. Просто беше приел, че момичето е част от прословутата Съпротива, за която всички говореха, и сега сигурно предвкусваше пълноценния разпит, на който щеше да я подложи в Двореца. Валкирия се зачуди дали тукашната версия на Венгос също с била заловена от Скълдъгъри по време на легендарната схватка, за която веднъж й беше разказала Чайна или пък тук схватката никога не се случвала. Ако тук съществуваха и Меволент, а и Венгос, то кой ли още беше жив? Дали и Нефариан Серпин не я чакаше зад грамадната стена? А дали в тази реалност съществуваше версия на Скълдъгъри? И ако съществуваше, дали беше по-различна от Скълдъгъри, когото познаваше?
	Идеята, че има две идентични версии на Скълдъгъри Плезънт, я накара неволно да се усмихне. Евентуален разговор между тия две версии би преливал от нарцисизъм, способен да втечни мозъка на нормален човек.
	Звукът на двигателите на Шлепа се промени. Килията нямаше прозорци, така че Валкирия не можеше да разбере какво става, докато най-сетне корабът не се разтресе и не заскрибуца, а после двигателите бавно притихнаха и угаснаха.
	Бяха пристигнали.
	Вратата на килията се отвори и една Червена качулка влезе и я вдигна насила на крака. Изведе я до люка на Шлепа и я изправи зад Венгос, който не й обърна никакво внимание, докато надзираваше извеждането на смъртните затворници. Най-сетне баронът се обърна, освободи Червената качулка и заслиза по стълбите от Шлепа към земята. На средата на стълбището се обърна и изгледа момичето, а очите му светеха в жълто. Валкирия заслиза веднага и очите на Венгос възвърнаха нормалния си вид. После баронът я изведе изпод сянката на Шлепа и двамата поеха през Града.
	Дъблин от вътрешната страна на стената си беше направо луксозен. Улиците бяха широки и спретнати, сградите — украсени с водоливници, екстравагантно красиви, но едновременно с това страшни. Кули се издигаха към небето, пищни дървета се редяха по ръба на тротоарите. На всеки ъгъл имаше балкони, а на всеки от тях стоеше по един елементал, който управляваше вятъра и край привилегированите граждани по улиците се носеше стабилен въздушен поток. Карети без колела, коне или двигатели се издигаха от земята и се вливаха в този поток, който леко ги подемаше и ги отнасяше накъдето трябва. По улиците имаше и рикши за онези, които трябваше да отидат някъде встрани от основния въздушен поток, но коли не се виждаха никъде. Водачи на каретите бяха млади магьосници, навярно елементали, които още се обучаваха и тепърва усвояваха дисциплината си. Рикшите се теглеха от облечени в кафяво смъртни, които държаха главите си наведени ниско. Валкирия не се изненада. Какъв е смисълът да принадлежиш към елита на едно общество, ако не си доставяш удоволствието да гледаш отвисоко на по-низшите от теб?
	По улиците се мяркаха и други смъртни. Те крачеха бързо, шмугваха се из страничните улички, за да не обиждат погледите на магьосниците. Слуги, работници и роби. Членовете на висшата класа пък се разхождаха, без да бързат, облечени в толкова фини дрехи, че изглеждаха направо изтънчено: сякаш най-малката пръска мръсотия би пробила дупка в нежните тъкани. Валкирия не можеше да идентифицира модата, по която се обличаха тук — високи яки, островърхи обувки, ярки, живи, пъстри цветове — но определено усещаше, че облечено в кафяви чужди дрехи момиче не е добре дошло по тези улици. „Белезниците едва ли са добър атестат“, помисли Валкирия, нито пък фактът, че Венгос крачеше зад гърба й.
	Хората я проследяваха с поглед и сумтяха отвратено. Всичко това магьосници ли бяха? Тези наконтени и разглезени идиоти? Повечето от магьосниците, които познаваше у дома, бяха калени в битки и корави, свикнали да не се набиват на очи или да привличат чието и да било внимание върху себе си. Магьосниците в тази реалност тук явно принадлежаха на някаква съвършено различна порода.
	— Никога не си била тук преди — обади се Венгос. — Имаш вид на човек, който вижда Града за първи път. Огледай се добре. Попий гледката. В тъмницата няма панорамни прозорци. Ще прекарваш дните си в агония, а нощем ще трепериш, ще цивриш и ще очакваш болката да започне отново.
	— Дамм… — отвърна Валкирия. — Аз и без това съм нощно животно.
	Венгос я изгледа мрачно, но момичето се престори, че не забелязва това. Продължиха напред.
	— Знаещ ли, че Надзирателите на чувствата не желаят да влизат в главата ти? Последните, които са се опитали да го сторят, още не са се възстановили. Казват, че вътре в теб живее нещо страшно. Пазител. Закрилник. Това вярно ли е?
	— Вярно е — отвърна момичето, като прецени, че е най-добре да не го осведомява, че към момента вътре в главата й цари пълна самота.
	— Не бъде толкова самодоволна — отвърна баронът. — Някой Надзирател да ти ръчка мозъка и да си проправя път през мислите ти може и да не е приятно, но за щастие разполагаме и със съответните физически изтезания. Затова ти предлагам да си направиш услуга. Преди разпитът да започне, кажи ни какво направи с телепортатора — тогава страданията ти може да се облекчат.
	Валкирия се смръщи.
	— С кого? О, имаш предвид оня Ремит с навитите мустачки? Не, нищо не съм му направила. Оставих го на един покрив.
	— Къде е сега?
	— Не знам. Може да е избягал. Може би се е чувствал нещастен тук. В края на краищата, носеше ужасно глупави мустаци. Такива мустаци обикновено са знак за крайна вътрешна неудовлетвореност. Между другото, твоите мустаци къде са? Ами брадата? Обръснал ли си я?
	— А! — рече Венгос. — Ти си от онези.
	— От кои?
	— От ония, които бъбрят и се майтапят, докато ръцете им са в белезници. Виждал съм ги такива. Майтапите обикновено крият страха им и показват, че майтапчията ще се пречупи лесно и бързо при разпита.
	— Или — поправи го момичето — майтапите може да показват, че съм напълно безстрашна и се смея в лицето на мъчителите. Не, че това е така, но все пак.
	Баронът я поведе встрани от основния център. Тук улиците бяха малко по-тесни. Все така чисти, все така добре поддържани, но малко по-мрачни и значително по-безлюдни. Валкирия го изгледа.
	— Може ли да те питам нещо? Знам, че разпитите обикновено не протичат така, но след като още не сме започнали официално, викам да се възползвам. Какво се е случило с _теб_, бароне? Искам да кажа, с какво се занимаваш сега? Транспортираш затворници? Преди беше генерал.
	— Все още съм генерал.
	— Не, сега си прост надзирател.
	— Върша, каквото се налага. По време на война задачата на генерала е да я спечели. В мирно време задачата му е да запази мира.
	— Наричаш това мир? Хората са в ужас.
	— За смъртните ли говориш? Естествено, че са в ужас. Ужасът ги държи кротки. Ужасените поданици са мирни поданици.
	— Мирът без свобода е нищо.
	— Значи мирът е нищо. Извинявай, ти разговор по темата ли се надяваш да водим? Ти си затворничка, а скоро ще бъдеш и гърчеща се в мъки затворничка. Няма да разговаряме, нито ще спорим. Ти си никой. Просто поредният защитник на смъртните. Скоро всичките ти тайни ще излязат наяве.
	Навлязоха в тунел и слънчевата светлина се скри. От отсрещната страна на тунела изникна жена с гола глава, чиито ръце също бяха оковани.
	— Съпруже — повика жената и Венгос промърмори нещо под нос. Жената приближи и Валкирия повдигна удивено вежди. Съпругата на Венгос носеше сива безформена дреха от брезент, глезените на босите й крака също бяха оковани, така че тя можеше да прави само малки бързи стъпчици. На шията й висеше на връв парче дърво, върху него бяха издълбани два кръга. Заради обръснатата й коса и бледото, негримирано и изпито лице, на Валкирия й трябваше минута, за да познае Елиза Скорн.
	— Отново са били тук нощес — рече Елиза, без дори да погледне Валкирия. — Графити по портата на катедралата. Надраскали са мръсни думи и пошли рисунки. Трябва да бъдат спрени. _Ти_ трябва да ги спреш.
	Гласът й постепенно се издигаше, ставаше все по-остър и кънтеше под сводовете на тунела. Венгос вдигна успокоително ръце, посегна към нея, но се спря, преди да я докосне.
	— Уведомил съм Градската стража — отвърна. — Умножават патрулите в района. А сега, моля те, водя затворник и не мога да…
	Скорн поклати глава.
	— Не е достатъчно. Тези богохулници трябва да бъдат изловени. Трябва да пратиш Диаблерията по петите им.
	— Любима, Диаблерията си има други задачи и…
	Лицето на Скорн се изкриви от ярост.
	— _Някой е осквернил портите на катедралата!_ — изпищя тя. — _Оскверняват ли катедралата, оскверняват всички ни! Със скръстени ръце ли ще стоиш, докато оскверняват съпругата ти?_
	По някаква особена причина Валкирия усети желание да отвърне очи настрани, за да спести на Венгос конфуза да спори пред затворник с очевидно побърканата си жена. После си спомни, че затворникът е тя самата и престана да се чувства неудобно.
	— Никой не те осквернява — рече баронът тихо. — Това са злосторници и неверници, които скоро ще бъдат заловени и наказани.
	— Неверници? — невярващо повтори Скорн. — Това са терористи! Те открито богохулстват срещу Безликите и ако ти не сложиш край на тази зараза, тя ще плъзне навсякъде. Чуваш ли ме? Навсякъде ще плъзне!
	Венгос кимна.
	— Ще утроя стражата.
	— Трябва да ги издириш и изловиш!
	— Ще го сторя. Няма да се измъкнат от правосъдието.
	Ръцете на Скорн се вдигнаха към дървото на шията й.
	— Трябва да разпиташ онези в тъмницата. Те знаят. Знаят кой злосторничи. А това момиче? Коя е?
	— Не знаем още. Работи за Съпротивата.
	Скорн зашепна, но Валкирия отлично я чу:
	— Разпитай я. Изтръгни й ноктите. Изрежи й клепачите. Тя знае кой злосторничи.
	— Здрасти, Елиза — рече Валкирия.
	Скорн се скова цяла, извърна се с гръб, а Венгос се вторачи в момичето.
	— Не смей да разговаряш със съпругата ми — изръмжа.
	Валкирия не му обърна никакво внимание.
	— Защо си се оковала, Елиза? Толкова ли си откачила, та вече не могат да ти имат доверие и са те вързали за всеки случай?
	Венгос връхлетя отгоре й и Валкирия положи максимално усилие да не трепне и да не се дръпне от него.
	— Съпругата ми носи тези окови като покаяние за греховете на всички нас, за да покаже на Безликите, че сме готови да приемем наказанието за всичко, което сме им сторили. Тя е истински вярваща. Душата й е добродетелна и чиста, за разлика от твоята.
	— Болна — промълви Скорн.
	Валкирия повдигна вежди.
	— Моля?
	— Болна! — изкрещя Скорн, но свела очи към настланата с чакъл земя под нозете си. — Душата ти е болна! Гнила! Разложена!
	— Чуден чувал си облякла.
	— Накарай я да спре да ми говори!
	Венгос блъсна Валкирия в стената и ръката му я стисна за гърлото.
	Скорн покри лицето си с шепи.
	— Накарай я да спре да ме гледа! Накарай я!
	Силните пръсти на барона се впиха в бузата на Валкирия и завъртяха главата й, за да я принудят да погледне настрани. Момичето чу подрънкването на оковите на Скорн, когато жената пристъпи към нея.
	— Причини й болка — рече Елиза, а яростта капеше от думите й. — Убий я. Раздери й лицето. Изтръгни й езика. Извади й очите.
	— Меволент желае да говори с нея — отвърна Венгос.
	— Да говори с _трупа_ й. Да говори с _лешта_ й! Да говори с гниещата й _плът_, когато главата й щръкне, набита на _копие! Тогава_ да говори с нея.
	— Меволент ни чака, съпруго.
	— Да чака! Тази отрепка ме погледна в лицето! Тя ми говори, рече зли думи! Безликите искат тя да страда!
	— Ако Безликите го искат, Меволент със сигурност ще ми нареди да я накарам да страда. Нима той не е гласът им на Земята?
	В отговор Валкирия чу само накъсаното дишане на Елиза.
	— Върни се към молитвите си — рече кротко Венгос. — Ще отведа отрепката при Меволент и после ще се върна при теб с командира на Градската стража. Заедно ще му обясним как трябва да се пази катедралата.
	— Това са терористи — отвърна Скорн, но съвсем, съвсем тихо.
	— Да, терористи са и ще бъдат преследвани като такива. Върви сега. Моли се. Скоро ще дойда при теб.
	Последва миг тишина, после оковите задрънкаха пак и Валкирия чу, че Елиза се отдалечава. В следващата секунда Венгос се приведе над ухото й.
	— Ще ти счупя врата ей сега — обеща той.
	Валкирия си отвори устата да каже, _Прекрасна двойка сте_, но едва почна и ръката на Венгос буквално я повдигна от земята. Краката й заритаха, а окованите й ръце задраскаха безпомощно по дланта, която стискаше шията й.
	— Не знам откъде знаеш толкова за мен — спокойно й каза баронът, — но размяната на брадати остроумия не ми се нрави. Губи ми времето. Ако се опиташ да се измайтапиш още веднъж в мое присъствие, ще ти счупя един пръст. Разбра ли ме?
	От устните на Валкирия пръсна слюнка и Венгос я пусна. Момичето рухна на колене, борейки се за въздух.
	— Добре — рече баронът. — Хайде сега. Меволент чака.


	Дворецът представляваше архитектурно чудо от камък, стомана и стъкло, и блестеше толкова ярко под слънцето, че човек го заболяваха очите. Кулите и шпиловете му като тънки остриета пронизваха небето. Точно това беше видяла Валкирия от отвъдната страна на стената: точно този Дворец, от чиито високи кули вероятно се виждаше цяла Ирландия. Вероятно.
	Дузина мъже пазеха портите. Левите им ръце бяха облечени в брони, а десните — омотани в кожени ремъци. Носеха тежки униформи, украсени с трите кули на Дъблин, на лявото им бедро висяха мечове, а на дясното — пистолети в кобури. „Градски стражи“, реши Валкирия.
	Коридорът зад портите беше ужасно широк. Насред него се издигаше грамаден аквариум, пълен с бледозелена течност. Вътре плуваше голото тяло на мистър Блис, вързано за пода с верига, за да не изплува на повърхността.
	— Меволент обича да излага на показ сразените си врагове — обясни Венгос, когато отминаха.
	Валкирия отвърна очи и усети студ и пустота в гърдите си. Пред Двореца може и да пазеха Градските стражи, но вътре в него властваха Червените качулки. Стояха неподвижни като статуи, стиснали косите си в ръце и момичето изведнъж рязко почувства как грубият кафяв плат на палтото претрива кожата й, без да предлага никаква защита. Косите щяха да го прережат толкова лесно, колкото и плътта под него.
	Влязоха в грамадна зала. В отсрещния й край се виждаше малък басейн, пълен с черна течност, от който се издигаше пара, а явно оттам идваше и отвратителната миризма, натежала във въздуха. Пред басейна беше коленичил мъж, наобиколен от шестима Червени качулки с пики в ръце. Мъжът беше елегантно слаб, с тесни рамене, с късо подстригана коса. Кожата му от главата до петите имаше жълт оттенък, подобно на пръстите на закоравял пушач. Беше свел ниско глава. Момичето не виждаше лицето му.
	— Това ли е Меволент? — попита тя шепнешком.
	Венгос не отговори.
	По някаква нечута заповед, Червените качулки пристъпиха напред и като един забиха пиките в тялото на Меволент. Той се изпъна цял, но не издаде звук. Качулките изтеглиха остриетата и отстъпиха, а Меволент се срина напред и се подпря с ръка на пода. Остана така за момент, събирайки сили, после отново зае коленичилата си поза. Червените качулки отново пристъпиха и забиха пиките в него. Този път магьосникът изкрещя. Отметна глава назад, стиснал очи и нададе вой от болка. Качулките забиха пиките още по-дълбоко и ги завъртяха и воят рязко прекъсна. Червените секачи отстъпиха, а Меволент се свлече на пода, от множеството рани по тялото му бликаше кръв.
	Тогава от чернотата в басейна се надигна нещо, нещо паякообразно с дълги крайници, което се заизправя бавно, разгъвайки клечестите си ръце, без да обръща ни най-малко внимание на Валкирия, съществото, наречено Най, се протегна, хвана Меволент и внимателно го повлече по пода към басейна. Червените качулки останаха на пост, докато тялото на магьосника полека се смъкна вътре и потъна под черната течност.
	— Всеки ден той умира — рече Венгос тихо. — Бърза смърт, винаги насилствена. Винаги болезнена. Винаги се пролива кръв. Така той учи смъртта, че е неин господар, и когато тя дойде за него във време, в което той не я желае, тя ще се разколебае и ще си отиде.
	Най излезе от басейна и напусна залата. Дори не погледна Валкирия. Разбира се, нямаше и причина да я поглежда. Тук за него тя беше просто поредната затворничка.
	Миг по-късно от черната течност се надигна и Меволент. Изкачи стъпалата на басейна, стъпи на пода на залата и една жена се втурна към него с халат в ръце. Едва тогава Валкирия си даде сметка колко е висок магьосникът. Дори бос, той се извисяваше и над жената, и над Червените качулки. Жената първо му подаде кърпа, с която той изтри чернотата от лицето си, но се извърна от Валкирия, преди тя да успее да го разгледа. Завъртя се и излезе през същата врата, през която беше излязъл и Най, а Венгос бутна момичето и двамата поеха след него.
	Влязоха в нещо, което можеше да бъде единствено тронна зала. Сложни и елегантни оръжия от всякакъв вид висяха по стените, а самият трон беше съвсем простичък: тежък дървен стол, сякаш издялан от един-единствен къс дърво. Приближавайки го, баронът и момичето минаха край стъклена витрина, в която бяха изложени някакви одежди: костюм с броня — плат, кожа и метална ризница, преплетени в сложни фигури в черно и сиво. Шлемът беше от тъмен метал, забралото — оформено като изкривено в писък човешко лице, а пелерината с качулка, която покриваше всичко това, беше захабена, разкъсана на много места и обшита с полускрити магически символи.
	— Бойното му облекло — осведоми я Венгос. — Господарят никога не е бил побеждаван, когато го е носел в битка. Мнозина от враговете му сънували шлема в най-ужасните си кошмари.
	Валкирия не отговори. Тя не гледаше нито дрехите, нито шлема. Беше вперила очи в късия златен жезъл, поставен до тях, жезълът, на чийто връх беше инкрустиран черен кристал.
	Скиптърът на Древните.
	Взираше се напрегнато в него. Даркесата вече не можеше да й се притече на помощ. Скълдъгъри беше изгубил бронята на Вайл. Но Скиптърът можеше да убие Аргедион. Само ако можеше да го отнесе в своето…
	Венгос я блъсна толкова силно, че тя насмалко не падна. В последния момент ръката на барона я стисна над лакътя и я изтика току пред трона.
	— Няма да поглеждаш господаря в очите — рече й. — Меволент е гласът на Безликите на земята и по тази причина ти не си заслужила нито правото, нито честта да гледаш лицето му. Всеки опит да срещнеш погледа му ще бъде наказан. Разбираш ли ме?
	Валкирия кимна.
	Меволент влезе през тясна врата зад трона, бос, облечен в простичък халат; на главата си носеше нещо като воал, който падаше пред лицето и криеше очите му. После седна на трона, а, запомнила думите на Венгос, Валкирия впери поглед в ръцете му. За минута се възцари пълно мълчание.
	— Някога преди виждала ли си човек да се връща от смъртта към живота? — попита най-сетне Меволент. Гласът му беше дълбок, но равен. Не впечатляваше с нищо. — Не са много тези, които са ставали свидетели на нещо подобно. Най-различни легенди се носят за това, което ти преди малко видя оттатък, легенди, които с годините стават все по-невероятни. Колкото по-далеч се носят легендите, толкова по-малко става истината в тях. Говорят, че съм се къпел в кръв. Чувала ли си? Според легендите, поне два от всеки двайсет и четири часа трябва да прекарвам потопен в кръв от смъртни, иначе тялото ми започва да се разпада, заради развалата, която нося в себе си. Това би означавало доста смъртна кръв, която да източвам всеки ден, но тия подробности никой съчинител на легенди не ги взема предвид. Простата логика показва, че ако се заема да събирам ежедневно толкова много кръв, няма да ми остане време за нищо друго, не си ли съгласна? Други истории пък твърдят, че ям невинни новородени, че съм висок три метра, че бълвам огън и имам драконови криле. Нищо от това не е напълно вярно. Нямам драконови криле, не бълвам огън, висок съм само два метра и четирийсет сантиметра и никога през живота си не съм изяждал новородено, което преди това не си е заслужило изяждането с поведението си. Името ми е Меволент. А твоето?
	За момент момичето не можа да продума: гърлото й се беше свило.
	— Валкирия — продума най-сетне. — Валкирия Каин.
	— Ти не си от тук, нали, Валкирия? Не ми трябват Надзирателите, за да го разбера. Само като те погледнах и ми стана ясно. Твоето място не е тук.
	— Не.
	— Но явно си чувала за мен. Твърде много се страхуваш, за да твърдиш, че не знаеш кой съм. Такъв ли съм, какъвто очакваше?
	Момичето поклати отрицателно глава.
	— С думи, Валкирия. Кажи го с думи.
	— Не — отвърна момичето. — Не си такъв, какъвто очаквах.
	— Доволен съм тогава. Мразя да съм предсказуем. Слушала си много за чудовището Меволент. Слушала си легендите. Слушала си за делата, които съм извършил. Очаквала си да видиш нещо… друго. Какво очакваше да видиш?
	— Не знам.
	— Този разговор е единственото, което отлага болката ти. В твой интерес е да го продължиш максимално дълго.
	Валкирия преглътна.
	— Не знаех какво да очаквам. Слушала съм много за теб, но никога не съм знаела… какъв точно си. Очаквах някой…
	— Страшен?
	— Ти си си страшен.
	— Агресивен тогава?
	— Да. Може би.
	— Аз се промених. През войната бях агресивен и кръвожаден насилник. Когато войната свърши, станах агресивен и безмилостен насилник. Когато се възцарих, вече се превърнах в агресивен и неотстъпчив насилник. Откъдето мина, оставям кървави стъпки. Но нищо повече. Насилието води до нещастие, а аз се уморих от нещастието. Бих искал да се срещна с приятелите ти от Съпротивата, за да изковем заедно примирие, което по-нататък да ни отведе до пълния мир.
	— Нямам приятели в Съпротивата.
	— И двамата знаем, че си се опълчила срещу мен.
	— Да, но никого не познавам в Съпротивата. Както сам каза, не съм от тук.
	— Но ти беше забелязана, Валкирия. _Ние_ те забелязахме, при това два пъти за последните няколко дни. Сигурен съм, че си привлякла вниманието и на Съпротивата.
	— Не, нали ти казвам. Не съм срещала никого от тях.
	— Не ме вземай за глупак, Валкирия. Протягам ти приятелска ръка.
	— Съжалявам, наистина не…
	Устата на Меволент се изкриви под воала, той изръмжа и Венгос удари момичето през лицето. Тя падна на колене.
	— Опитах се да бъда благ — промърмори Меволент. — Поднасям маслинена клонка вместо меч и ето какво получавам. Обиди. Подигравки.
	— Не ти се подигравам.
	— Очакваш да повярвам, че някой като теб не е привлякъл вниманието на Съпротивата?
	— Може и да съм им привлякла вниманието — отговори Валкирия, — но те със сигурност не са успели да ме намерят досега. Не искам да се присъединявам към Съпротивата.
	— Лъжеш ме.
	— Не, не лъжа, аз…
	— Разбира се, че ме лъжеш. Трябва да ме лъжеш. Лъжеш, защото животът ти е в опасност. Лъжеш, защото мога да наредя на барон Венгос да ти счупи врата и ти не можеш да сториш нищо, за да му попречиш, нали? Е, отговаряй?
	— Не — отвърна момичето. — Нищо не мога да сторя, за да го спра.
	— Значи, естествено, че лъжеш. Очаквам да ме лъжеш. Нормално е. Ще лъжеш, докато ти свършат лъжите, а после ще почнеш да казваш истината, докато я изкажеш цялата, а когато и истината свърши, ще почнеш отново да лъжеш и да ни говориш онова, което мислиш, че искаме да чуем. Всичко това ми е известно. Неизбежно е. Така стават тия неща. Така са ставали при стотиците, при хилядите, при десетките хиляди хора, които сме подлагали на разпит.
	Валкирия все така не поглеждаше Меволент в лицето. Ясно чувстваше колко близо до нея е застанал Венгос. В собствената й реалност в моменти като този обикновено Скълдъгъри Плезънт избиваше вратата с шут и нахълтваше, въоръжен с остроумия и куршуми. Господи, колко й липсваше. Господи, как й се искаше Скълдъгъри да е тук сега. Какво не би дала вратата да се отвори и детективът-скелет да влезе…
	Вратата се отвори. Меволент леко обърна глава, устните му потръпваха. Сянка до вратата. Стъпки. Познати стъпки. Стъпките на Скълдъгъри. Усмивка плъзна по лицето на момичето. Той я беше намерил. Беше използвал Надир, за да я последва дотук, беше я намерил и…
	Той влезе и сърцето на Валкирия се сви. Кръвта се смъкна от лицето й и изведнъж й стана много, много студено.
	— О, не — прошепна си, а Лорд Вайл пристъпи и се изправи до трона, а сенките се усукваха около черната му броня.


>	35.
>	Откъсване

	Ърскин Ревъл приличаше на онези ретро филмови звезди — бляскав красавец с неустоим чар. Беше — и Елси никога преди не беше използвала тази дума, за да определи някого — наистина _пленителен_.
	А Гастли беше изключително готин — от начало до край. Първо се стресна от белезите му, но след това установи, че през целия й живот ничие друго присъствие не й беше вдъхвало такава сигурност и подобно усещане за пълна безопасност. Може би само баща й, някога, когато беше малко момиченце, но никой друг.
	Вървяха сред облечените в сиво мъже и жени и Елси мяркаше отражението си във визьорите на шлемовете им. Пристъпвайки редом с Ревъл и Гастли, тя ясно осъзна колко нелепо изглежда. Дебела и грозна, облечена в дрехи, за които някога си беше въобразявала, че могат да прикрият първото и второто. В момента беше заобиколена от изключителни, великолепни хора, а каква беше тя самата? Вземеха ли й магическите сили, отново щеше да си бъде никой.
	Приближиха до една стена от синя енергия. От другата страна на стената четирима души в роби и със затворени очи се носеха във въздуха малко над пода. Елси отново изведнъж си даде сметка колко смайващо беше всичко, което й се случваше.
	Един от мъжете отвъд стената се усмихна, макар че очите му си останаха затворени.
	— Ърскин — поздрави той. — Гастли. Вие двамата нямате ли си друга работа? Нямате ли криза за овладяване?
	— Винаги имаме време за старите приятели — отвърна Ревъл. — Рекохме да наминем да ви видим как сте, дали нямате нужда от нещо. Закуска. Списание. Може би пауза, за да отскочите до тоалетната.
	— Не можете да спрете Аргедион.
	— Че кой казва нещо за Аргедион? Дори не съм споменал името му. Дори не мислех за него. Но след като бездруго повдигаш въпроса, Тайрън, мисля, че си прав. Не можем да го спрем. Не и без ваша помощ.
	Усмивката на Тайрън стана още по-широка.
	— Наистина ли смятате, че бихме вдигнали ръка срещу него? След всичко, което вече сторихме? Той заслужава да бъде свободен.
	— Преди години да, заслужавал е. Тогава сте направили грешка, но не сте били единствените. Мериторий никога не е трябвало да се съгласява с вашия план. Но сега? Вече е твърде късно. Бих могъл да добавя, че вие самите сте превърнали Аргедион точно в онова, от което сте се страхували, че ще стане, но кой съм аз, че да съдя? Съветът на старейшините не прави такива неща. Ние _вярваме_ в изкуплението и ето я и вашата възможност да изкупите грешката си. Елси О’Брайън — рече Ревъл. — Запознай се с Тайрън Ламент. Тайрън и приятелите му са заразени със същата магия, с която си заразена и ти. Тайрън, кажи здравей на Елси.
	Тайрън Ламент обърна леко глава, сякаш можеше да види момичето през затворените си клепачи.
	— Веднага разпознах сродната душа. Здравей, Елси, как си? Знаеш ли, по право ти се полага да си тук, при нас, от тази страна на силовото поле.
	Гастли повдигна вежда.
	— Е? Ти решаваш от коя страна би искала да застанеш.
	— Ъм, не — отвърна момичето. — Не, благодаря. Не се обиждайте, господине, но… малко ме плашите.
	Ламент се засмя, останалите висящи във въздуха хора в роби също се изкикотиха.
	— Права си, права си — отвърна Ламент. — Такава значи е тактиката ви, господа? Водите при нас тази прекрасна млада дама, която да се присмее на сандалите ни?
	— Това не е никаква тактика — поправи го Ревъл. — Просто искахме Елси да види първите хора, заразени с магията на Аргедион. Какво мислиш, Елси?
	Момичето се поколеба.
	— И аз ли ще свърша като тях? — попита тихо.
	— Не — отвърна Гастли и поклати глава. — Аргедион контролира тяхната воля от години, затова ги е докарал до това състояние.
	— Не е толкова лошо, колкото звучи — обади се Ламент.
	Елси го изгледа с любопитство.
	— Но как въобще успявате да вършите каквото и да било? Как така говорите с нас? Той ли контролира онова, което казвате?
	— Не, нещата не стоят така. Мисли за нас по следния начин: преди години Аргедион ни събра на разговор и по време на този разговор ни показа, че ние сме в грешка, а той е прав. Сега с изцяло без значение дали _действително_ ние бяхме в грешка, а той — прав, тъй като към момента това е, в което ние твърдо вярваме. Е, така стоят нещата.
	Елси се намръщи.
	— Значи вие _знаете_, че сте под негов контрол? Защо не опитате да се освободите?
	— Защото не желаем.
	— Защо?
	— Защото не ни се налага да го желаем.
	— Защо?
	— Защото Аргедион ни отне това желание.
	— Не искам… Не искам да ви обидя — продължи Елси, — но не мисля, че аз бих могла да живея така. Не искате ли да сте свободни просто заради самата свобода? Някъде дълбоко във вас трябва да е останала една частичка, която желае да правите онова, което искате, а не което ви се заповядва.
	— Не — отвърна Ламент. — Не е останала.
	— Съмнявам се — намеси се Гастли. — Нашите долавящи забелязват известно отслабване на вашата връзка с Аргедион. Колкото по-дълго той е далеч от вас, толкова по-слабо ви контролира. Вие усещате ли го? Откъсването от контрола?
	— Ужасно съжалявам — отговори Ламент, — но не, не усещаме нищо подобно.
	Във въздуха отдясно на Ламент висеше момиче, дребничко русо момиче, което сега вдигна глава.
	— Аз го усещам.
	Ламент леко извърна глава към нея.
	— Ленка?
	Момичето, Ленка, се поколеба за миг.
	— Усещам го. Контролът на Аргедион отслабва.
	Мъжът в другия край на редицата също кимна.
	— Аз също го усещам. Напоследък имам собствени мисли. Чувството е странно.
	— Интересно — отбеляза Ламент. — Всички ли усещате същото?
	— Аз усещам промяна — продума третият мъж, онзи с тъмната кожа. — Не в степента, в която я усещат Калвин или Ленка, но определено промяна има. С тази й скорост на развитие, допустимо е, че ще сме напълно свободни от контрола на Аргедион до ден-два.
	— Всички? — попита Ламент.
	Тъмнокожият се усмихна.
	— Всички?
	Ламент придоби щастливо изражение.
	— Ти да видиш. Свобода, а? Е, чакам я с нетърпение, въпреки че не я искам особено силно.
	Ленка се ухили.
	— А дали фактът, че я чакаш с нетърпение, не е първият знак, че вече се освобождаваш?
	— Ленка — отвърна кротко Ламент, — току-що ми разплеска мозъка на стената.
	Гастли погледна Елси и сви рамене.
	— И това съвсем не е най-чудноватият разговор, който водим тази седмица.


>	36.
>	Старецът с оковите

	Една Червена качулка я отведе в тъмницата под Двореца: долу мракът се разпръскваше само от някоя и друга пращяща факла, пъхната в ръждясалите скоби по стените. Килиите нямаха врати, затворниците лежаха вътре. Повечето бяха твърде тежко наранени или твърде слаби, за да се опитват да бягат. Достатъчно силните бяха оковани с вериги към стените. От вонята на болка, мръсотия и ужас очите на Валкирия се насълзиха, а кисела жлъчка се надигна в гърлото й.
	Червената качулка прокара дълга верига през белезниците на момичето и я остави в една празна килия. Тя покри носа си с ръка и задиша чрез устата.
	— Свиква се — рече един глас.
	В килията от отсрещната страна на коридора имаше мъж. Мъжът имаше дълга сива коса, дълга сива брада и изглеждаше така, сякаш е в килията от много, ама наистина много време. Тялото му беше старо и кокалесто, освен това висеше от тавана, окован на китките си, но този факт, изглежда, не му причиняваше ни най-малко неудобство.
	— Миризмата — обясни мъжът. — Свиква се. След няколко дни няма и да я забелязваш.
	Валкирия отиде до вратата на своята килия и се взря в мъжа в мрака. Отвори уста, но не се сети какво да каже. Някой някъде плачеше. Друг си мърмореше нещо. Нейде в тъмнината се водеше и весел разговор и момичето не беше съвсем убедено, че говорещият действително разполага със събеседници. Прехапа устни.
	— Опитай се да не се паникьосваш — рече й висящият старец.
	По устните на момичето се мярна сянка от усмивка.
	— Да, бе — рече тя.
	— Опитвай се, опитвай се — настоя мъжът. — Рано или късно ще се паникьосаш, разбира се, но поне тогава ще знаеш, че си се постарала. Повечето хора се паникьосват на секундата, в която ги доведат тук, и на мен все ми се струва, че после се срамуват като си спомнят как са си изпуснали нервите.
	Нещо във вида и в гласа на стареца предизвика далечна асоциация в ума на момичето.
	— Върховен маг? — невярващо попита тя.
	Еакан Мериторий се засмя.
	— Върховен маг? Много отдавна никой не ме е наричал така. Ти трябва да си по-възрастна, отколкото изглеждаш, мила. Как се казваш?
	— Валкирия — отвърна момичето. — Валкирия Каин. Какво… Какво се е случило с вас?
	— Боя се, че трябва да зададеш въпроса малко по-ясно.
	Веригата на Валкирия беше достатъчно дълга. Момичето пресече коридора и влезе в отсрещната килия.
	— Невинаги сте били в това положение.
	— Напълно вярно — отвърна Мериторий. — От време на време ме заканват с главата надолу.
	— Нямах това предвид.
	— Смятат го за смешно. Предполагам, че са прави от определена гледна точка. Когато си пазач в тъмница, трябва сам да се грижиш за забавлението си, прав ли съм? Та, кажи ми сега, ти какво направи, че те хвърлиха тука? Признавам, не е най-оригиналната тема за разговор в затвора, но се боя, че малко съм поизпуснал нишката на световните проблеми в последно време.
	— Опитах се да помогна на един човек.
	— Благороден жест.
	— Опитах се да помогна на смъртен.
	— Напразен жест. И защо, за Бога, ти трябваше да правиш подобна глупост? Тия килии са пълни с благородни и глупави хора като теб, плюс смъртните, на които са се опитали да помогнат.
	— Върховен маг, аз не съм от тук.
	— Туристка, а?
	— Не съм от тази реалност.
	— Хмм — изкоментира Мериторий. — Тук долу не ти трябва много време, за да ти се разхлопа дъската.
	— Не съм луда.
	— Не те съдя, мила. Някои от най-добрите ми приятели са напълно луди — Мериторий кимна към отсрещния ъгъл. — Виж Уолъс, например. По-луд не може и да бъде, нали, Уолъс?
	Валкирия се смръщи.
	— Ъм… Там няма никого.
	Мериторий въздъхна.
	— Това ние, старите затворници, наричаме тъмничен хумор. След някоя и друга годинка ще се научиш да го цениш.
	— Не съм луда и не лъжа. Идвам от друга реалност. Виж — Валкирия извади мобилния си и го тикна под носа на стареца. — Това е мобилен. Виждаш ли екрана? Не е магия, а технология. Смъртна технология. Виждал ли си нещо такова преди?
	— Не — отговори Мериторий, — но причината вероятно е във факта, че последните няколко десетилетия прекарах затворен в тъмница. Какво може да прави този мобилен?
	— С него мога да разговарям с хора, които ги няма тук.
	Това не впечатли Мериторий.
	— Ами _това_ всички го можем, мило момиче.
	— Да, но те ми отговорят.
	— Сигурен съм, че ти отговарят.
	— Не съм луда! — подразни се Валкирия. — Мобилният е средство за комуникация. С него мога да си говоря с всеки човек по света.
	— Чакай, чакай, чакай — прекъсна я старият магьосник. — Имаш предвид мобилен _телефон?_ Мила, телефон съм виждал и макар прогресът несъмнено да е нещо хубаво, на света съществуват някои неотменими истини. Ако това е телефон, къде са му жиците?
	— Не му трябват.
	— И продължаваш да твърдиш, че не става въпрос за магия?
	— Телефоните вече работят без жици.
	— Как тогава другият те чува? И как набираш номера? Къде са цифрите? Този предмет е твърде малък, за да може да прави всички тези прекрасни неща, не мислиш ли?
	— Той прави много повече от това — отвърна Валкирия. Отвори една игра и му я показа.
	Старецът се ококори.
	— Що за чудо с това?
	— Казва се „Енгри бърдс“. Сега вярваш ли ми?
	Мериторий се замисли за момент.
	— Смъртна технология, а?
	— В нашата реалност на смъртните им е позволено да се развиват — обясни момичето и прибра телефона в джоба си. — Един маневрист ме изпрати тук. В реалността, от която идвам, Меволент е мъртъв от много време. Като го няма него да зароби всички смъртни, цивилизацията им се е развила бурно.
	Мериторий кимна.
	— И това, което ми показваш, тези „Енгри Бърдс“, са черешката на тортата за смъртната цивилизация?
	— Ъм — обърка се момичето. — Една от черешките, предполагам…
	— Забележително. Прости скептицизма ми. Доколкото ми е известно, приложението на способностите на един маневрист е крайно ограничено. Шансът някой от тях да открие измерение, в което животът _изобщо_ е възможен, клони към нула, да не говорим пък за измерения, чиято история да се е развивала паралелно с историята на неговата родна реалност.
	— Знам колко рядко се случва това — отвърна Валкирия, — но въпросният маневрист го стори и ме прати тук.
	— Какво да ти кажа, нещастно стечение на обстоятелствата. И в твоя свят Меволент е мъртъв, така ли?
	— Да. И ти си присъствал на смъртта му. Участвал си в ликвидирането му.
	Старецът се засмя.
	— Е, стопли ми сърцето. Поне някоя версия на личността ми някъде в мултивселената не се е провалила. И ти познаваш тази моя версия, така ли? Все още ли съм Върховен маг в твоя свят?
	— Беше — отвърна Валкирия след известно колебание. После умря.
	— А.
	— Храбро.
	— Значи в измерението, в което доброто побеждава злото, съм мъртъв. А в измерението, в което злото побеждава доброто, съм в тъмница. Трябва да призная, че се чувствам леко раздразнен. По всичко личи, че със съществуването като цяло не се разбираме.
	— Мисля, че цялата работа е в Меволент. Той е основната разлика. В историята на моята реалност той умира. В твоята реалност — не. А след това дори идва на власт и от този момент всичко тръгва в различна посока.
	— Да, както виждаш, в нашето измерение той спечели войната — отвърна Мериторий. — После уби или прати в затвора всички, които се биха срещу него. Някои се измъкнаха от ръцете му, но бяха малцина. По разказите на други затворници съдя, че Съпротивата едва ли е толкова силна, колкото се говори.
	— Ако Меволент с толкова могъщ, защо не е върнал Безликите?
	— Слава Богу, това не му е по силите. Някои тайни все още са недостижими за него.
	— Ами Книгата на Имената? Не може ли да я използва, за да узнае всичко, което му е необходимо? А може и просто да научи от там истинското си име и след това ще е достатъчно само _да поиска_ Безликите да се върнат и те ще дойдат.
	— Права си — кимна Мериторий. — Но Книгата на Имената е скрита на тайно и безопасно място и единствен аз знам къде е. Защо, мислиш, Меволент още не ме е убил, както уби Морвена и Сагейшъс?
	— Сагейшъс Тоум?
	— Най-смелият мъж, когото познавам. Рязаха го къс по къс и той пак не ме издаде. В твоя свят Сагейшъс жив ли е?
	Валкирия обмисли възможността да навлезе в подробности, но се отказа.
	— Не — отвърна. — И той, и Морвена са мъртви.
	— Клетите ми приятели — рече Мериторий. — Но те поне се отърваха. Мен вече ме изтезават веднъж на няколко месеца. Разбира се, никога нищо няма да издам, а Надзирателите никога няма да успеят да проникнат в ума ми. Мисля, че Меволент изтезава по навик, а не защото се надява да научи нещо.
	— Но при него на служба има телепортатори, нали? А ако разполага с телепортатори, той лесно може да отвори портал между измеренията, достатъчно е да се сдобие с Гротескния.
	— Боя се, че не знам кой е Гротескния.
	— О — поправи се Валкирия. — В моята реалност Венгос намери останки от един Безлик, които впоследствие използва като котва-провлак и…
	— Спри! Прошепна старецът. — Не казвай нищо повече. Ако знаеш къде са били тези останки в твоята реалност, значи в тази те са на същото място и ако ги намерят…
	— Но аз не знам къде са били — сниши глас Валкирия. — Венгос ги е намерил по време на войната. Не знам изначалното им местонахождение.
	— Значи между хронологичното развитие на нашите две измерения съществува и друга основна разлика — рече Мериторий. — В края на краищата, явно мястото, където историите ни са поели в различни посоки, не е смъртта на Меволент. Някой друг момент е. Интересно.
	— Положението по целия свят ли тук е толкова лошо?
	— На някои места е и по-лошо. Африка вече не съществува, знаеш ли? Те паднаха последни и Меволент ги наказа за назидание на останалите си врагове.
	— Звучи адски зле.
	— Ами има някои сходства с евентуалните преживявания в ада, права си. А твоят дом ми звучи като рай. Рай, в който смъртните сами контролират съдбата си и изстрелват гневни птички срещу прасенца в малки квадратчета. Може ли пак да ги видя?
	Валкирия извади телефона си.
	— Искаш ли вместо това да послушаме музика? Слуша ми се „Зеницата на окото ми“. Във вашето измерение имате ли си Деймиън Демпси?
	— Не съм съвсем сигурен.
	— Добре тогава — усмихна се момичето. — Сега ще научиш нещо много хубаво.


	Валкирия беше задрямала, подпряна на стената. Някой я разтърси за рамото, тя отвори рязко очи и се взря в една фигура в мрака.
	— Валкирия Каин? — прошепна събудилият я мъж. — Отражението ти ни помоли да дойдем да те измъкнем от тук.
	Преди момичето да отговори, човекът стана и се отдалечи в мрака да събуди и други затворници. В тъмницата изведнъж закипя безмълвна дейност. Хора бързаха под светлината на факлите, вериги дрънчаха, отключваха се белезници. Бягство от затвора.
	С надежда в сърцето, Валкирия скочи на крака. Насред коридора стоеше коленичил мъж с вързани зад гърба ръце и запушена уста. На врата му имаше въже с клуп, подобно на каишка, а другият край на въжето беше в ръцете на мъж, когото момичето отлично познаваше.
	— Декстър Векс — поздрави тя.
	Векс се смръщи, но и й се усмихна в същото време.
	— Познавам ли те?
	Валкирия едва се удържа да не му се хвърли на врата.
	— Донякъде. В известен смисъл. Всъщност не. Виждал ли си отражението ми?
	Векс кимна.
	— Чака ни на мястото на срещата.
	— Вие Съпротивата ли сте?
	— Съпротивата сме — отвърна той. — И благодарение на теб вече можем да освободим братята и сестрите си оттук.
	— Благодарение на мен ли? Че какво съм направила?
	Векс се ухили.
	— Даде ни пропуск за затвора.
	После дръпна каишката и коленичилият мъж вдигна лице към светлината. Александър Ремит.
	— Оставила си го на един покрив и когато нашите хора го намериха, клетникът беше толкова дезориентиран, че дори не можа да се телепортира навреме.
	Ремит изръмжа нещо през запушената си уста.
	— От години се мъчим да хванем някой от телепортаторите им — продължи Векс, — но никога не сме се и надявали да попаднем на някой като този. Той е бил навсякъде. Във всяка част на Града, във всяко кътче на Двореца. Даде ни се възможност и ние се възползваме от нея. Благодарение само на теб.
	— Радвам се, че съм помогнала — отвърна момичето. — А кой ще освободи Мериторий?
	Векс погледна към увисналия на ръцете си стар магьосник.
	— Не можем да го освободим — рече. — Оковите, които го държат, не са по силите на никого от нас. Меволент се е погрижил Върховния маг да остане негов затворник независимо от обстоятелствата.
	— Значи просто ще го оставите?!
	— Нямаме избор — отвърна й друг от мъжете наоколо. Същият, който я беше събудил. Как не го беше познала по гласа?
	— Гастли! — възкликна момичето.
	Гастли Биспоук се обърна и я изгледа.
	— Ти и отражението ти знаете много за нас. Имаш ли нещо против да ме осведомиш откъде сте го научили?
	Валкирия се поколеба.
	— По-късно — рече. — Обещавам.
	Неестествено беше да гледа Гастли и да усеща по очите му, че той не я познава. Чак сега забеляза в какво бяха облечени неколцина от Съпротивата — защитни черни дрехи от същия материал като онези, които тя самата носеше в собствената си реалност. Тукашният Гастли беше малко по-строен от онзи, когото познаваше у дома. Имаше същите широки рамене, но ако нейният Гастли имаше физиката на боксьор, този тук приличаше повече на спринтьор. По-слаб физически, но по-бърз.
	Той пристъпи към Мериторий и Валкирия го последва.
	— Съжалявам — каза Гастли.
	Мериторий се усмихна в отговор.
	— Не си виновен, приятелю. Направете, каквото ви е по силите. Спасете, когото можете. Ето това момиче например — отведете и нея. Историята й е интересна.
	— Не се съмнявам — отвърна Гастли. — Ще вземем всички. Трябва да тръгваме вече.
	— Тръгвайте.
	— Ще се върна за теб, Еакан. Все някак си ще те измъкнем.
	— Аз съм вече стар и животът ми е към края си, така че не се тревожете твърде много за мен. Не съм толкова ценен, колкото си мислите, а и със сигурност не съм толкова мъдър, на колкото се преструвам. Ако те видя отново някъде под слънцето, на свобода, прекрасно. Ако се наложи да умра тук в мрака, ще се погрижа да разчистват цяла седмица след мен.
	Писък разцепи въздуха.
	— Вайл! — изкрещя някой. — Лорд Вайл!
	Внезапно всички изпаднаха в паника. Гастли грабна Валкирия за ръката и я повлече подире си. Тя мерна черна фигура, крачеща по коридора между килиите, мерна и хората, които се мъчеха да се дръпнат от пътя й.
	Мракът се завихряше около бронята му и запълваше плътно цялото пространство зад гърба му. От него като камшици плющяха сенчести пипала, налитаха като нападащи кобри, пронизваха всеки, който се опиташе да избяга. После вдигаха мъртвите и умиращите като с куки и ги носеха нататък, телата висяха пред Вайл, който крачеше ли, крачеше, изтерзаните крясъци на още живите намушкани увеличаваха ужаса на онези, които още имаха възможност да се спасят.
	— Задръжте го! — изрева Гастли и на секундата петима магьосници се хвърлиха край Валкирия и се наредиха рамо до рамо, за да пресекат пътя на сенчестия Лорд. Елементали и адепти, те хвърлиха срещу него всичко, с което разполагаха. Повечето от заклинанията срещнаха телата на висящите във въздуха безпомощни жертви, а онези, които все пак достигнаха черния магьосник, на секундата бяха погълнати от сенките.
	Гастли изтича до една стена и трескаво започна да дращи по нея с парче тебешир.
	— Зад мен! — изкрещя. — Всички зад мен!
	Хората се втурнаха и се сбутаха, като едва не събориха Валкирия. Гастли завърши първия магически символ и се хвърли към отсрещната стена и продължи да рисува. В свободната си ръка държеше къс хартия, откъдето прекопираше символите, които трябваше да изобрази.
	Сенки се надигнаха зад гърбовете на петимата, които задържаха Вайл, те се обърнаха да ги посрещнат, но сенките само се люшнаха и отстъпиха, застинали в очакване на безгласната команда за атака. А после се стрелнаха напред, разпориха телата на защитниците и ги вдигнаха във въздуха, за да ги прибавят към зловещия парад на увисналите трупове, а Вайл не спираше да крачи все напред.
	Гастли привърши рисунката, притисна длан към символа, а после отстъпи към Валкирия.
	— Бягайте!
	Всички побягнаха. Вайл рязко захвърли телата на всичките си жертви настрани и избърза напред, докато се оказа точно между нарисуваните символи. Блесна зелена светлина, толкова ярка, че заслепи Валкирия. Тя се препъна и заопипва безпомощно наоколо. Полека зрението й се върна и момичето се обърна, примигвайки, и видя Вайл паднал на земята, борещ се да се изправи на крака.
	Гастли отново стисна ръката й, обърна се към останалите десетки затворници, които се държаха за ръце, образували верига с Векс и Ремит, застанали насред групата.
	— Всеки ли се е хванал за другия? — високо попита Векс.
	Валкирия пак погледна през рамо. Вайл се беше изправил отново.
	— Давай! — нареди Гастли. Векс опря острието на ножа си в гърлото на Ремит и групата се телепортира, всички до един, рязко сменяйки потискащите стени на тъмницата с откритото вечерно небе над голяма ливада.
	В покрайнините на ливадата се бяха събрали непознати, които с викове се втурнаха към новопристигналите. Отначало Валкирия помисли, че ги нападат, но после видя, че магьосниците всъщност се хвърляха един другиму в прегръдките. Тя загледа как хората край нея се срещат отново с изгубените си приятели и близки, докато Гастли лека-полека я изведе от тълпата. Момичето зърна над множеството да стърчат върхове на коси и се стегна, но после видя не червени роби, а познатите сиви униформи. Секачи. Истински секачи, а не червени качулки стояха на пост.
	— Чакай тук — нареди Гастли и се провря сред охраната. Валкирия го изгуби от поглед и се завъртя в търсене на други познати лица.
	— Срещна ли се с Меволент? — попита я отражението й, изникнало внезапно до лакътя й. Валкирия чак сама се изненада колко се зарадва да го види отново.
	— Да — отвърна с усмивка. — Не е какъвто си го представях. Очаквах да… нали се сещаш, да бълва огън и жупел и да е в кръв от глава до пети. Но той всъщност си е обикновен. Не съвсем обикновен, де — висок е три метра и е напълно откачен — но достатъчно обикновен. Лорд Вайл е с него.
	Отражението я загледа напрегнато.
	— Може би затова Меволент е още жив.
	Валкирия пристъпи напред и сниши глас.
	— И аз това си мислех. Това значи, че ако _нашият_ Скълдъгъри не се беше отскубнал от злото и не беше захвърлил бронята преди толкова години, Меволент щеше да управлява и нашето измерение. А при теб как се стекоха нещата? Как ги срещна тия типове от Съпротивата?
	Отражението сви рамене.
	— Те ме намериха. Явно непознато момиче в града, при това в чужди дрехи, е достатъчно странно, за да привлече вниманието на Съпротивата. Векс дойде да се срещне с мен. Той е толкова красив!
	Валкирия сръга отражението с лакът.
	— Не викай, де.
	Отражението повдигна вежда.
	— Само си казвам мнението.
	— Да, ама няма нужда той да го знае.
	Отражението се усмихна.
	— Извинявай.
	Гастли се яви отново сред тълпата и закрачи към тях.
	— Валкирия, тя е готова да се срещнете.
	Врътна се на пети и пое обратно. Момичето се поколеба за миг, но после го последва, а отражението тръгна по петите й.
	— Тя? — прошепна му Валкирия.
	Отражението се подсмихна.
	— Водачката на Съпротивата.
	Тълпата се разтвори пред жена в дълга бяла рокля, най-красивата жена, която Валкирия беше виждала през живота си. Косите й бяха черни като беззвездно небе, а очите — сини като лед и два пъти по-студени. Чайна Сороуз измери момичето с поглед и се усмихна.
	— Дете — рече. — Длъжници сме ти. Без телепортатора, който ни поднесе в дар, хората ми още щяха да гният в тъмницата.
	— Благодаря, че ме изведохте от там заедно с останалите — отвърна Валкирия. — Вие ли… Вие ли сте водачката на Съпротивата?
	Веждите на Чайна се повдигнаха.
	— Изненадана си сякаш. Познавам ли те?
	— Не — отвърна момичето. — Но аз съм слушала за вас.
	— Отражението ти каза, че си елементал, права ли съм? На нас постоянно са ни необходими нови хора за каузата.
	— Готово — отвърна Валкирия с половин уста. — Аз обаче не знам колко време още ще съм тук.
	Чайна вече й беше обърнала гръб. Поканата беше изречена и нищо повече не я интересуваше.
	Гастли пристъпи към момичето.
	— Обеща да ми кажеш откъде са ти известни толкова неща за нас — каза. — В тъмницата видях, че ме позна. Срещали сме се преди, нали? Не си спомням кога обаче.
	— Сложно е — отвърна момичето. — Аз не съм от тук.
	В този момент ръката отново започна да я боли.
	— О… А и май пак съм се запътила към дома.
	— Така ли?
	Валкирия му се усмихна.
	— Много се радвам, че се запознахме, радвам се и че успях да помогна. А ако ти някога срещнеш момиче на име Танит, направи си услуга и мигновено я покани на среща.
	Гастли се усмихна.
	— Странна птица си ти.
	Валкирия кимна.
	— И преди са ми го казвали.
	Отражението застана помежду им, загледано отляво на Валкирия.
	— Кой е този?
	Валкирия и Гастли се обърнаха да видят. Сред радостните сълзи и прегръдките съвсем сам стоеше мъж в парцаливи дрехи. Беше навел ниско глава, но очите му шареха безспирно.
	Гастли се позамисли.
	— Не знам. Може би още един невинен, арестуван от Червените качулки.
	— Изглежда разтревожен — отбеляза отражението.
	— Ами и ти, ако избягаш от затвора, ще си разтревожено.
	— Но виж го, все се оглежда, сякаш чака нещо да се случи.
	Валкирия се свъси.
	— Меволент знаеше, че сте заловили телепортатор — рече, разтривайки ръката си. — Спокойно е могъл да сложи агент-провокатор в тъмницатау в случай че опитате да освободите затворниците, а после да прати Вайл, за да е сигурен, че ще избягате набързо, без да проверите кого точно вземате със себе си…
	Гастли я изгледа, после пак погледна парцаливия мъж.
	— Би ли ми направила една услуга? — рече, без да го изпуска от очи. — Би ли казала на госпожица Сороуз, че е време да се махаме? А Декстър Векс помоли да разпръсне тълпата. Благодаря ти.
	Без да дочака отговор, Гастли закрачи към парцаливия. Мъжът го видя, че приближава, обърна се и се заотдалечава. Гастли ускори крачка. Валкирия чу вик някъде отляво и се обърна точно навреме, за да види как от вихрушка от мрак на ливадата стъпва Лорд Вайл.
	Хората най-близо до него закрещяха и се люшнаха назад. Лордът вдигна ръка и с широк жест описа дъга, а под ръката му като широко крило се разстла мрак, от който наоколо се пръснаха сенки. Те зашибаха тълпата като камшици, режейки крайници, пронизвайки тела, после се отдръпнаха, оставили поне пет-шест трупа след себе си.
	Гастли смени посоката, забравил парцаливия, и се насочи към Вайл. Изтласка въздуха, за да прескочи над главите на ужасената тълпа, и се приземи приклекнал точно пред врага. Щракна с пръсти и в двете му длани лумнаха пламъци.
	Хвърли се напред, а Вайл запрати срещу му сянка-бръснач, която разряза Гастли от рамото до хълбока. Пред погледа на Валкирия тялото на Гастли се раздели на две парчета и рухна.
	Момичето усети движение над главата си, някаква сянка надвисна отгоре, Валкирия вдигна очи и видя Шлеп, чийто люк тъкмо се разтваряше. От него като дъжд се посипаха Червени качулки. Векс запрати срещу им енергиен лъч, но отнякъде замахна коса и отсече ръката му. Отражението на Валкирия се приведе и опита да се измъкне от ръцете на една Качулка, но червеният беше твърде бърз. Валкирия дори не видя как отражението падна. Тя изтласка въздуха и щракна с пръсти, но получи ботуш в корема за усилието си. Преви се, въздухът излезе от дробовете й и мускулите й болезнено запулсираха.
	Пред замъгления й от сълзи поглед бойците от Съпротивата се бореха да задържат Червените качулки, докато Чайна успее да се спаси. Не удържаха дълго обаче. Косите бляскаха алени, крясъци изпълниха въздуха. Валкирия не можеше да диша. Главата й запулсира, стори й се, че ще припадне. После светът затрепка и запримигва.
	Момичето падна и се затърчи на тревата, пред очите и лъснатите ботуши на Качулките закрачиха към отражението. Очите му срещнаха очите на Валкирия, то разбра, че предстои маневра и запълзя към нея. Валкирия му протегна ръка, светът затрепка отново и точно преди пръстите и да докоснат пръстите на отражението, и то, и цялото чуждо измерение изчезнаха и Валкирия, задъхана, се озова насред улица под светлината на приближаващи фарове.
	Изсвириха спирачки, момичето се надигна на четири крака, изправи се с усилие и залитна настрани. Шофьорът излезе от спрялата кола, започна да вика и да сочи нанякъде, обяснявайки на света, че е видял как пред колата му отникъде се е появило момиче. Валкирия продължи да крачи напред, обвила ръце около тялото си. Никой нямаше да повярва на шофьора. До утре сутрин той сам щеше да се съмнява дали в действителност е видял нещо. Нямаше смисъл да се тревожи за него.
	Трябваше да се тревожи само за отражението си, пленено в един неразбираем за него свят. Уплашено. Беззащитно.
	Само.


>	37.
>	Инструкции

	— Меволент притежава Скиптъра на Древните.
	Валкирия седеше в Медицинското крило във все същите кафяви дрехи, докато Ревъри се грижеше за раните й. Старейшините и Скълдъгъри, застанали рамо до рамо, се взираха напрегнато в нея, докато осмисляха чутото. Встрани се бяха изправили Куинтин Стром и Бърнард Сълт, а неотклонно до тях стърчеше и бодигардът Грим.
	— И Скиптърът функционира? — попита Ревъл.
	— Не съм го виждала в действие — отвърна момичето, — но е цял-целеничък и на върха му има черен кристал. Според мен функционира.
	— Ако отидем и го вземем — обади се Гастли, — ще разполагаме с оръжие, което може да спре Аргедион.
	Валкирия кимна, а погледът й се задържа повечко върху Гастли. Чудесно беше да го види отново цял.
	— Но как ще стане? — намеси се Стром. — Сила Надир избяга, а това значи, че подготвен екип трябва да стои на крачка от Валкирия през цялото време. Кой знае кога ехото отново ще я върне в онази реалност? Непрактично е.
	— Да караме поред — обади се Ревъл. — Валкирия, къде Меволент държи Скиптъра?
	— В тронната си зала.
	Мист поклати глава едва забележимо.
	— Дори и да успеем да го откраднем, какво? За да може Скиптърът да се използва, предишният му господар трябва да умре. Меволент трябва да бъде убит.
	— Не е задължително — продума доктор Най, надвесил се, по-висок от всички. — Моля за извинение. Случайно дочух. Не претендирам, че съм експерт по въпроса за Скиптъра, но имам известни познания по междуреалностна физика. Нещо като хоби ми е.
	— Давай направо — рече Скълдъгъри.
	Най прочисти дългото си кльощаво гърло.
	— Пренасянето на какъвто и да било обект, зареден с енергия — в това число и Скиптъра — между измеренията неизбежно причинява у този обект ефект, който бихме могли да наречем просто късо съединение. Когато Скиптърът пристигне тук, цялата му енергия ще е напълно изтощена. За да се активира отново, ще му е необходимо едно най-обикновено презареждане с магия. В резултат ще имаме един напълно работещ Скиптър, прикрепен към нов господар тук.
	— Сигурен ли си? — попита Ревъл. — Сигурен си, че Скиптърът ще пристигне тук изчистен от всяка чужда енергия?
	— Деветдесет процента сигурен.
	— Значи има десет процента шанс да грешиш.
	— Да, но тези десет процента се превръщат в петдесет, ако не ви говорех аз, а някой друг. Уверявам ви, Кенспекъл Граус щеше да се съгласи напълно с мен, ако не беше толкова — за моя радост — мъртъв.
	Ревъл изгледа Скълдъгъри.
	— Ти решаваш.
	Скелетът наклони глава.
	— Аз?
	— Ако някой ще бъде близо до Валкирия следващия път, когато ехото я пренесе през измеренията, това ще си ти. Може и да имате възможност да вземете неколцина души с вас, секачи да речем, но най-вероятно е да заминете само вие двамата.
	— Значи това е мисията, която ни възлагаш. Да откраднем Скиптъра на Древните от Меволент, един от най-могъщите и зли магьосници, раждали се на света.
	Ревъл кимна.
	— Боя се, че е точно така. Ще трябва да импровизирате. Ако Съпротивата на Чайна е оцеляла след атаката, опитайте се да ги привлечете на своя страна, за да ви помогнат. Нападнете Двореца или се промъкнете тайно. Вземете от Хранилището сферата-невидимка и я дръжте в себе си. Основният приоритет и за двама ви е да вземете Скиптъра.
	— Има и друга възможност — обади се Валкирия. — За да спрем Аргедион не е нужно да го убиваме. Ламент не го е убил преди трийсет години. Просто е използвал думите, които убиецът на майка му е казал на малкия Уолдън д’Есаи. Как нарече това Ламент? Травматична фраза от детството. Когато я чул, тя го парализирала и така Ламент и екипът му успели да го заловят.
	— И каква е тази фраза? — попита Стром.
	— Не знаем — рече Валкирия. — Но ако намерим Уолдън д’Есаи в паралелната реалност, можем да го попитаме.
	— Защо мислиш, че в другата реалност той е жив? Как смяташ да го намерите?
	— Градът на Меволент цъфти. И най-малкият прогрес е запазен за хората зад неговите стени. Някой като Уолдън, магьосник с такъв ум, свършил толкова теоретична работа… Той няма къде другаде да е, освен в Града. Меволент не би изпуснал такъв кадър.
	Ревъл й хвърли продължителен поглед.
	— Права си. Окей, основният ви приоритет е да вземете Скиптъра. Следваща по ред задача е да установите каква е травматичната фраза на Аргедион, за да можем да я използваме, ако се наложи да го обезвредим временно.
	— Трета поред задача — допълни Валкирия — е да върнем отражението ми.
	— За него не се тревожи — отвърна Ревъл. — Отраженията не чувстват болка, ако не се налага, а и никой долавящ не може да прочете мислите им. То няма да каже на Меволент откъде е дошло.
	— Не се тревожа за това какво то може да _каже_, тревожа се за _него самото_. Не искам да стои там сам-самичко.
	— Валкирия…
	— Не искам да чувам, че отражението не е истинска личност. Знам, че не е. Но това не ми пречи да искам моето отражение да е в безопасност.
	Ревъл се обърна към Скълдъгъри за помощ.
	— Отказал съм се вече да я убеждавам в противното — рече скелетът. — Нейното отражение е уникално, наистина. Не прилича на очевидните фалшификати, които обикновено виждаме при този тип магия.
	— Но въпреки това не е истински човек — повтори Ревъл.
	— За мен си е човек — сряза го Валкирия.
	Върховният маг въздъхна.
	— Хубаво. Третата ви задача е да спасите отражението ти, но само ако това не ви излага на риск! В замяна на позволението ми, Валкирия, сега ще се оставиш един долавящ да изгради стена около съзнанието ти, за да не може никой да прониква в него.
	Валкирия се смръщи.
	— Какво? Защо?
	— Не може да позволим при следващата ви среща Аргедион да прочете мислите ти. Скиптърът трябва да бъде запазен в пълна тайна.
	— А, да — сети се момичето. — Вярно.
	— Ще ни помогне най-добрата в бизнеса. Добре, че вече й се обадихме да дойде, за да се включи в търсенето на решение за прекъсване на психичната връзка между Аргедион и екипа на Ламент. Тя ще се заеме и с теб.
	Старейшините се размърдаха и зад тях Валкирия видя жена с дълга сива коса и мила усмивка.
	— Здравей, Валкирия — каза й Касандра Фарос. Пристъпи напред и нежно улови ръцете на момичето в своите. Излъчваше чистота и покой, които биха били успокояващи, ако съзнанието на Валкирия внезапно не се беше изпълнило с образа на шептящия, който беше изгорила. — Как си? Толкова си пораснала след последната ни среща.
	— Ами да, доста работи станаха оттогава — отвърна момичето. — Ти изглеждаш страхотно.
	— Ласкателството не действа при жените на моята възраст, мила. Но въпреки това е толкова приятно! — усмивката на Касандра стана още по-широка. — Тъкмо сме се видели, да те питам: да си се чувала наскоро с Финбар?
	Валкирия поклати глава.
	— Ами аз се надявах _ти_ да си се чувала с него.
	— За съжаление не съм. Честно казано, почвам да се тревожа за него. Това, че останките го използваха, някак го… увреди. Необратимо.
	— Може би просто му трябва повече време. А може и нормалният живот да му се отрази добре.
	— Може би — повтори Касандра. — Може би. Но сега с теб имаме по-важна работа, нали? Трябва да изградим стена около съзнанието ти.
	— Така изглежда.
	— Не се тревожи въобще. Докато я изграждам, няма да съм в състояние да чета мислите ти, а когато стената е готова, няма да ти влияе по никакъв начин. Просто ще бъде щит, който ще спира всеки, опитал се да проникне в съзнанието ти без разрешение. Напълно безболезнено е. Просто легни назад и затвори очи. Точно така. Сега искам да се отпуснеш. Остави напрежението да изтече вън от теб…


	Обратния път към Хагард изминаха вече по тъмно. През цялото време нещо дразнеше Валкирия и тя разбра какво е, едва когато спряха на кея. Обърна се към скелета.
	— Някой седял ли е на моето място?
	— Мм? — рече Скълдъгъри. — А, да. Елси О’Брайън. Много мило момиче. Ужасно ниско самочувствие. Трябва да взема от теб уроци по самоувереност. Можеш много да й помогнеш.
	— Това няма значение, Скълдъгъри. Позволил си й да премести седалката ми.
	— Тя е по-ниска от теб.
	— Но ти си й позволил да премести седалката ми!
	— Така е, позволих й.
	Валкирия го загледа лошо.
	Скелетът се поколеба.
	— Много извинявай?
	— Няма ме двайсет и четири часа и ти вече позволяваш на някого да мести седалката ми? Какво, нова партньорка ли си търсиш вече? Толкова лесно ли е да ме замениш с някой друг?
	— Вземам си думите назад. Елси не бива в никакъв случай да разговаря с теб. Твърде очевидно е, че ти хлопа дъската.
	Цяла минута Валкирия се мъчи да върне седалката в предишното положение. Най-сетне се отпусна намръщено назад.
	— Дори не знам дали така я бях оставила. Толкова назад ли седях?
	— Изглежда ми добре.
	— Бях си я нагласила идеално.
	— Ужасно съжалявам. Следващия път Елси ще тича след колата.
	Валкирия скръсти ръце и се нацупи.
	Скелетът я потупа по рамото.
	— Извинявай, че позволих на друг да пипа седалката си. Много съм щастлив, че се върна.
	Валкирия се усмихна.
	— Видя ли? Толкова ли трудно беше да го кажеш?
	После излезе от колата, изрита очуканите ботуши в морето и затича боса към вкъщи. Изкатери се през прозореца и набързо се преоблече в стаята си, като натика кафявите парцали под леглото. Погледна се в огледалото. Изглеждаше уморена. Посегна и почука леко по стъклото, но нищо не се случи. Отражението й си беше просто отражение.
	Сълзите бликнаха от очите й неочаквано и Валкирия отстъпи назад, като ги триеше и хълцаше. Не е време за нервен срив, за Бога. Пое си много дълбоко въздух и издиша. Така. Много по-добре. Никакви сълзи повече. Нежно крехко момиче — забравяме този имидж! Направи щастлива физиономия, точно както би постъпило отражението й, и се смъкна леко надолу по стълбите.
	— Здравей, мамо — повика.
	Майка й се показа на вратата на кухнята в същия момент, в който баща й изникна от дневната.
	— Леле! — подскочи момичето. — Направо сте като нинджи.
	— Стеф — рече майка й, въздъхвайки дълбоко с облекчение. — Къде беше?
	В гърдите на Валкирия легна оловна тежест, но тя се престори, че не я забелязва.
	— Нали ти казах, че ще остана в библиотеката след училище.
	— Не, не си ми казвала.
	Валкирия се засмя.
	— Е, добре де, не ти _казах_, но ти оставих бележка.
	— Каква бележка?
	Валкирия подмина майка си и пристъпи към хладилника.
	— Ето тази бележка. Дето я оставих… О. Къде се е дянала?
	— Не съм виждала никаква бележка — повтори майка й.
	— Нито пък аз — обади се татко й.
	— О — заоглежда бавно пода момичето. — О, сигурно се е завряла някъде. Хвръкнала е под печката или кой знае къде. А и батерията на телефона ми падна — обърна се към майка си и изигра шок с широко отворени очи. — О, Господи, значи не сте разбрали, че сутринта излязох рано-рано, преди да сте станали? О, божичко, извинявайте! Разтревожихте ли се?
	Майка й се засмя.
	— Не, разбира се, че не.
	— Аз се разтревожих — рече татко й.
	Майка й му направи физиономия.
	— Ти преди десет минути забеляза, че я няма.
	— Най-дългите десет минути в живота ми.
	— Затова ли продължи най-спокойно да си четеш вестника?
	— Трябваше да се разсея с нещо.
	Валкирия им се усмихна.
	— Е, много съжалявам, че сте се притеснили. Ще се постарая това да не се повтаря. Мамо, останало ли е нещо за вечеря? Умирам от глад.
	Валкирия се навечеря, обърна внимание на малката си сестричка, а после, преди да си легне, приготви черните си дрехи на пода до леглото. Не свали и некромантския пръстен. Полежа няколко минути в тъмното, после посегна към телефона си. Набра един номер.
	Скълдъгъри вдигна на секундата.
	— Маневрираш ли?
	— Не — отвърна момичето. — Не, всичко е наред. Ами ако маневрата стане нощес?
	— Помислих за това — отвърна скелетът. — И без да искам да те плаша, само ще ти кажа, че в момента съм в задния ви двор.
	Валкирия се засмя.
	— Какво?
	— Ако ръката започне да те боли, само ми отвори прозореца, аз ще дойда и ще заминем заедно.
	— Не може цяла нощ да висиш в двора — отвърна момичето, стана, уви чаршафа около себе си и отвори прозореца. Секунда по-късно скелетът кацна на перваза. Валкирия се върне в кревата и се сгуши под завивките. — Влизай — прошепна му.
	— Тук съм си добре.
	— Не ставай глупав. Някой ще те види.
	Скълдъгъри помисли, после се прехвърли в стаята и затвори прозореца след себе си.
	— Ами ако влязат родителите ти?
	— Ще им кажа, че съм взела назаем скелета от училищната лаборатория и на шега съм му облякла скъп костюм.
	— Няма да се хванат, ти не си от тоя тип шегаджии.
	— Може, но какво пък — никога не е късно на стана.
	Скелетът отиде до стената в противоположния край на стаята, облегна се и се плъзна надолу, докато не седна на пода. На угасена лампа Валкирия виждаше единствено периферията на шапката му.
	— Искаш ли да ти разкажа приказка за лека нощ?
	Момичето се усмихна.
	Не, благодаря. Но може да ми попееш приспивна песничка.
	И той й попя. Тихо-тихо, тъй че тя едва долавяше думите, скелетът й изпя „Аз и мисис Джоунс“, докато момичето заспа, унесено от гласа му.


>	38.
>	Двама срещу трима

	Някакъв телефон изписука тихо и момичето се събуди. Беше петък сутринта, трийсети април. Един ден преди първи май, рождения ден на Грета Дапъл — денят, в който светът щеше да свърши в агония. Каква радостна и щастлива мисъл — идеална за събуждане.
	Валкирия приседна, прозя се и протегна и двете си ръце високо над главата.
	— Още съм тук, да знаеш — обади се Скълдъгъри, момичето изохка и за малко не падна от леглото. — Прощавай — извини се скелетът. — Май ме беше забравила.
	— Да — втренчи се тя ядосано в него. — Търсят ли ни?
	— Търсят ни. Един от магьосниците на пост пред гимназията „Сент Брендън“ е видял момиче, отговарящо на описанието на Китана Килауей. Най-добре на път за Убежището да идем да проверим.
	Скелетът изчака в стаята й, докато Валкирия се изкъпа, облече си ученическата униформа и слезе в кухнята. Там закуси надве-натри, каза довиждане на родителите си и излезе от къщи. После зави бързо зад ъгъла, измести въздуха, издигна се до прозореца си и се прехвърли вътре. Скълдъгъри се обърна с гръб, докато тя се преоблече в черните си панталони и нахлузи ботушите. Облече и черния потник, а куртката наистина много й липсваше. После двамата се спуснаха полека в задния двор. Минута по-късно Бентлито летеше по главната улица на Хагард.


	Зад „Сент Брендън“ имаше отдавна затворен супермаркет, а до него — малък паркинг. Точно там намериха мъртвите магьосници. Бяха петима, телата им бяха разкъсани. Скълдъгъри промърмори нещо, което Валкирия не успя да чуе, затова се обърна и отиде до зида, разделящ паркинга от терена на училището. Издигна се и възседна оградата.
	— Изглежда тихо — отбеляза.
	Скълдъгъри се извиси във въздуха, докато стъпи отгоре на зида.
	— Подкрепленията ще дойдат до десет минути. Трябва да ги почакаме.
	— Да, сигурно _трябва_ — съгласи се Валкирия, залюля се и скочи в двора на училището.
	Скълдъгъри се спусна и стъпи до нея. Двамата закрачиха.
	— Не е честно — обади се скелетът, докато проверяваше револвера си. — Тези магьосници са се упражнявали с години, докато овладеят способностите си, а ония деца изведнъж са придобили силата да ги разкъсат на парчета с едно махване на ръката.
	— Те не са деца — поправи го Валкирия. — На същата възраст като мен са. Ти мислиш ли за мен като за дете?
	— Не, но аз никога не съм съдил за теб по възрастта ти.
	— Значи и за тях недей да съдиш така. Те не са деца, а убийци.
	— Ако ми подсказваш да не се отнасям меко с тях, само защото са непълнолетни, уверявам те, няма нужда да се тревожиш.
	— Значи ще бъдеш себе си по обичайния си безмилостен начин?
	— Обикновено върши работа.
	Валкирия хвърли поглед през рамо.
	— Познаваше ли някого от мъртвите на паркинга?
	— И петимата ги познавах — отвърна скелетът. — Ти познаваше трима от тях, просто не ги позна.
	Сивата празнина, която Валкирия и бездруго чувстваше в гърдите си, порасна.
	Стигнаха игрището и огледаха училищните сгради. Не пищяха аларми, не се чуваха писъци, не гърмяха експлозии.
	— Може да са размислили — предположи Валкирия.
	— Едва ли — отвърна скелетът и прибра револвера.
	— Имаме ли план?
	— Имаме, но не е много добър.
	— Какъвто и да е, все е по-добре, отколкото да нямаме никакъв план.
	— Хубаво. Влизаме и евакуираме учениците от всички класни стаи възможно най-тихо.
	— Това ми звучи като добър план.
	— Така е, но както се сещаш, малко издиша в подробностите, като например _как_ точно можем да евакуираме цяло училище, без да предизвикаме паника.
	— Можем да включим противопожарната аларма.
	— Това ще предизвика именно паника, а паниката може да провокира Китана и другарчетата й да атакуват. Ако нещата тръгнат на зле, забравяме за криенето на магията от смъртните. Ако се наложи да хвърляш огнени кълба пред очите на всички, ще хвърляш, без да се колебаеш. Съсредоточи всички сили върху това да защитиш себе си и хората вътре, разбра ли ме?
	— Да. Ще стане грозно, нали?
	— Грозно ще стане — потвърди скелетът.
	Приближиха училището от задната страна. Скълдъгъри разкачи противопожарната аларма на задната врата и двамата се вмъкнаха незабелязано. Коридорът беше дълъг и пуст. Все още никакви писъци. Лицето на фасадната татуировка покри черепа на Скълдъгъри и той отвори вратата на първата поред класна стая. Учителят пред дъската се обърна и го погледна.
	— Какво желаете?
	— Може ли да ви кажа две думи — отвърна скелетът. — Ако не възразявате?
	Учителят се намръщи, но излезе в коридора.
	— Казвам се инспектор Аз — продължи с тих глас Скълдъгъри — и участвам в новата образователна инициатива. Няма как да сте чували за нея, защото е свръхсекретна. С две думи, от вас искам да изведете класа си през противопожарния изход тук зад нас и да ги придружите, докато децата се отдалечат на безопасно разстояние от училището.
	— Моля?
	— Изведете класа си вън от училището.
	— Вижте, никой не ме е предупредил за нищо подобно.
	— Това би развалило изненадата, не мислите ли? Моля, направете, каквото ви казвам.
	— Може ли да ми се легитимирате някак, със значка или нещо подобно?
	— Не ми трябва значка. Авторитетът ми е вроден.
	Учителят се смръщи срещу Валкирия.
	— А ти коя си? Не си ли малко малка за ченге?
	— Аз съм на разменни начала — отвърна момичето. — Работата ми е да наблюдавам и да си водя бележки за начините, по които учителите работят с учениците по време на криза.
	— Значи това е нещо като противопожарно учение? Защо алармата не се е задействала?
	— Защото искаме да наблюдаваме поведението на класовете един по един — отвърна Скълдъгъри. — Да ви кажа, нямаме много време. Ако не започнете евакуацията в следващите трийсет секунди, се проваляте на теста.
	— Провалям се? Я чакайте малко…
	— Двайсет и пет секунди.
	Учителят се ококори.
	— Но къде да ги отведа?
	— Където и да е, само да е далече от училището.
	— Но къде? На игрището? Отзад има един супермаркет с паркинг до него, може би там…
	— Там не — прекъсна го Валкирия. — Няма ли къде другаде да ги отведете?
	— Една пътека води към гората.
	— От гората вижда ли се училището?
	— Не.
	— Добре, значи ги водите право там. Остават ви осем секунди. И да не издавате и звук.
	Учителят се втурна обратно в клас. Докато Скълдъгъри чакаше, Валкирия забърза към следващата стая и надникна през стъклото на вратата. Вътре учениците имаха час. Хукна по-нататък и преброи още две заети стаи и една празна. При стаята точно в средата на коридора се закова на място. Учителят вътре седеше сковано на бюрото си. Учениците също седяха изправени като свещи. Чу говор, но твърде тих, не различаваше думите. Отстъпи полека и се върна при Скълдъгъри, точно когато последните ученици от класа се изнизваха през противопожарния изход.
	— Тук са — прошепна му. — Влезли са в час. Всички в онази стая са ужасени.
	Фалшивото лице на Скълдъгъри се сгърчи.
	— Останалите трябва да ги изведем през прозорците. Стъпките по пода вдигат много шум.
	— Няма да се справим — отвърна момичето. — Говорим за стотици ученици, които ще се кикотят и ще се хилят през цялото време, а като се озоват вън, винаги ще се намерят няколко, дето ще почнат да се дерат с цяло гърло от радост, че пропускат часове. Усети ли Китана, че нещо става, ще почне да убива.
	— Тогава забравяме за евакуацията. Съсредоточаваме се върху това да ги заловим.
	— Ще трябва да ги изненадаме.
	— Имаме точно каквото ни трябва — скелетът разкопча няколко копчета на ризата си, бръкна в отвора и почна да рови.
	— Какво правиш?
	— Тука вътре имам една кесия — отвърна скелетът. — Вътре в мене има доста голямо празно място, както се сещаш, защо да не го използвам да си държа вътре някои неща. По-удобно е от вътрешните джобове на сакото. А, ето я — Скълдъгъри измъкна дървена топка и я подаде на момичето. Сферата-невидимка.
	— Ти я дръж — рече й. — Ще нагласим размера правилно, влизаме скрити в стаята и ги залавяме един по един. Или пък влизаме скрити, заемаме позиция и им налитаме от засада. Или пък правим нещо трето. Не знам. Зависи какво е положението в онази класна стая. Ясен ли е планът?
	— Това не е план.
	— Знаем ли какво се надяваме да успеем да направим?
	— Донякъде.
	— Да вървим тогава.
	Валкирия завъртя двете половини на сферата — едната по посока, а другата срещу часовниковата стрелка — и двамата детективи се оказаха обвити в балон от мараня, който ги правеше напълно невидими за всеки извън балона. Момичето завъртя мъничко назад полусферите, за да намали малко размера на балона и да го нагласи плътно около телата им. Рамо до рамо, двамата пристъпиха към опасната класна стая. Скълдъгъри натисна бравата и бутна вратата бавно навътре.
	— Кой е? — обади се Китана от дъното на стаята.
	— Никой… няма — отвърна учителят отпред.
	Детективите влязоха. Усещането да се изправят невидими и нечути пред очите на трийсет души беше ужасно странно. Китана и Дорън седяха един до друг в самото дъно на стаята, а Шон седеше отгоре на един чин по-близо до дъската. Всички останали бяха в пълен ужас.
	— Ей! — извика Китана. Беше облечена в куртката на Валкирия. — Покажи се, който и да си!
	— Първо се справяме с Шон — рече Скълдъгъри.
	Валкирия кимна. Не искаше да говори, докато се криеха така. Струваше й се наистина ненормално.
	Китана извъртя очи.
	— Шон, би ли затворил вратата, ако обичаш? Искам да се върна към речта си. Докъде бях стигнала? Ей, господин учителю, сър, докъде бях стигнала?
	Шон стана и пое към вратата, а учителят запелтечи:
	— Аз… не…
	— Какво беше последното, което казах, господин учителю? — продължи Китана, а дланта й засвети. — Не помните ли? Не ме ли слушахте?
	Учителят погледна към отворената врата и рязко се хвърли към нея, но Шон го догони, дръпна го и го хвърли зад бюрото. Китана и Дорън се разхилиха.
	— Ей, Шон! — провикна се Китана. — Ти си моят герой! Шестица за Шон по новия ми любим предмет — хвърляне на учители!
	Шон се засмя, а Дорън заблъска по чина от радостна възбуда, но усмивката на Китана се стопи и тя се приведе напред.
	— Ей, Шон… Какво ти е на крака?
	Валкирия сведе поглед. Балонът невидимост беше обхванал част от коляното на момчето.
	— Пич — обади се и Дорън, — няма ти парче от крака.
	Скълдъгъри кимна и Валкирия завъртя сферата. Балонът се разду и скри изцяло Шон. Всички в стаята ахнаха едновременно от внезапното изчезване, а Скълдъгъри обви шията на Шон с ръка. Шон издаде някакъв звук и размаха безпомощно ръце, докато смъртоносната хватка се затягаше все повече около него.
	Дорън скочи от стола си, ококорен.
	— Ти сериозно ли? Вече можем да ставаме невидими? Става все по-яко!
	Скълдъгъри отстъпи, Валкирия го последва. Докато излязат в коридора, Шон вече беше в безсъзнание. Скълдъгъри го остави на пода и закопча белезници около китките му.
	— Шон?
	Китана излезе от класната стая.
	— Шон? — повика го пак. — Къде си?
	Скълдъгъри изруга под нос, вдигна Шон от пода и го повлече още настрани.
	Дорън излезе след русото момиче, цял почервенял от напъване.
	— Още ли съм тук? Виждаш ли ме?
	— Разбира се, че те виждам, идиот! — сряза го Китана. Не смятам, че Шон стана невидим.
	— Къде се дяна тогава?
	— Мисля, че още е някъде тук. Усещам го. Наблизо е. Ти усещаш ли го?
	Дорън сви рамене, после се обърна и се вторачи право във Валкирия. За момент момичето помисли, че той я вижда, но очите му се местеха разфокусирано и тя се поуспокои.
	— Те са го хванали — прошепна изведнъж Китана.
	Валкирия погледна Скълдъгъри.
	— Какво ще правим? — попита неразумно високо.
	— _Кой_ го е хванал? — прошепна в отговор Дорън.
	— Пак действаме чрез изненадата, явно работи — отвърна Скълдъгъри.
	Китана се огледа и рече все така шепнешком:
	— Магическите хора.
	— Когато не ни виждат, инстинктите им не се задействат, за да ги спасят — отбеляза скелетът. Остави Шон на пода, извади револвера и го насочи право в главата на Дорън.
	Валкирия примигна.
	— Мислиш ли, че са още тук? — прошепна Дорън. — Мислиш ли, че ни виждат?
	Китана не отговори. Дорън замахна няколко пъти във въздуха, мъчейки се да удари врага, ако имаше такъв наоколо. Пръстът на Скълдъгъри се сви около спусъка, когато момчето се обърна право срещу него.
	— Не можеш просто… — гласът на Валкирия й изневери.
	— Каза да бъда себе си по обичайния безмилостен начин — напомни й скелетът. — Ако сега ги сваля и двамата, няма да наранят никого повече. За всички ни е по-добре, ако умрат веднага.
	— Ще ги застреляш ли?
	— Въпросът е на живот и смърт, Валкирия — палецът му запъна ударника. — Да оставиш на някого шанс да се бори, означава да му оставиш шанс да те победи. Какво съм те учил за схватките?
	Валкирия вдигна очи към Дорън и Китана, които бавно отстъпваха назад.
	— Нека условията на всяка схватка избираш ти, а не врагът — тихо отвърна момичето. — Направи го.
	Зачака да чуе изстрел, но долови само шепота на Дорън. Вдигна очи. Скълдъгъри прибираше пистолета.
	— Проклятие — рече скелетът, вдигна Шон от пода и го захвърли към Дорън. За Дорън Шон внезапно изникна от нищото и се блъсна в него. Двамата си чукнаха главите и паднаха на пода, а Китана отскочи, ругаейки.
	— Изведи останалите — нареди Скълдъгъри, измести въздуха и налетя върху Китана. Сграбчи я, обви ръка около шията й, но от гърдите на русокосото момиче настрани се разля вълна от енергия, която откъсна скелета и го запрати настрани.
	Удържайки порива да му се притече на помощ, Валкирия се втурна в класната стая. Затръшна вратата, дезактивира сферата, като така изкара акъла на всички насядали по чиновете.
	— Прозорците — нареди им. — Вън през прозорците. Бързо!
	Прозорците се отвориха и настана луда паника. Класът се ръгаше, блъскаше и тъпчеше, за да избяга. Учителят полагаше усилия да въведе ред, но само влошаваше нещата още повече.
	Валкирия щракна с пръсти и в дланта й лумна огнено кълбо. Всички замръзнаха на място пред тази гледка. Момичето кимна към една групичка.
	— Вие. Излизате първи. Хайде. Друг никой да не мърда.
	Групичката изпълни каквото им наредиха. Когато и последният от тях се измъкна навън и побягна, Валкирия кимна към следващата групичка.
	— Сега вие. Хайде.
	Малко по малко, всички излязоха, а след тях и учителят. Валкирия се обърна пак към вратата. Вън цареше подозрителна тишина.
	Момичето натисна бравата и надзърна навън. Шон все така лежеше в безсъзнание с оковани китки. Валкирия се измъкна навън и изтича до двойната врата в дъното на коридора. Върху дървото имаше огромно изгоряло петно, което още пушеше. Валкирия влезе през вратата. Чу се трясък. Затича се пак и стигна физкултурния салон. Една от вратите беше измъкната от пантите. Отвътре блесна светлина, после се чу викът на Скълдъгъри. Момичето завъртя двете половини на сферата и нахълта в салона.
	Скълдъгъри лежеше на пода. Фасадната татуировка се беше скрила и Китана се мусеше срещу Дорън, докато двамата бавно пристъпваха към скелета.
	— Няма ли да се научиш да се целиш както трябва?
	— Не съм виновен — защити се момчето. — Тоя тип ми докара страхотно главоболие.
	Китана изгледа Скълдъгъри.
	— Какво си ти? Наистина ли си скелет или това е просто някакъв трик, нещо като маскировка?
	— Няма маскировка — простена Скълдъгъри.
	— Защо носиш костюм? — попита Дорън.
	— Гол ли предпочиташе да бъда?
	— Не! — отсече Дорън. — Това би било супер гадно.
	Китана въздъхна.
	— Как така гадно? Той е _скелет_.
	— Да, ама е мъж. Ако беше гол скелет-жена, нямаше да има проблем.
	— Гол скелет-жена щеше да е секси, така ли?
	— Много ясно! — тросна се Дорън, сякаш това е най-очевидното нещо на света. — Щото щеше да е гола.
	Китана се обърна пак към Скълдъгъри.
	— Искам да се извиня от името на приятеля си. Не е много умен, а и си пада малко хомофоб.
	— Това не е хомофобия — отвърна Скълдъгъри, докато бавно се изправяше на крака. — Просто типични тийнейджърски момчешки изхвърляния. Ще ги израсте, ако приемем, че живее достатъчно дълго, разбира се.
	— Това заплаха ли е? — попита Китана. — Заплашваш ли ни?
	— Нищо подобно. Но тъй като и без това ни се е отворила възможност да си поговорим, защо да не обсъдим някои належащи въпроса? Например какво се надявате да постигнете с всичко това?
	— С кое всичко? — попита Китана. — О, имаш предвид убийствата и хаоса? Не ти ли харесва? Не си ли ни фен?
	— Не бих казал.
	— Ами тогава, господин Скелет, си супер скучен тип. Аргедион ни избра, защото знаеше, че ще използваме силите си по предназначение, а именно да наказваме хората, които са ни се бъркали досега в живота.
	— Бившето ти гадже бъркаше ли ти се в живота?
	— Той ме унижи.
	— Просто е скъсал с теб. Има разлика. Дорън, ти уби брат си. Смяташ ли, че той заслужаваше да умре така ужасно?
	— Да — отвърна Дорън. — Смятам.
	— Ами Патрик Зебек и останалите? Ами всички други хора, които сте наранили? А когато приключите с наказанията? Какво ще правите тогава?
	— Каквото си искаме — отговори русокосото момиче. — До края на живота си ще си правим каквото си искаме.
	— Нали знаеш, че не мога да го позволя.
	— Не можеш да ни спреш. Магическите хора се опитаха да ни попречат одеве, но ние ги убихме — беше фасулска работа.
	— Разбирам.
	Китана се захили презрително.
	— Нима?
	— Разбирам — повтори Скълдъгъри. — Вие сте психопати. Може би магията е била последната капка, която е преляла чашата, може да сте си били такива по рождение, не знам. Важното е, че в момента сте психопати.
	— Май сме си такива, да.
	— Трябваше да ви застрелям, когато имах възможност.
	— И наричаш _нас_ психопати? — разсмя се Китана.
	— Тези сили не са ви дадени, за да наказвате онези, които са се държали лошо с вас. Избрани сте по съвсем друга, специална причина.
	— Просто ни завиждаш.
	Валкирия се запрокрадва към Скълдъгъри, който тъкмо си пристягаше вратовръзката.
	— Аргедион ви използва за свой експеримент — рече скелетът.
	Дорън се намръщи.
	— Познаваш Аргедион?
	— Виждате ли? Дори не знаете кои играчи са замесени в тази история. Кой си мислехте, че е Аргедион — някакво мистично същество, даряващо магически сили на простите смъртни? Преди да стане Аргедион, той беше един най-обикновен редови магьосник. Бореше се за мир и просвещение. Вие сте неговите опитни зайчета в момента и прехвърляте границите на всичко свято, в което той вярва.
	Китана сложи ръце на кръста си.
	— Така ли било? Ако сме чак такава грешка, къде е Аргедион? Как така още не е дошъл да ни обясни къде бъркаме?
	— Той отказва да повярва колко всъщност сте лоши. Но днешната ви постъпка…? Да дойдете да нападнете собственото си училище? Мисля, че това ще му е достатъчно, за да си преразгледа мнението си за вас.
	— Мисля, че лъжеш.
	— Не ми пука какво мислиш.
	Китана се засмя.
	— Просто завиждаш. Признай си. Завиждаш, че Аргедион е избрал нас, а не теб. Правите се на важни с тия ваши тайни общества и така нататък, обаче ние сме магьосници от ново поколение. И сме по-силни от вас.
	Валкирия се хвърли към Скълдъгъри. Скри го под сферата-невидимка и го издърпа настрани. Китана и Дорън изстреляха на сляпо енергийни лъчи, които профучаха опасно близо до детективите.
	— Благодаря ти — каза Скълдъгъри.
	— Няма проблем.
	Бавно заобиколиха тийнейджърите, като се държаха ниско приведени, защото Китана и Дорън, ококорили очи, запращаха лъчи напосоки.
	— Къде са? — крещеше Дорън. — Къде са?
	— Откъде да знам! — сопна се русото момиче.
	Скълдъгъри извади револвера.
	— Не исках да го правя — каза и се прицели.
	Валкирия отвърна очи, а скелетът стреля два пъти.


>	39.
>	Принуда

	— Мътните да го вземат — рече Скълдъгъри.
	Валкирия вдигна поглед. Китана и Дорън си стояха здрави и прави. До главите им във въздуха висеше по един куршум и се въртеше бавно.
	— Здравейте, деца — обади се отгоре Аргедион. Плуваше във въздуха.
	Махна с ръка и действието на сферата-невидимка престана. Балонът невидимост изчезна, но Китана и Дорън вече изобщо не се интересуваха от скелета и тийнейджърката до него. Взираха се с обожание нагоре, сякаш пред тях се беше изправило личното им божество.
	— Това си ти — прошепна Дорън.
	— Здравей, Дорън — каза Аргедион. — Здравей, Китана. Съжалявам, че чак сега се срещаме лично. Трябваше ми малко време да свикна обратно с усещането да бъда свободен човек. Здравей, Скълдъгъри. Здравей, Валкирия.
	Скълдъгъри прибра пистолета.
	— Гордееш ли се с тях? — попита. — Дошли са тук, в _училище_, за да избият всички, които им се мернат пред очите. Ако си се надявал, че си им дарил някакво просветление, опасявам се, че трябва да те разочаровам.
	— Млади са — отвърна Аргедион. — Ще се научат.
	— А междувременно ще убиват и рушат. Ти не беше ли пацифист? Ако е така, значи трябва да цениш всеки един човешки живот. Как можеш да допуснеш това да продължи?
	Аргедион се усмихна.
	— Защото виждам разликата между един живот и много животи. Както и разликата между няколко живота и всички животи на света. Децата се учат, изследват света, опитват докъде се простират ограниченията му. Още търсят себе си.
	— Търсенето и изпробването на ограниченията приключи. Сега им трябват правила.
	— Нямам желание да ги ограничавам с тесногръдия светоглед и закостенелия морал на западнала цивилизация.
	Скълдъгъри поклати глава.
	— Трябва да поемеш отговорност за делото си.
	— Поемам пълната отговорност — отвърна Аргедион. — Пълната духовна отговорност. Малките грешни на растежа са без значение. Как не разбираш? Погледни ги само. Те са красиви и със своите недостатъци. Просто са проект в развитие.
	— Майната ти, Аргедион, проектът ти не работи! Защо не го приемеш? Искаше да издигнеш човечеството на ново ниво като му дариш магически сили, но погледни само какво причиняваш. Та те са убийци.
	— Точно като вас двамата.
	— Ние сме правили грешки, но сега се опитваме да постъпваме правилно.
	— Искаш да кажеш, че вече сте си взели поука. Допускали сте ваши собствени грешки, убивали сте и сте рушили, но сега вече се борите на страната на доброто. Кое точно ви кара да мислите, че тези две деца няма да последват примера ви?
	— Няма, защото са психопати.
	— А Лорд Вайл не е психопат? А Даркесата се вписва перфектно в обществото? — засмя се Аргедион. — Май-май за вас двамата важат едни правила, а други — за всички останали хора.
	— Не можеш да позволиш тези да си учат уроците за сметка на убити невинни жертви.
	— Всяка загуба на живот е печална, но и необходима. Тези деца са бъдещето. Нужна им е свобода, за да правят грешки и да израстат до зрелостта си.
	— Точно тъй — обади се Дорън. На устните му отново се беше появила презрителна усмивчица. — Остави ни да израстем, господин Скелет.
	— Ако искаш наистина да ги обучиш — рече Скълдъгъри, — предай ги на Убежището. Ние ще ги тренираме, ще ти научим да управляват силите си.
	— Ще ги затворите в килии — отвърна Аргедион, — както бяхте затворили мен, защото умирате от страх. Защото не разбирате тези деца и не можете да ги контролирате. Съжалявам, Скълдъгъри. На никого от вас не може да се има доверие.
	— За Бога, не _можеш_ просто да ги пуснеш да си вървят!
	Аргедион погледна надолу към Китана и Дорън.
	— Вървете си — рече. — Скоро ще се срещнем пак.
	Отне им няколко секунди, докато разберат какво става и хукнат, но когато го сториха, момчето и момичето се заляха от смях като малки деца. Китана прати на магьосниците въздушна целувка от вратата.
	Скълдъгъри не помръдна.
	— Не биваше да постъпваш така.
	— Когато всичко свърши — отвърна белият магьосник, — ще разбереш решението ми.
	И изчезна.


	Секачите пристигнаха и запечатаха училището. Скълдъгъри захвърли Шон Макин в каросерията на един от бусовете им и затръшна вратата. С Валкирия изчакаха Джофри Скрутинъс и Филомена Рандъм да пристигнат и им обясниха положението. А положението беше лошо. Активираха апарат, който да блокира всички комуникации в района, но няколкостотин тийнейджъра току-що бяха избягали от училището, бяха се пръснали кой знае къде и сега със сигурност трескаво разправяха преживелиците си, така че новината положително се разпространяваше.
	После детективите се прибраха в Убежището и завариха Гастли пред стаята за разпити, в която бяха затворили Шон Макин.
	— Положението е лошо — отбеляза шивачът.
	— Наясно сме — отвърна Скълдъгъри.
	— Бърнард Сълт снове насам-натам и лае въпроси с такъв тон, сякаш очаква да му се отговаря. Цяла сутрин успявам да избегна среща със Стром, но Ревъл май няма същия късмет. Какво се надяваме да измъкнем от тоя Макин?
	— Къде се укриват дружките му. Не можем да си позволим да губим повече време. Останалите двамца знаят, че ще разпитваме Шон, така че едва ли ще се задържат дълго на едно място.
	Гастли кимна.
	— Ще пратя първо Елси да си поговори с него. Може би тя ще успее да провокира доброто у него, преди аз да вляза да го сплаша.
	Валкирия и Скълдъгъри влязоха в помещението, съседно на стаята за разпити и кимнаха на магьосника, седнал пред мониторите за наблюдение. Загледаха Шон, седнал до масата за разпити с много уплашен вид. Вратата се отвори и при него влезе Елси О’Брайън. Беше пълно момиче в черни дрехи, с дебела очна линия и пиърсинг на устната. Лицето й беше мило, но изглеждаше разтревожена. Нервна.
	Шон я изгледа злобно.
	— Трябваше да се сетя, че ще си тук.
	— Всичко е наред — отвърна Елси. — Вече няма страшно.
	Шон се свлече надолу в стола.
	— Тъй ли? Ще ги накараш ли да ме пуснат?
	— Искат само да ти помогнат.
	Момчето се разсмя. Гаден смях.
	— Да ти приличам на човек, на когото помагат в момента? Аз съм в килия. И белезници ми бяха сложили.
	— Шон, трябва да знаеш, че онова, което вършеше, беше лошо.
	— Такава страхливка си.
	— Моля те, нека просто…
	— Моля те, нека просто! — изимитира я той подигравателно. — Имаш ли представа колко дразнещ глас имаш, невежа крава такава? И видът ти е кравешки, казвал ли съм ти? Дебела си и грозна като крава. Не мога да те понасям, когато ми се усмихваш. Приисква ми се да повърна.
	Вратата се отвори отново и Шон млъкна. В стаята за разпити влезе Гастли.
	Момчето прибра крака под себе си и се загледа в ръцете си върху масата, а Гастли си придърпа стол. Седна точно срещу Шон.
	— Хайде сега — рече, — да си поговорим кой е грозен, Шон.
	Шон преглътна тежко.
	— През годините е имало хора, които са наричали _мен_ грозен. Ти какво смяташ по въпроса?
	Шон почти незабележимо сви рамене, тотално ужасен.
	Гастли се приведе напред над масата.
	— Аз грозен ли съм, Шон?
	— Вие… имате белези.
	— Те правят ли ме грозен?
	— Аз не… Аз…
	— Да?
	— Не. Не ви правят грозен.
	— Не съм грозен значи. А красив ли съм?
	Шон кимна.
	— Най-красивият мъж на света ли съм?
	— Да.
	— Така си и знаех — обърна се Гастли към Елси. — Тоя хал хабер си няма какви ги дрънка.
	На устните на Елси трепна лека усмивка, а Гастли се обърна отново към Шон.
	— Тя се опитва да ти помогне, идиот! Тя сама помоли да дойде при теб, да си поговорите, да те убеди. Защото никой друг не искаше да ти се притече на помощ. Да чуваш случайно тълпата хора, която се натиска в момента пред вратата, изпълнена с желание да влезе тук и да ти се притече на помощ?
	— Н-не.
	— Не. Именно. Няма тълпа. Но Елси искаше да опита, а ти как й се отплащаш? Тя ни каза, че си добро момче, Шон. Че си свестен. Че не си като Дорън. Дорън е психо. Не си и като Китана. Китана е… нещо съвсем друго. Елси ни каза, че ти само си се поувлякъл леко. Че силата ти е объркала мислите. Права ли е?
	— Да.
	— Силата ли ти обърка мислите, Шон?
	— Да.
	— Затова ли уби всички онези хора?
	— Аз… Не съм…
	— Убил си и неколцина от нашите, там, зад училището. Както и още един магьосник, Патрик Зебек. Той имаше съпруга, това известно ли ти е? Бас ловя, че не. А вие сте го убили.
	— Не — отговори Шон. — Аз никого не съм убивал.
	— Къде са приятелите ти, Шон?
	— Не… Не знам.
	— Къде се укриват?
	— Не знам, кълна се.
	— А къде се укривахте заедно преди?
	Шон се поколеба.
	— Моля ви… Не искам да…
	Гастли стовари юмрука си върху масата и Шон подскочи.
	— Тук магията ти я няма, Шон. Тук, вътре, си просто едно най-обикновено момче. Най-обикновено момче, затънало до уши в проблеми. За теб играта свърши. Хванахме те. Наш си вече. Помогни си сам, доколкото можеш, защото тук на никого, освен на Елси, не му пука за теб. Къде се криехте преди?
	Шон преглътна.
	— В къщата на един приятел — отвърна. — Казва се Морган Руигрок.
	— Не си съчинявай имена, Шон.
	— Не си съчинява — намеси се Елси. — Познавам Морган. Всички в семейството му са с шантави имена. Знам и къде живее.
	Гастли кимна.
	— Хубаво. Добре тогава. Това вече е нещо — стана и се обърна да си излезе.
	Шон облиза устни.
	— Имам ли… право на адвокат?
	Гастли отвори вратата и дори не се обърна.
	— Тука си имаме хора, които четат мисли, Шон. За какво са ни адвокати?
	Валкирия и Скълдъгъри пресрещнаха Гастли и Елси в коридора.
	— Елси — рече шивачът, — това е Валкирия Каин, партньорката на Скълдъгъри.
	— Здрасти — поздрави Валкирия и стисна ръката на пълното момиче. — Познаваш ли ги това семейство Руигрок?
	— Морган им е съученик — отвърна Елси. — Живеят в Стоунибатър, но в момента всичките са в Холандия за няколко седмици.
	Гастли кимна.
	— Имаме следа — рече. — Не се бавете повече.
	Скълдъгъри и Валкирия се обърнаха, но в следващия миг се заковаха на място. Гастли изруга. Към тях крачеше Ревъл, а плътно по петите го следваха Куинтин Стром и Грим. Стром изглеждаше бесен.
	— Ти! — заби той пръст в гърдите на скелета. — Искам да говоря с теб.
	— Наистина нямам време за разговори.
	— Ще намериш! — озъби се Стром. — Защото си умирам да разбера защо сте влезли в онова училище, без да дочакате подкреплението?
	— О, я стига — прекъсна го Валкирия, като усети, че и нейният гняв минава границата. — Ако бяхме изчакали десет минути, кой знае колко щеше да се влоши положението? Да, някакви приказки се въртят из Интернет, но нали никой не умря? Един учител има няколко синини и толкоз. Това си е един на нула за нас, нали?
	— Това е катастрофа — сряза я Стром. — Чисто и просто катастрофа. При съвременните технологии трябва да бъдем изключително бдителни при заглушаването на комуникациите и овладяването на слуховете. Именно това са случаите, които ни тревожеха още от самото начало.
	— Ситуацията е под контрол — обади се Ревъл.
	Стром се извъртя към него.
	— Под контрол? На това викаш контрол? На това? Проявих към вас изключително внимание и такт, защото знам, не е никак лесно да приемете факта, че Върховният съвет ви наднича над рамото. Дори малко се срамувах, че съм тук и ви тормозя. Но сега разбирам, че е _трябвало_ да дойда. Че е било _наложително_ да съм тук.
	— Чакайте малко сега…
	— Не! — отсече Стром. — Не, няма да чакам! Упълномощен сте и сте натоварен с отговорността да ръководите това Убежище, да прилагате всички правила и закони, а вие се проваляте в тази си задача, при това се проваляте изцяло!
	Един мускул на челюстта на Ревъл рязко изпъкна.
	— Вие все още сте гост тук, Върховен маг Стром. Не ме карайте да съжалявам за това, че ви позволих да наблюдавате работата ни.
	— Нищо не сте ми позволили! Аз ви позволих на _вас_! Аз ви позволих да тънете в заблудата, че имате някакъв избор! — Стром пое дълбоко въздух. Когато се овладя, заговори отново. — Вие очевидно сте негоден да заемате поста Върховен маг — обяви, — а и цялото ви трио сте негодни да бъдете старейшини. По силата на властта, дадена ми от международния комитет на Върховния съвет, от този момент нататък аз поемам контрола над това Убежище. Вие сте освободен от поста си.
	Никой не помръдна.
	Валкирия се беше смръзнала на място, само очите й се местеха трескаво от човек на човек.
	Много бавно Грим посегна към вътрешния джоб на сакото си, но в същия миг Скълдъгъри извади револвера си и го насочи право в лицето му.
	— На твое място бих размислил — рече скелетът.
	Бодигардът вдигна ръце над главата си.
	Очите на Стром се разшириха.
	— Това, което направихте току-що, е противозаконно.
	— Ние командваме тук — отговори му Ревъл. — Да не смятахте, че ще ви паднем на колене и ще ви се подчиним, само защото сте ни заповядали? За кого се мислите, проклет да сте?
	— Аз съм Върховен маг, господин Ревъл, и съм заслужил този пост с упорит труд и отдаденост. Вие, от друга страна, заемате този пост, защото не е имало други кандидати.
	— Опа! — рече Ревъл. — Това си беше удар под кръста, не мислите ли?
	— Никой от вас не притежава необходимите мъдрост и опит, за да се справя със задълженията, които се очаква от него да изпълнява. Може и да не ви се вярва, но ние не дойдохме, за да поемем управлението. Дойдохме, за да помогнем.
	— Но сега при все това поемате управлението.
	— Вие доказахте, че сте некомпетентни. Погледнете се само какви ги вършите? Държите един Върховен маг на мушка?
	— Всъщност, Скълдъгъри държи _бодигарда_ на един Върховен маг на мушка. Което е нещо напълно различно.
	— Всички тука май забравяте, че разполагам с трийсет и осем магьосника, верни на Върховния съвет, които в момента са на територията на Ирландия.
	— Явно се заблуждавате, че този факт по някакъв начин ни плаши.
	— Ако изчезна…
	— Да изчезнете? — прекъсна го Ревъл. — Кой говори за изчезване? Не, не. Просто ще влезете в едно много важно и много продължително заседание.
	— Не ставайте глупак — отговори Стром. — Не можете да излезете победители от тази ситуация, Ревъл. В момента, в който някой от моите магьосници разбере какво става тук, целият Върховен съвет ще ви връхлети така, че няма да разберете от къде ви е дошло.
	— Куинтин, Куинтин, Куинтин… Така, както говориш, човек може да си помисли, че отиваме към война. Това не е война. Това е спор. И като всички възрастни хора, трябва да държим споровете си далеч от децата. Разполагате с трийсет и осем магьосника? Гастли, ние пък с колко килии разполагаме?
	— Ако ги затваряме по двама, ще ни стигнат.
	— Не влошавайте излишно положението — каза Стром. — Нападение, над когото и да било от нас, ще се тълкува като акт на война.
	— Пак тая дума! — изкоментира Ревъл.
	— Това е лудост. Ърскин, помисли какво вършиш!
	— Чисто и просто, Куинтин, даваме възможност на хората си да си свършат работата.
	— Това е отвличане.
	— Да не драматизираме. Просто ще те задържим отделен от хората ти, докато разрешим настоящата криза. Скълдъгъри и Валкирия работят по случая. Нима някога са ни разочаровали?
	Ревъл се обърна към детективите и се усмихна.
	— Гледайте да не ни разочаровате точно сега!
	Скълдъгъри леко наклони глава на една страна, обърна се и пое навън, а Валкирия го последва по петите.
	— Леле майко — прошепна му, когато завиха зад ъгъла.
	— Много си права.


	Къщата е била чудесна, преди Китана и дружките й да се настанят в нея, макар и само временно. Сега по всички стени зееха избити дупки от енергийните лъчи или просто от удари с юмруци. Валкирия не завиждаше на семейството, което щеше да завари дома си в това състояние. При други обстоятелства щяха да пратят екип да заличи следите, но при цялото напрежение в момента просто нямаха ресурс да се занимават с дреболии.
	— Никаква улика за това къде са се преместили — отбеляза скелетът. — Гастли ще опита да измъкне още нещо от нашия затворник, но не смятам, че ще има кой знае какъв успех. Мисля, че ако Шон имаше да ни казва още нещо, вече щеше да ни го е казал.
	— Тревожиш ли се?
	— Разтревожен ли ти изглеждам?
	— Ти никога не изглеждаш разтревожен.
	— Това не значи, че не се тревожа.
	— Тревожиш ли се за това, че оковаха Куинтин Стром с белезници?
	— О — сякаш едва сега се сети скелетът. — За това ли питаш? Хмм. Не знам. Определено сме затънали яко.
	— Може ли да се стигне до война.
	— Не е изключено.
	— Но дали наистина биха започнали война срещу нас? Искам да кажа, войната си е сериозно нещо. Направо огромна стъпка. Така де, _война!_
	— Войната _си е_ война — призна Скълдъгъри. — Напълно си права.
	— Наистина ли биха започнали война срещу нас, само защото сме насочили пистолет срещу един Върховен маг, а после сме го затворили, заедно с всичките му магьосници и прочее? Искам да кажа, не е като да сме го убили. Не става дума за ерцхерцога Франц Фердинанд, в края на краищата.
	— Надявам се да видят нещата от смешната им страна.
	— Тия неща имат смешна страна ли?
	— Не знам. Надявам се да я видят и да ни я покажат.
	— Колко време според теб ще мине, преди хората на Стром да заподозрат нещо?
	— Ревъл сигурно ще успее да блъфира успешно няколко часа — отвърна скелетът, — затова викам да се възползваме максимално от тях. Усещаш ли, че си разтриваш ръката?
	Валкирия погледна ръката си и чак тогава почувства пулсиращата болка.
	— Опа.
	Скълдъгъри я стисна за рамото, а с другата ръка измъкна мобилния си. Валкирия също трескаво започна да пише есемес. Стаята наоколо затрепка.
	— Гастли — рече скелетът в телефона. — Маневрираме. Ще се чуем.
	И затвори.
	Палецът на Валкирия танцуваше върху клавиатурата.
C>
	Мамо, батерията ми почти падна! Оставам при Хана да учим и да хапнем пица!! Ще се прибера утре хх.
C$
	От пулсирането дланта й трепереше, но успя да натисне ИЗПРАТИ и затаи дъх, докато съобщението се изпращаше.
	И тогава сградата, в която бяха, изчезна и двамата се озоваха под открито небе, сред дървета, под процеждащи се между листата слънчеви лъчи. Скълдъгъри я погледна.
	— Есемесът замина ли?
	Валкирия провери в „Изпратени“, кимна и въздъхна облекчено. Докато пишеше, се зачуди дали не беше наслагала твърде много удивителни, но сега се радваше, че е така. В края на краищата, нищо не крещи „всичко е съвсем наред!“ като удивителните в един есемес.
	— Тъй — отбеляза скелетът. — Това, значи, било алтернативната реалност.
	Валкирия го загледа, докато той обикаляше наоколо. Господи, колко се радваше, че бяха заедно!
	— Хубаво — рече Скълдъгъри. — Трябва да прехвърлим стената и да влезем в Града. Не можем да прелетим — със сигурност има стража, както и най-различни магически системи за сигурност, а за разузнаване наистина нямаме време. Ще ни трябва помощ. Ще ни трябва Съпротивата.
	— Ако е останал някой жив от тях — отбеляза момичето. — Последният път, когато ги видях, мряха като мухи.
	— Значи най-добре е да започнем търсенето от полето на тази битка — скелетът я прегърна през кръста и двамата се издигнаха във въздуха. — Показвай ми пътя.
	— Нали си даваш сметка — рече момичето, — че водач на Съпротивата е Чайна.
	— Ясно ми е.
	— И нямаш проблем с това?
	— Нямам. Освен това, винаги съществува възможността хората на Меволент вече да са я убили.
	— Господин Оптимист — промърмори момичето.


>	40.
>	Стари приятели

	Летяха половин час, преди да стигнат полесражението, което Валкирия беше напуснала набързо последния път. Цели ивици трева бяха опърлени, други — напълно овъглени. Локви засъхнала кръв. Тук се беше водила яростна битка, чието начало Валкирия беше мернала. Зачуди се дали отражението й изобщо е оцеляло и стомахът й се сгърчи от притеснение.
	Скълдъгъри се заиздига, докато полето не се превърна в килим от пъстри кръпки, отделени една от друга със синори, канавки и плетове. Най-близкото село беше на юг и детективите полетяха право натам. Като наближиха, Скълдъгъри намали скоростта.
	Неудовлетворени от нападението над Съпротивата, силите на Меволент явно бяха почувствали нужда да си изкарат гнева върху местното население. Къщите в селото бяха изгорени и разрушени, трупове гниеха под слънцето, покрити с ята черни мухи. Скълдъгъри дори не се приземи. Премина над улиците, докато се убедиха, че оцелели няма. Мъже, жени и деца. Дори кучетата. Необуздана ярост се беше изляла върху това селце и подире й не беше останал камък върху камък. Валкирия се зачуди колко ли от тези невинни животи са били отнети от Лорд Вайл. По мълчанието на Скълдъгъри се досети, че той мисли същото. Прегърна го и се притисна още по-силно към него.
	Полетяха над основния, макар и черен път, водещ вън от селото. На няколко километра южно имаше ферма и двамата детективи се приземиха в двора й. Фермерът и двамата му синове ги проследиха с поглед, но не помръднаха.
	— Поговори ти с тях — рече Скълдъгъри. — Едно хубаво момиче не е толкова страшно, колкото ходещ скелет.
	Валкирия бавно пристъпи напред.
	— Здрасти — поздрави, когато приближи достатъчно.
	Синовете бяха на около десет-единайсет години и се дръпнаха зад баща си, слаб мъж с каменно лице.
	— Не искаме проблеми — рече той.
	— Не сме дошли да ви сторим нищо лошо — отвърна момичето. — Тук нагоре по пътя има село. Знаете ли какво се е случило там?
	Фермерът я изгледа, после погледна над рамото й към Скълдъгъри и кимна.
	— Ние не сме от Града — продължи момичето. — Не работим за Меволент.
	— Не искаме проблеми — повтори фермерът.
	— Моля ви, трябва да се свържем със Съпротивата.
	Фермерът поклати отрицателно глава.
	— Не знам нищо за тях. Моля ви, вървете си.
	— Разбирам, че се плашите…
	— Не мога да ви помогна.
	— А познавате ли някого, който може да ни помогне?
	— Не. Никого. Нищо не знам.
	— Господине, нямаме много време.
	— Моля ви, оставете ни.
	Скълдъгъри пристъпи, докосна я по лакътя и Валкирия въздъхна.
	— Добре. Извинявайте, че ви обезпокоихме — детективите се издигнаха отново във въздуха, а момчетата на фермера пристъпиха пак пред баща си. Валкирия им помаха за довиждане, но те не помахаха в отговор.
	— Това беше ужасно — рече момичето, докато летяха. — Видя ли колко бяха уплашени децата?
	— Не мога да ги виня — отвърна скелетът. — Току-що бяха погребали майка си.
	Валкирия се свъси.
	— Как разбра?
	— На простора висеше рокля, но, когато ни видя, бащата не прати децата вкъщи, защото там явно нямаше никой, който да ги пази. А и на количката до тях беше метнато одеяло.
	Валкирия стисна очи.
	— Била е в селото. С количката са докарали тялото й у дома. О, Господи, а ние долитаме да ги разпитваме, ние, точно такива същества, с които тези хора не искат да имат нищо общо…
	— На страхотна реалност си налетяла.
	— Къде отиваме сега? Да травмираме още някое нещастно семейство?
	— Всъщност, аз се сетих вече къде сме. В нашата си реалност най-близкият град е Ратоат. Надявам се и тук да има такъв град.
	— Значи отиваме да травматизираме цял град? Супер. Ще ни заобичат.


	Ратоат тук се оказа доста голям град, сградите бяха малко по-големички и по-стабилни от постройките по селата, които бяха подминали пътьом. Някои от къщите бяха дори красиви, с градинки отзад, в центъра имаше пазар, който гъмжеше от хора. Те носеха същите кафяви дрехи, които показваха, че са прости смъртни, но затова пък ходеха с високо вдигнати глави и изправени рамене. Хората тук се чувстваха по-самоуверени от останалите, които Валкирия беше виждала.
	Приземиха се незабелязано зад една пивница. Валкирия се смръщи и огледа сградата. Точно така. Пивница си беше. В тази реалност векът беше двайсет и първи, както и у дома, но това тук не беше кръчма, не беше и бар. Не, беше си пивница. Странен, изостанал свят.
	Скълдъгъри спря на ъгъла и кимна към голямата сграда на отсрещната страна на улицата.
	— Ако тук има хора, които знаят нещо за Съпротивата, те ще са ето там — рече.
	Момичето го смушка с лакът и му показа постройката от дясната им страна. Беше църква с рухнал покрив, която отчаяно се нуждаеше от ремонт. Двата познати кръга бяха изрисувани над вратата й, но явно храмът беше напълно изоставен.
	— Сигурно във всяко населено място трябва да има църква — отбеляза Скълдъгъри, — но очевидно можеш да накараш хората да я построят, но не и да я посещават.
	— Какво означават двата кръга? — попита момичето.
	— По-големият кръг символизира Безликите. Вседържатели, всезнаещи. Малкият кръг сме ние, носим се покрай Ръба на големия кръг, едва-едва го докосваме. Означава, че ние сме просто мушици, неспособни дори да започнем да проумяваме пълното великолепие на съществуването. Доста снизходително за религиозен символ, а и донякъде пропито със самосъжаление.
	— Тукашната версия на Елиза Скорн влачи окови.
	— Да, в нашето измерение също имаше такива фанатици преди. Винаги се намира по някой отчаян вярващ, който да се нагърби да страда за греховете на всички ни. Трябва да е нещо като алтруистично и самоотвержено дело, но аз лично винаги съм гледал на тези хора като на доброволни мъченици, търсещи внимание. Хмм… Това вече е интересно.
	— Кое?
	— По всичко личи, че към нас приближава господин с ловна пушка.
	Валкирия надникна иззад ъгъла. Да, ето го, смъртен на около шейсет години с ловна пушка, подпрял приклада на корема си.
	— А добър ден — рече смъртният.
	Скълдъгъри помълча за момент, после направи крачка напред и се показа, а Валкирия последва примера му.
	— Ама че работа — рече мъжът с пушката. — Скелет-костюмар. Човек не вижда такива работи всеки ден.
	— Говорете за себе си — обади се Валкирия.
	Мъжът се усмихна.
	— Хийли ми викат. Аз представлявам закона в Ратоат, ако мога тъй да го река.
	Скълдъгъри му кимна.
	— Радвам се да се запознаем, господин Хийли.
	— Ма то и говори — рече с усмивка Хийли. — Чудесата край нямат. И аз се радвам, господине, и аз се радвам. Ама при все това ще ви се помоля да си вдигнете ръцете.
	— Няма да правим проблеми — рече скелетът, след което двамата с Валкирия се подчиниха.
	— Само луд човек би правил проблеми в Ратоат — отвърна Хийли. — Имаме си правила тука. Като законно избран полицай, не ме обичат много-много, щото в задълженията ми влиза на всеки няколко седмици да прибирам тия, дето правят проблеми, и да ги предавам на Шлеповете. Ама арестуването на хора като вас направо ще ми спести сума ти работа.
	— Хора като нас?
	— Магьосници — отвърна Хийли. — Магьосници от Съпротивата.
	— Откъде знаете, че сме от Съпротивата? — попита Валкирия. — Може да ни е пратил самият Меволент.
	Хийли поклати глава.
	— Тия на Меволент не се промъкват крадешката. Като дойдат, всички разбират и почват да им треперят мартинките. Не, вие сте от Съпротивата, от десет мили срещу вятъра личи.
	Скълдъгъри наклони глава по маниера си.
	— Не ми се струва това да ви притеснява, господин Хийли. Ако сме магьосници от Съпротивата, значи сме опасни хора.
	— Никой от Съпротивата не наранява смъртни. Това и децата го знаят.
	— Адски уверен сте, че не ви грози опасност.
	— Ми като насочиш пушката към някого, да знаете каква увереност те изпълва…
	Китката на Скълдъгъри само трепна и пушката изхвърча от ръцете на Хийли. В същия миг револверът на скелета се озова от кобура в дланта му и той запъна ударника.
	— Знаете ли? — рече Скълдъгъри. — Напълно сте прав. В момента определено преливам от увереност.
	Хийли бавно вдигна ръце.
	— Аз не ви гръмнах — отбеляза — и ще съм ви благодарен, ако ми върнете услугата.
	Пушката се вдигна от земята и отлетя в ръцете на Валкирия. Тя я отвори и извади патроните.
	— Ами ако грешите? — попита. — Ако все пак ни праща Меволент?
	Хийли сви рамене.
	— А аз ви заплаших с пушката? Ами просто ще сринете тоя град до основи.
	— И това все още не ви притеснява?
	— Не, госпожице. Никак даже.
	— Бихте ли ни казали защо?
	Хийли се усмихна и очите му бавно се преместиха. Валкирия и Скълдъгъри се обърнаха. Зад гърбовете им се беше изправил Антон Страха.
	Страха дори не мигна. Загледа Скълдъгъри, сякаш бяха прекарали заедно всеки ден през последните двеста години.
	— Моля те — рече скелетът, — да не проиграваме.
	Както обикновено, Страха дори не направи опит да се усмихне.
	— Защо сте тук? — попита.
	— Трябва да говорим с Чайна.
	Страха не отговори.
	— Искаме да влезем в Града — продължи Скълдъгъри. — Смятаме, че тя може да знае как може да стане. Ако ли пък не, може ти да знаеш и да ни кажеш, за да не се налага да я притесняваме. Дори май така ще е най-добре.
	— Не правя нищо без позволението на госпожица Сороуз.
	— Какъв пълноценен живот водиш!
	— Отражението ми — попита Валкирия. — С вас ли е?
	Страха премести очи върху нея.
	— Отражението ти беше арестувано заедно с тринайсет души от нашите. Други деветима бяха убити снощи, а още четирима умряха междувременно от раните си.
	— Може ли да говорим с нея? Чайна сама каза, че сте ми длъжници. Ако не бях аз, никога нямаше да се доберете до телепортатора.
	— Телепортаторът, когото хората на Меволент проследиха от тъмницата? — рече Страха. — Телепортаторът, който ги доведе право при нас?
	— За това не съм виновна аз.
	— Кажи на Чайна, че имаме предложение за нея — обади се Скълдъгъри.
	— Аз съм неин телохранител — отвърна Страха, — не съм й съветник. Ако искате да кажете нещо на госпожица Сороуз, кажете й го сами — после ги подмина и закрачи към голямата сграда на отсрещната страна на улицата.
	— Май искаше да ви каже да го последвате — обади се Хийли с усмивка.
	Валкирия му подаде пушката и тръгна след Скълдъгъри. Влязоха след Страха, пред краката им част от пода се отмести, откривайки стълбище, което водеше надолу. На дъното на стълбището стояха секачи в сиво, с онези шлемове, които преди така силно плашеха Валкирия. Сега й вдъхнаха спокойствие. Определено предпочиташе сивите секачи пред облечените в алено Червени качулки.
	Страха ги поведе и бутна една врата. В стаята вътре на стол седеше мъж. Беше гол до кръста и на ръката му беше залепен черен диск с размера на подложка за бира. Чайна Сороуз изрязваше със скалпел върху гърдите му някакъв символ.
	Красивата магьосница спря да работи, вдигна глава и изумителните й сини очи се спряха върху Скълдъгъри.
	— Кой си ти?
	Валкирия се смръщи.
	— Не го ли познаваш?
	Чайна се върна към работата си върху мъжа на стола, който явно не изпитваше никаква болка при процедурата.
	— Всички скелети си приличат — рече тя. — Разбира се, аз познавам само един скелет, който може да _ходи_…
	— Здравей, Чайна — продума Скълдъгъри.
	Може би беше трик на светлината, но Валкирия можеше да се закълне, че Чайна рязко си пое дъх и бавно се изправи.
	— Това си ти — каза. — Къде беше? Къде беше досега? Всички… Всички мислехме, че си умрял.
	Скълдъгъри свали шапката си.
	— На умрял ли ти приличам?
	— Отказвам да отговарям на нелепи въпроси.
	— Чайна Сороуз… Колко само сме преживели заедно. Смайващо, нали? Влиянието, което сме оказали един върху друг? Ти ме превърна в мъжа, който съм днес.
	Чайна не отговори. Вместо това погледна седналия мъж пред себе си.
	— Ще довършим по-късно — мъжът кимна, свали черния диск от ръката си, подаде го на Чайна, примигна от болка и си излезе.
	— А аз — рече скелетът, докато Чайна чистеше скалпела, — съм уверен, че съм въздействал върху израстването ти като личност по също толкова значим начин. Всички тези години, през които бяхме врагове, преследвахме се, дебнехме се и воювахме… От разглезена последователка на Безликите до ръководител на Диаблерията, а виж се сега. Водачка на Съпротивата. Променила си се.
	— Надявам се. Къде беше през цялото това време?
	— Няма значение.
	— Има, за мен има значение — Чайна прибра скалпела в дълга кутийка и затвори капака. — Първо Валкирия Каин и отражението й се появяват изневиделица, после ставаме свидетели на завръщането на живия скелет след, колко, сто и петдесет години? На всичкото отгоре, с Валкирия сте си дружки. Така че въпросите напират в мен. Къде беше досега, защо си се върнал и кой си всъщност ти?
	— Знаеш кой съм — отвърна Скълдъгъри.
	— Знам кой _беше_ — рече Чайна. — А за теб, Валкирия, поразпитах доста хора, но никой не знае нито коя си, нито откъде идваш. Цялата работа е крайно тайнствена. Аз не обичам тайни. Тревожат ме.
	Валкирия внезапно си даде сметка колко уязвими бяха двамата със Скълдъгъри в присъствието на Страха и куп секачи, застанали зад гърба им.
	— Ние не сме от тук — отговори скелетът.
	Погледът на Чайна се премести върху него.
	— Обясни.
	— Тук ни изпрати един маневрист — отвърна Скълдъгъри. — Ние не сме от този свят.
	— Очакваш да повярвам, че идвате от паралелна реалност? Така ли? Кажи ми, във вашата реалност съществува ли Чайна Сороуз?
	— Съществува.
	— И глупачка ли е?
	— Не.
	— Защо тогава допускаш, че _аз_ ще ти повярвам?
	— Можем да докажем думите си, ако искаш. Аз например мога да ти кажа нещо за теб, нещо, което тукашната версия на Скълдъгъри няма как да знае. Да кажем, фактът, че ти предаде съпругата и детето ми на Серпин, за да може той да ги убие пред очите ми. Нещо от тоя сорт мога да ти кажа.
	Чайна замълча.
	— Откога знаеш за това?
	— От миналата година, но в моята реалност.
	— А моята версия в твоето измерение… Бързо ли я уби или я мъчи дълго?
	— Нито едното, нито другото. Тя е още жива.
	— Не разбирам.
	— Може да съм всякакъв, но не съм лицемер.
	— Аз имам пръст в убийството на семейството ти, в собственото ти убийство и в превръщането ти в това, което представляваш в момента… И ти не искаш да ме убиеш заради всичко това?
	— Разбира се, че искам да те убия — отвърна Скълдъгъри. — Но аз принципно искам да убия повечето от хората, които срещам. Но в такъв случай къде ще му излезе краят? Ще се окажа сред камара трупове и няма да е останал никой, с когото да си приказвам.
	— Различен си от онзи Скълдъгъри, когото познавам.
	— Може да съм различен. А може и да не съм.
	— Какво търсиш тук? Начин да се върнеш у дома?
	— Този проблем ще се реши от само себе си. Не, трябва да влезем в Двореца на Меволент.
	— Защо?
	— Там държат отражението ми — обади се Валкирия.
	— Че да си го държат — отвърна Чайна. — Най-обикновено отражение. Не, вие търсите нещо друго.
	— Така е — отвърна скелетът. — Трябва да вземем нещо от там. Нещо много ценно.
	— Какво е? Може да имам резервно и да ви го дам още тук.
	— Съмнявам се.
	— Ще трябва да ми кажете, защото иначе няма да ви помогна. Можете и да ме излъжете, естествено, но аз ще позная, ако е така.
	— Нашият свят е в опасност — отговори Скълдъгъри. — Нужно ни е оръжие, с което може да се убие бог.
	Чайна се засмя.
	— Искате Скиптъра? Невъзможно. Меволент го държи в тройната зала, при това защитен от Знака на Арайъти, а когато излиза от Двореца, го носи със себе си. Никога не можете да го вземете.
	— Дай ни пленения телепортатор назаем и може и да те изненадаме.
	— Бих ви го дала, ако можех — отвърна Чайна. — За съжаление, в хаоса при нападението на Лорд Вайл и Червените качулки той избяга. В момента е при Меволент, заедно с десетина от моите най-добри бойци. Онзи ден беше много лош за нас.
	— Тогава ни дай карта и ни остави да се оправяме сами. Какво имаш за губене?
	— Една карта, нищо повече — отвърна Чайна. — Дори и да успеете да влезете, как смятате да се докопате до Скиптъра? Имате ли представа колко Качулки патрулират по ония коридори? Ами Венгос, ами Лорд Вайл? Ами самият Меволент?
	— И преди сме се били с Венгос и Вайл — отвърна скелетът. — Ще се справим с тях. Колкото до Меволент, ще се надяваме да спи. Планът не е идеален, но все може и да свърши работа.
	Валкирия кимна.
	— Планът наистина е далеч от идеалното.
	— Не можете да използвате Скиптъра — прекъсна я Чайна. — Не и докато Меволент е жив. Скиптърът действа само в неговите ръце.
	— Не и след като го занесем у дома през измеренията. Ще го използваме, за да спасим нашия свят, а освен това — което е най-важното за вас — ще лишим Меволент от най-мощното му оръжие.
	За един много дълъг миг Чайна просто ги гледаше сериозно и съсредоточено. После взе кутийката със скалпелите от масата.
	— Ще ви дам водач, който да ви преведе отвъд стената — рече. — Предполагам, че времето е жизненоважен фактор в случая?
	— Че кога не е било така?
	— Прав си — отвърна красивата магьосница. — Прав си. Ще имате нужда от това — и тя подаде на скелета черния диск, който беше стоял прикрепен за ръката на мъжа, върху чийто гърди Чайна беше изрязвала символа одеве. Скълдъгъри протегна ръка, дискът се понесе във въздуха и кацна в дланта му. — Ако ви заловят — продължи Чайна, — ще ви бъда много благодарна, ако проявите любезността да умрете, преди да ви подложат на разпит. Този град е изключително важен за Съпротивата. Не мога да си позволя да го изгубя.
	— Ще направим всичко възможно да загинем в битката.
	— Това ми стига. Почакайте тук, ще ви пратя някой да ви покаже водача ви. Валкирия, много се радвам, че се видяхме, Скълдъгъри… — красавицата не си даде труд да довърши изречението, просто се поклони на детективите и напусна елегантно стаята.
	Валкирия погледна черния диск, който им беше оставила.
	— Какво е това?
	— Регулатор на болката — отвърна скелетът, докато човъркаше нещо по обратната страна на диска. — Използва се или за потискане, или за причиняване на болка — пръстите му отделиха една малка пластинка от гръбчето на диска. Беше гладка, с изписан върху й бял символ. Скелетът пъхна и двете в джоба си.
	Момиче на около двайсет години дойде и ги отведе до една друга сграда наблизо. Името на момичето беше Хармъни. С бледа кожа, красива, с дълъг белег, който сгърчваше кожата й от ъгълчето на окото до ъгълчето на устата й. Поведе ги надолу по стари оронени стъпала, осветявайки пътя с факлата в ръката си.
	— Водачът ни живее тук? — попита Валкирия с леко съмнение.
	— Свободното му придвижване е ограничено — отговори й Хармъни. — Той не е човек, на когото спокойно можеш да се довериш.
	Скълдъгъри се обади:
	— И въпреки това му имате доверие да го пуснете с нас и да му възложите да ни вкара в Двореца?
	— О, да — отвърна Хармъни. — За това му имаме пълно доверие. Въпросът е какво ще се опита да направи _след като_ ви вкара в Двореца. Но вие ще се оправите с него. Преди години Меволент издаде заповед водачът ви да бъде убит без съд и присъда, но аз лично не смятам, че ще се опита да предаде вас, както предаде Меволент и хората му.
	— Предал е Меволент? — ахна Валкирия. После се сети — Чакай. Значи е бил на негова страна?
	— Един от най-добрите бойци на Меволент. Един от тримата му генерали — Хармъни блъсна с юмрук по една затворена врата и я отвори, без да дочака отговор отвътре. В килията Нефариан Серпин лежеше на нара, чисто гол, с изключение на метнатия върху слабините му пешкир. Той почеса брадата си, обръщайки към новодошлите искрящите си смарагдови очи.
	— Да? — рече. — Какво искате, мътните да ви вземат?


>	41.
>	Водачът им

	Очите му, яркозелените очи на Серпин се заковаха върху Скълдъгъри и едната вежда на предателя леко се повдигна.
	— Ето те, значи — рече. — След всичките тези години… Какво, беше тръгнал да ме убиваш и се загуби по пътя или как?
	Серпин се надигна и седна. Беше с черна дълга коса и с рядка и рошава брада. Дясната му ръка беше облечена в груба метална ръкавица и беше толкова кльощав, че ребрата му се брояха.
	— Поне ще ми дадеш ли възможност да вляза в честен двубой с теб? — попита Серпин и се заизправя от нара. — Тази ръкавичка, която ме карат да нося, ме лишава от магическите ми сили, затова трябва да си спретнем един чист боксов мач. Готов ли си за това, скелете? Готов ли си да ме довършиш веднъж завинаги?
	— Той не е дошъл да те убива — намеси се Хармъни. — Ще те дадем назаем на него и партньорката му.
	— Това не ми звучи никак спортсменско.
	— Ти знаеш таен път към Града — рече Скълдъгъри. — Ще ни вкараш там, след това ще ни заведеш в Двореца. Още тази вечер. Ако се пробваш да ми въртиш номера, ще те убия с преголямо удоволствие.
	Серпин се усмихна.
	— Много хора ще ме убият с преголямо удоволствие, ако ме мернат в Града. Смятам да си остана тук, благодаря за предложението.
	— Това не е молба — продължи Хармъни. — Госпожица Сороуз взе това решение и ти заповядва.
	— Ами да си го вземе обратно решението — отговори Серпин с леко презрение. — Нямам намерение дори кракът ми да стъпва в очертанията на стената, а ако изобщо имаш някакъв здрав разум, скелете, ти би трябвало да си на същото мнение.
	Скълдъгъри се обърна към Хармъни.
	— Бихте ли ни извинили за момент? — рече. — Искаме да поговорим с Нефариан насаме.
	Хармъни сви рамене.
	— Отвън съм — рече и затвори вратата зад гърба си.
	Скълдъгъри и Валкирия загледаха предателя.
	— Какво мислиш? — скелетът попита момичето.
	— Не е много внушителна фигура — отвърна Валкирия. — Не ми харесва брадата. А и пешкирът не крие кой знае какво.
	— В труден период е — отговори скелетът. — Трябват му цели в живота. Трябва му бъдеще, към което да се стреми. Нефариан, дошли сме да ти предложим и едното, и другото — бръкна в джоба си и извади регулатора на болката. Въздухът се размести, дискът полетя от ръката на скелета и се лепна на корема на Серпин. Той изръмжа, смръщи се и се замъчи да го махне от кожата си. — Не си прави труда — обади се скелетът. — Само ние можем да го махнем, а ние нямаме намерение да го махаме, преди да получим онова, за което сме дошли — Скълдъгъри вдигна малката пластинка и палецът му докосна изписания на нея символ. Очите на Серпин изскочиха и той се срина на колене. Тялото му се разтресе. Мускулите му изпъкнаха от напрежение, сякаш се канеха да изскочат от кожата му. Валкирия виждаше, че предателят иска да крещи, но не може.
	Скълдъгъри деактивира диска и Серпин рухна напред, дишайки тежко.
	— Целта в живота, която ти предлагам — рече скелетът, — е да се отървеш от това малко устройство. Бъдещето, към което ще се стремиш, е бъдеще, в което няма да ти се налага да се гърчиш в нажежена до бяло агония всеки път, когато на нас двамата ни доскучае. Това са две наистина вдъхновяващи цели, не смяташ ли?
	Серпин рязко вдигна глава и се вторачи в детективите.
	— Ще ме освободите — рече. — След като ви вкарам, махате това чудо от мен и ме освобождавате.
	— Ти сега не си ли свободен?
	— Казват, че съм, но не мога и крачка да направя без въоръжена охрана. Доказах се на Сороуз, дадох й имена, места, издадох някои от най-стриктно пазените тайни на Меволент и какво получих в замяна? Дадоха ми тесен креват в студена стая и ме лишиха от магическите ми сили. Ако накарате Сороуз да ме освободи, тогава ще ви заведа в Града.
	— Тя никога няма да се съгласи — отговори скелетът. — Няма да те даде назаем да ни свършиш работа, а после да те освободи просто ей така. Какво печели тя от подобна сделка?
	— Тогава няма да я питаме. Сключваме сделката само ние тримата, тук и сега, като уговорката е да ме пуснете на свобода, когато ви свърша работа. После ще се оправям сам.
	— Ако те освободим, тогава ще ни свършиш малко повече работа от това просто да ни заведеш в Града. Искам да ни вкараш вътре в самия Дворец и да ни покажеш къде е Скиптърът.
	— Ти си ненормален.
	— Това е сделката, решавай.
	Серпин се поколеба.
	— Добре. Водя ви до Скиптъра, вие махате диска от мен, отключвате ръкавицата ми и ме пускате да си вървя.
	— Съгласен. Колко време ще отнеме да стигнем до Града?
	— Сега колко е часът?
	— Към три.
	— През деня или през нощта, скелете? Губиш представа, когато живееш без прозорци.
	— През деня.
	Серпин кимна.
	— Най-подходящото време да се вмъкнем е краят на работния ден. Трябва да сме стигнали пред стената към шест часа надвечер. Преди това ми трябват дрехи. Мои собствени дрехи. Кажете им също да ми пратят бръснар. Ако вляза в Града в този вид, ще ни арестуват на секундата. Допускам, че ти самият също разполагаш с някаква маскировка, скелете? Ако бях на твое място, бих си я сложил. Хората в Града са изискани и културни, не са като мрачните дрипави субекти, които се мотаят по тукашните места. Ти, момиче — обърна се той към Валкирия и хвърли към нея пешкира от кръста си. — Спретни ми една гореща баня.
	С два пръста Валкирия бавно свали пешкира от главата си и го пусна на пода.
	— Гадост! — изскимтя.
	Поговориха с Хармъни и тя прати бръснар при Серпин, както и уреди да го изкъпят, а после му намери дрехи. Валкирия остана да чака на улицата със Скълдъгъри, възседнала коня, който й дадоха, докато най-сетне един секач ескортира Серпин навън.
	Беше обръснат и подстриган. Дрехите му бяха стари и износени, но все още елегантни. Нефариан примигна на слънчевата светлина и заслони очи с желязната си ръкавица. Чак сега Валкирия видя колко е блед всъщност. Предателят също ги видя и им се усмихна.
	— Ето — рече. — Чувствам се много по-добре. Ако си се разбързал да срещнеш смъртта си, най-добре е да си в изряден вид, не смятате ли така? Чувствам се почти като старото си Аз — вдигна очи към Скълдъгъри. — Нали се сещаш, старото ми Аз, което уби семейството ти.
	— А, да! — отвърна Скълдъгъри. — Онова твое Аз, да.
	Серпин се метна на коня и погледна надолу към Хармъни.
	— Опитай се да не страдаш много по мен, докато ме няма — рече й. — Ако си безутешна, позволявам ти да си легнеш на любимото ти местенце на нара ми.
	Лицето на Хармъни внезапно пламна, Серпин се засмя и се обърна към Скълдъгъри.
	— Тръгваме ли?
	Излязоха от градчето в лек галоп. Валкирия не беше яздила от години и й отне известно време, докато привикне към ритъма. Скоро започна да се наслаждава на ездата. А малко след това всичко започна да я боли.
	Видяха стената в далечината още преди да видят самия Дъблин, но не след дълго вече си проправяха път по тесните улички на поселището на смъртните вън от стената. Поданиците се дърпаха от пътя им и бягаха, въпреки че ездачите бяха забавили съвсем ход. По-голямата част от пътя бяха изминали в пълно мълчание, но колкото повече приближаваха Града, толкова по-приказлив ставаше Серпин.
	— Годините май са те размекнали, скелете — рече. — Къде е предишният гняв, който така добре познавах у теб? Къде е яростта ти? Ами омразата? Нима си се променил? Нима си станал, ако смея така да се изразя, друг човек?
	— Много неща се промениха от деня, в който ме видя за последен път — отговори Скълдъгъри. — Например, вече получих отмъщението си.
	— О? И как така?
	— Как, къде и кога го получих не те засяга, Нефариан.
	— Хубаво — усмихна се Серпин. — И как беше? Получи ли удовлетворението, на което разчиташе?
	— О, отлично беше — отвърна скелетът. — Само дето свърши твърде бързо.
	— Е, ако смяташ, че трябва да си изцапаш ръцете с още малко кръв, аз съм на разположение.
	Скълдъгъри замълча и Валкирия се разтревожи. Но после скелетът наклони глава по познатия си маниер.
	— Изкушаващо предложение, което аз оценявам по достойнство. Рядко ми се случва да ми _предложат_ да нанеса съответното количество телесни повреди на някого. Ако не те познавах по-добре, щях да се усъмня, че искаш аз да те убия тук и сега, вместо да чакаш да паднеш в ръцете на Меволент.
	Серпин се разсмя.
	— Всъщност, _изцяло_ бих пропуснал ненавременната си кончина, ако нямаш нищо против.
	— Нормално. Но ако по време на нашата малка мисия стане ясно, че ще умираш, бих се обзаложил, че предпочиташ някой да ти счупи врата за миг, вместо да търпиш изтезания с дни, като второто е — без съмнение — онова, което Меволент ти готви.
	— О, не познаваш Меволент, както го познавам аз. При все лошата му слава, той е човек, склонен да прощава. Ако ме залови, сигурен съм, че ще прояви безкрайно разбиране към мен.
	— Ами в такъв случай, ако се окажем притиснати до стената, с чиста съвест ще те зарежем да се спасяваш сам, става ли?
	Серпин се усмихна, но усмивката му беше скована.
	— Моля — рече. — Не съм виждал от години старите си приятели. Имаме толкова много неща, които да си кажем.


>	42.
>	Събиране на резултатите

	Гастли стоеше пред огледалото в робата на старейшина. Мразеше я. Мразеше я толкова много, че искаше да я нареже на парчета, да я прекрои в нещо модерно, нещо, заслужаващо си обличането или поне в нещо екстравагантно и стилно. Сега обаче просто смъкна робата, метна я на бюрото си и разтърка очи. Върховен маг Стром беше в арестантска килия, Скълдъгъри и Валкирия приключенстваха между измеренията, Китана и приятелят й продължаваха да сеят хаос, а цяло крило от Убежището беше недостъпно, благодарение на Ламент и хората му.
	Като се добави и фактът, че практически непобедимият Аргедион се скиташе на свобода, провеждайки шантавите си експерименти, резултатът от цялата тази ситуация беше, че напоследък Гастли изобщо не си доспиваше.
	Липсваше му старото легло. Липсваше му шивачницата. Липсваше му онзи живот, в който хората не тичаха при него за щяло и нещяло и не очакваха от него решения. Беше шивач, а не лидер. Единствената причина, поради която изобщо се беше съгласил да поеме поста, беше, че се надяваше да получи достъп до възможността и ресурсите да издири и излекува Танит Лоу. Но ето ти на, толкова време вече беше минало, а той не се беше приближил до тази цел и на сантиметър.
	Избра си вратовръзка, сложи си я, пристегна възела, после го подръпна още веднъж, за да го отхлаби.
	Дори не беше _виждал_ Танит след онази вечер при буса не предната, а по-предната Коледа. В един момент си говореха, после сякаш го удари гръм, а след това — пълен мрак. Когато беше дошъл на себе си, Танит вече беше избягала, обладана от Останката. Беше го заболяло истински, когато се разбра, че преди дни е влизала тайно в Убежището, за да убие Кристоф Ноктюрнъл в килията му, а дори не се беше отбила да каже едно „здрасти“ на Гастли.
	Знаеше, че не трябва да се разстройва от това, но разочарованието беше по-силно от него.
	Закопча елека си и нави ръкавите на ризата — еднакъв брой загъвания на всеки ръкав. В края на краищата, добрият външен вид не можеше да бъде оставен на случайността. Може и да беше обезобразен, но това не беше причина да се изоставя. Поне белезите му бяха симетрични. На вратата се потропа. Гастли отвори.
	— Смъртните — рече Типстаф. — Будни са.
	Гастли хукна, настигна Ревъл на долните етажи. Двамата зърнаха Елси, Гастли я грабна пътьом за ръката, за да е сигурен, че няма да я изгуби някъде. Когато стигнаха карантинната зона на Медицинското крило, там вече се беше събрала малка тълпа. Гастли си проби път напред, водейки Елси със себе си.
	Смъртните стояха прави в единия край на залата, изпънати като свещи, с очи, втренчени в една точка накъде напред. Доктор Синекдох поклати глава.
	— Това не би трябвало да се случва рече. — Дълбоко упоени са. Не би трябвало да могат да си отворят очите, камо ли да станат от леглата.
	Ревъл пристъпи до най-близката смъртна жена и помаха пред очите й.
	— Не реагира — отбеляза. — Това някакъв сомнамбулизъм ли е?
	— Може би — отвърна Синекдох. — Искам да кажа, да, сомнамбулизъм, но защо се проявява? Нищо особено не е станало. Няма промяна в средата им. Всичките просто седнаха в леглата едновременно. Всичките.
	— Елси? — обърна се към момичето Гастли. — Ти добре ли си?
	— Тук има още някой — прошепна Елси. — Усещам го.
	— Аргедион?
	Елси кимна.
	— Усещам присъствието му, както усещам и присъствието на Шон. Аргедион е близо. И приближава все повече.
	— Върховен маг — рече Гастли, — Аргедион идва насам. Трябва да ви скрием на безопасно…
	— Не — прекъсна го Елси.
	— Какво не? Не идва насам?
	Момичето поклати глава.
	— Аргедион е тук.
	Аргедион стоеше в отсрещния край на помещението.
	— Здравей, Елси — поздрави той.
	Магьосниците и секачите, които се втурнаха към него, се изпариха във въздуха, преди да са направили и две крачки. Гастли остана само с Елси, Ревъл, Синекдох и Типстаф.
	Ревъл бавно се огледа и се обърна към Аргедион.
	— Какво направи с хората ми?
	— Пренесох ги на няколко километра от тук — отвърна белият магьосник. — Не съм ги наранил, не бой се. Аз съм пацифист, забрави ли?
	— Какво правиш тук?
	Аргедион се усмихна.
	— Първата група от опитни субекти изпълни задачата си — рече. — Дойдох да събера резултатите.
	Той бавно се заразхожда из редиците смъртни. Гърдите на всичките пациенти засветиха, горещи кълба светлина се отделиха от тях, понесоха се във въздуха и потънаха едно по едно в тялото на Аргедион, докато той бавно пристъпваше. Когато светлината напуснеше съответния смъртен, той рухваше на пода. Синекдох понечи да изтича при тях, но Аргедион вдигна ръка и я спря.
	— Те са добре — каза й. — Просто спят. Когато се събудят, ще си бъдат отново нормални хора — такива, каквито са си били преди.
	Ревъл притегли Синекдох назад, към Елси и Гастли.
	— Вземаш си магията обратно?
	— Да. И така поемам и цялата информация, която магията е натрупала в себе си. Как се отразила на съответния човек, какво е развила у него, как го е наранила.
	— Защо? — попита Синекдох. — За да можеш следващия път да им дадеш точната доза?
	Аргедион се усмихна.
	— Точно затова, мила ми докторке. Не искам хората да започнат да откачат, нали така? Първият път непредвидимото поведение беше една тъжна необходимост, но ви уверявам, че когато големият ден настъпи, нещата ще са напълно изпипани.
	Стигна до края на редицата и последният от смъртните рухна. Аргедион въздъхна.
	— Чувствам изтръпване.
	Подмина всички магьосници на вратата и закрачи по коридора. Ревъл и останалите го последваха.
	— Не се хабете да ме убеждавате, че това, което правя, е лошо — рече им Аргедион — Скълдъгъри и Валкирия се постараха в това отношение, но аз не си промених мнението. От друга страна, струва ми се, че започнах да променям _тяхното_ мнение…
	— Силно се съмнявам — отбеляза Ревъл.
	Аргедион сви рамене.
	— Значи просто така ми се иска.
	Качиха се по стълбите, служещите в Убежището се дърпаха от пътя им, когато видеха Аргедион. Той погледна назад към Елси и се усмихна.
	— Ти не прегърна силите си със същото желание като приятелите ти.
	— Аз… не исках да наранявам никого — отвърна момичето.
	— Разбира се, че не искаш. Защо би искала подобно нещо? Ти не си варварка.
	— Останалите нараняваха хора.
	Аргедион тъжно кимна.
	— Знам. Видях. Разстройващо, нали? Но те ще се научат. Това е едно от прекрасните качества на човечеството като цяло: способността му да се учи от грешките си.
	— Не смятам, че трябваше да ни даваш подобни сили.
	— Но вие бяхте идеалните субекти. Отговаряхте напълно на изискванията ми. Трябваше да видя как магията ще се отрази на обществото като цяло. Вие четиримата притежавахте всички качества, които търсех в онзи момент — правилна динамика на отношенията в рамките на групата, правилната доза напрежение, междуличностна лоялност, приятелство. Дали групата ви беше съвършена? Не. Но когато всичко приключи, вие ще ми осигурите отговорите, които търся, и после ще знаете, че сте помогнали светът да се превърне в едно по-добро място.
	Напуснаха Убежището, излязоха на чист въздух и тогава Аргедион се закова на място.
	— Здравейте — поздрави.
	Ламент и неговите магьосници висяха във въздуха пред него. Очите им бяха отворени.
	— Не можем да те оставим да си тръгнеш — каза Ламент. — Прекалено опасен си. Трябва да бъдеш спрян.
	Аргедион ги загледа.
	— Трябва да призная, че съм впечатлен. Знаех, че съществува възможност да се освободите от властта ми, но не знаех, че ще успеете да го сторите толкова скоро. Браво, приятели.
	— Съжаляваме за онова, което ти сторихме преди трийсет години — продължи Ламент. — Решението не беше взето лесно. Но събитията от последните дни доказват, че сме били прави да се боим от теб.
	— Не ви се сърдя — отвърна Аргедион. — Гнездих в съзнанията ви от години. Вие всички сте част от мен и аз ви обичам заради това.
	— Благодаря, Аргедион. Но не можем да ти позволим да продължиш започнатото.
	— Вие не можете да оцелеете без мен, Тайрън. Нито един от вас. Магията ми ви поддържа живи от десетилетия. Трябва да сте наясно, че ако се опитате да ме спрете, ще се провалите.
	— Трябва да опитаме — отвърна Ламент.
	— Разбира се — усмихна се Аргедион и също се издигна във въздуха, а четиримата магьосници от планината го обкръжиха и между тях започнаха да припукват енергийни потоци.
	— Чест беше за мен, че ви познавах — каза Аргедион. Вълна от светлина се люшна встрани от него и Ламент и хората му паднаха на земята.
	Гастли изтича и коленичи до Ленка. Очите й бяха отворени. Не дишаше.
	— Какво стори? Какво им направи?
	— Взех си обратно силата, която им бях дал — отвърна Аргедион.
	Лицето на Ревъл се изкриви от ярост.
	— Ти ги _уби_.
	— Те възнамеряваха да използват собствената ми магия срещу мен. Това не беше избор, който направих, а избор, който ми беше даден. В известен смисъл те ми бяха приятели и умряха спокойно.
	— Бяха убити. Ти ги уби.
	— А те ме държаха затворен, при все че не бяха сторил нищичко — отговори Аргедион и за първи път Гастли чу каменна нотка в гласа му.
	Аргедион затвори очи, след миг ги отвори отново.
	— Моля за извинение. Нямах намерение да се сопвам така. Просто току-що изгубих четиримата си единствени приятели в целия свят. Разстроен съм.
	Той се заиздига нагоре и още нагоре, докато изчезна.


>	43.
>	„Маунт Темпъл Плейс“ №18

	В Града тайно ги вкара един търговец, който дължеше някаква услуга на Серпин. Търговецът беше смъртен и изобщо не се зарадва, че му поискаха да върне услугата, но не изгуби и миг в оплаквания. Свиха се на дъното на каруцата му, която с трясък и тръскане пресече моста О’Конъл и смъртният успя да остане напълно хладнокръвен достатъчно дълго, че след куп приказки то пуснаха през портите. Вътре в Града тримата магьосници крадешком се изхлузиха от каруцата и Серпин ги поведе по задните улички.
	Когато се отдалечиха достатъчно от Червените качулки и от стражата, пратиха Валкирия напред да разузнае накъде трябва да се отправят оттук нататък. Край момичето забързано премина мъж, облечен в нещо, което явно беше последният писък на модата в Дъблин-отвъд-стената. Обувките му бяха с остри носове и потракваха по тротоара, ризата му имаше неестествено широка яка, а шапката му беше, честно казано, нелепа. Валкирия избра да пита точно него, защото той очевидно беше затормозен и очевидно бързаше за някъде. Бързащите хора бяха по-склонни да дават отговори, без да задават допълнителни въпроси.
	— Извинете, господине, дали бихте ми помогнали?
	Мъжът се навъси към нея, но не забави крачка и момичето забърза подире му, за да не я подмине.
	— Как? — попита мъжът. — Аз съм много зает човек. Да не мислиш, че този град се управлява сам? Едно ще ти кажа: не се управлява сам. Трябва си здрава работа. Трябват хора като мен.
	— Трябва да намеря един човек.
	— Опита ли се да го потърсиш? — тросна се мъжът и забърза още повече.
	Валкирия изравни крачката си с неговата.
	— Нова съм тук, никого не познавам. Търся чичо си.
	— Роднина? Стой далеч от роднини. Лоша работа са това, роднините. Моите роднини не могат да ме понасят. Знаеш ли защо? Защото работя здраво. Те ми завиждат. Всички ми завиждат. Всички вечер се прибират у дома при семействата си, а аз? Не и аз. Аз още работя, да, още работя. Затова ми завиждат. Не е лесно човек да е като мен. По-лесно би било човек да е като теб, сигурен съм, макар че дори не те познавам. Познавам себе си, от друга страна, и знам, че трябва медал да ми дадат за работата ми.
	— Просто трябва да намеря…
	— Да намериш? Да намериш? Защо ти е притрябвало да намираш? Ако търсиш някого, потърси в Кладенеца.
	— В какво?
	— В Кладенеца. Ти какво, тъпа ли си?
	— Не съм сигурна, че знам какъв е този Кладенец.
	Мъжът рязко се обърна към нея.
	— Не знаеш какво е Кладенецът? Световният кладенец? Не знаеш какво е това? На колко години си?
	— Ъм, на седемнайсет.
	— На седемнайсет години си и не знаеш какво е Световният кладенец? Къде си била досега? Откъде си въобще? Какво ти има? Тъпа ли си? Малоумна ли си? Или си…? — мъжът рязко млъкна и в продължение на цяла секунда имаше крайно ужасен вид. Валкирия се приготви да измести въздуха, за да го зашемети в момента, в който той закрещи за помощ. Вместо това обаче мъжът й се усмихна. — О, толкова съжалявам! — рече. Изведнъж беше почнал да говори съвсем бавно. — Не исках да бъда груб.
	Момичето се намръщи.
	— Ъм… няма проблем…
	Мъжът наведе глава към нея.
	— Различните хора учат нещата с различна скорост. Няма от какво да се срамуваш.
	— Моля?
	— Не, не, не, аз съм този, който моли за извинение. Аз самият имам дъщеря. Напомняш ми за нея. Тя е на четири годинки.
	Валкирия го загледа напрегнато.
	— Добре.
	— Световният кладенец е едно чудно, чудно нещо — продължи мъжът още по-бавно. — Можеш ли да си представиш една голяма кофа? Можеш ли?
	— Кофа — отвърна Валкирия. — Да.
	— И вътре в тази кофа, в този Кладенец, се намира цялата информация на света. Всичката е сложена вътре. Всяка написана книга, всеки факт и всяко число. Разбираш ли?
	Валкирия си пое дълбоко въздух, за да се успокои.
	— Ами да.
	— Сега, нещата тук стават малко по-сложнички. Тази кофа се намира, как да ти кажа, навсякъде около нас. Тя е вътре в магията, а магията прониква във всичко на света. Затова, ако искаме да проверим нещо, някой факт или някое число, бъркаме с малките си ръчички вътре в кофата и изваждаме от там онова, което искаме да узнаем.
	Момичето продължи да го гледа. Не отвърна нищо.
	— Значи — продължи мъжът, — значи ти търсиш чичо си, нали? Как се казва той? Знаеш ли как се казва? Може би мама и тати са ти написали името му на листче?
	— Уолдън — отвърна Валкирия и се насили да се усмихне. — Уолдън д’Есаи.
	— Уолдън д’Есаи — повтори мъжът. — Добре. Дай ми само момент и ще проверя — усмихна й се и очите му станаха стъклени и безизразни. Ако се окажеше, че Уолдън живее в Града, Валкирия се приготви да се престори на особено тъпа. Ако се окажеше, че не е жив, се приготви да изглежда разстроена. — А, ето го. О, чичо ти е важен човек. Той отговаря за канализацията, знаеш ли? Градът щеше да е едно много миризливо място, ако нямаше хора като чичо ти Уолдън.
	— Той къде живее?
	Мъжът помълча още миг, после се усмихна.
	— Намерих го. Живее на „Маунт Темпъл Плейс“ номер осемнайсет. Това е чак на другия край на Града. Не смятам, че ще можеш да идеш дотам пеша — после се изкикоти. — Искаш ли да ти спра такси?
	Валкирия кимна и двамата отново закрачиха.
	— Добра идея.
	— Имаш ли пари?
	Момичето се закова на място. _Проклятие._
	Обърна се към мъжа и той й подаде няколко монети.
	— Ето, заповядай. Това трябва да е достатъчно, че да стигнеш до чичо ти Уолдън, а и да ти остане ресто за сладолед. Обичаш ли сладолед?
	Валкирия промърмори нещо под нос.
	Мъжът цял грейна и махна с ръка на една от преминаващите карети. Водачът се отклони от въздушния поток и спря пред тях.
	— „Маунт Темпъл Плейс“ осемнайсет — нареди му мъжът, а момичето се настани вътре. — Кажи „здрасти“ на чичо си от мен. И го поздрави за отличната работа, която върши по канализацията!
	— Обещавам — отвърна Валкирия, отпусна се назад, каретата се издигна във въздуха и се върна в потока. Когато завиха зад ъгъла, момичето се приведе напред и потупа водача по рамото.
	— Бихте ли отбили за момент, моля?
	Той се подчини, миг по-късно вратичката на каретата се отвори и Скълдъгъри и Серпин също се качиха. Каретата тръгна пак, а момичето се вторачи в Серпин.
	— Защо не използва Кладенеца, за да разбереш къде е Уолдън?
	— Веднага щяха да ме засекат — отвърна той. — Световният кладенец, ама ха, всички си мислят, че е само начин за споделяне на информация, но всъщност е просто поредният метод на Меволент да следи всички.
	— Кладенецът? — попита Скълдъгъри.
	— Магически интернет — отвърна Валкирия.
	— Аха.
	Стигнаха до „Маунт Темпъл Плейс“ осемнайсет. Беше двуетажна къща на хълм, с архитектура, идентична с тази на всички къщи наоколо. Огледаха набързо мястото.
	— Системата за сигурност на д’Есаи е значително по-сложна и надеждна, отколкото тази на когото и да било от съседите му — отбеляза Скълдъгъри. — Ще ни трябват часове, за да я пробием, а ако Уолдън вече е на път към къщи като всичките си съграждани, вероятно разполагаме с минути.
	— Системата сама ще се деактивира, когато Уолдън си влезе у дома — рече Серпин. — Ако някой от нас му отвлече вниманието непосредствено след като той е затворил вратата зад гърба си, другите двама ще имат възможност да се промъкнат в къщата през задния вход. Тъй като мен всички ме познават, няма как аз да го заговоря.
	— Аз ще го разсея — обяви Валкирия.
	Двамата магьосници отидоха да дебнат отзад, а момичето остана да се навърта по улицата отпред, стараейки се с всички сили да не изглежда подозрително. Никой не й обърна внимание. После видя Уолдън д’Есаи да се изкачва нагоре по хълма и даде сигнал на другите да се приготвят, като, според уговорката, прокара ръка през косата си. Уолдън я подмина, отвори входната си врата и тогава момичето го повика:
	— Господин д’Есаи?
	Мъжът се обърна.
	— Да, здравейте. Мога ли да ви помогна?
	— Надявам се — отвърна Валкирия и се усмихна. — Казвам се Валкирия Каин. Мога ли да поговоря с вас за момент?
	— За какво?
	— За работата ви.
	Уолдън се усмихна.
	— И защо млада дама като вас се интересува от поддръжката на канализацията?
	— Честно? Примамва ме блясъкът на славата.
	Уолдън се засмя.
	— Бихте ли ми казали за какво всъщност искате да си говорим?
	— Въпросът е… личен.
	Уолдън я погледа мълчаливо, после каза:
	— Съжалявам, не смятам, че мога да ви помогна.
	— Вие единствен можете да ми помогнете.
	— В такъв случай ме бъркате с някого. Съжалявам.
	После си влезе и затвори вратата. Валкирия остана на място. След няколко секунди вратата отново се отвори и Серпин й махна да влезе.
	Къщата беше обзаведена с вкус и сигурно би била чиста и подредена, ако не беше буквално затрупана с книги и тефтери. Уолдън седеше сковано на едно кресло, явно любимото му. Оглеждаше се уплашено.
	— Вземете, каквото искате. Не струва много, но ви давам думата си, че няма да се обадя на властите.
	— Не сме дошли да те обираме — рече Скълдъгъри и фасадното му лице се усмихна кротко.
	Валкирия вдигна няколко книги от пода и ги разлисти.
	— Сериозно четиво за специалист по поддръжка на канализацията — отбеляза. — „Границите на магията“, „Уравнението на съществуването“, „Философия и магьосничество“, „Между боговете и човека: следващото стъпало на човешката еволюция“.
	— Интересно хоби си имаш — каза Скълдъгъри. — Как така някой, който очевидно така горещо иска да се занимава с изследване на магията и нейните извори, се е оказал зает с работа в каналите?
	— Това е нищо — отвърна Уолдън. — Само няколко книги. Нищо не значат. Моля ви. Ако не искате да ме ограбвате, защо сте дошли? Какво искате от мен?
	— И аз досега същото ги питах — отговори му Серпин.
	— Уолдън — каза Скълдъгъри и седна на дивана срещу уплашения магьосник, — ние не сме от тук.
	— Какво означава това?
	— Означава, че не сме от този свят.
	— Не… Не разбирам…
	Серпин сви рамене.
	— Истината ти казват. Знам, че звучи нелепо, но е вярно. Не са от тук.
	Уолдън примигна срещу Скълдъгъри.
	— Значи… сте… _извънземни?_
	Преди скелетът да отговори, от устата на Уолдън се изля порой от думи:
	— О, знаех си! Знаех си! Знаех си, че не е възможно да сме сами във вселената! Когато бях дете, всички ми се смееха, но аз знаех, че съществува още нещо, нещо отвъд този живот, нещо отвъд този свят и неговото ниво на магия, нещо отвъд мелачката на ежедневието и ето ви сега вас, седите срещу мен, истински извънземни същества! Имате ли летяща чиния? Можете ли да ме вземете с вас на нея?
	В първия момент Скълдъгъри не намери думи:
	— Ъм… — рече.
	Тогава се включи Валкирия:
	— Не сме извънземни. Идваме от паралелно измерение.
	Ентусиазмът на Уолдън секна.
	— О.
	— Но, ей, виж само — намеси се Скълдъгъри, докосна ключиците си и фалшивото лице се стопи. — Аз съм скелет.
	Уолдън кимна, но ни най-малко не се впечатли.
	— Хубаво. И защо тогава сте дошли. Имам работа, нямам време да се занимавам с вас.
	— Трябва ни помощта ти.
	— Защо?
	— Не можем да ти кажем.
	— Е, прекрасно, няма що.
	— Ще ни помогнеш ли?
	— Ако ви помогна, ще си тръгнете ли?
	— Да.
	— Тогава ще ви помогна с най-голямо удоволствие. Но няма да го сторя, ако това означава да се вкарам в неприятности.
	— Никакви неприятности няма да има.
	— Добре, но първо ми отговорете на един въпрос. Кой е този?
	Серпин повдигна вежда.
	— Аз ли кой съм?
	Уолдън кимна.
	— Познавам те отнякъде. Лицето ти ми е познато, но по принцип не съм физиономист. Кой си ти?
	— Наричали са ме по най-различни начини през годините, но името ми е Нефариан Серпин.
	Лицето на Уолдън се изопна.
	— Предателят.
	— Да, това е един от начините, по който са ме наричали.
	Уолдън се изправи толкова рязко, че събори креслото. Повиши тон.
	— Не бива да говоря с теб. Не бива да говоря с _него!_ Не бива да ме свързват с него. Знаете ли какво ще ми се случи, ако Надзирателите на чувствата видят срещата ни в ума ми? Ще ме арестуват. Ще ме изтезават!
	— Нищо подобно няма да се случи — отвърна Скълдъгъри спокойно.
	— Не знаеш дали няма да се случи! — викна Уолдън в паника. — Обречен съм. Мъртъв съм. Ще ме арестуват!
	— Уолдън — спря го Скълдъгъри, — седни. Поеми си дълбоко въздух.
	— Не мога! Не мога да дишам!
	— Няма нужда да се паникьосваш. Колкото по-скоро ни помогнеш, толкова по-скоро ние ще изчезнем от живота ти.
	— Махайте се! — изкрещя Уолдън. — Вървете си! Вървете си, преди да съм извикал Градската стража!
	— Най-напред трябва да поговорим.
	Уолдън зарови лице в шепите си.
	— Моля ви — промълви. — Моля ви, оставете ме на мира.
	— След минутка. Уолдън, в нашето измерение положението е извънредно и ти си единственият, който може да ни помогне.
	— Защо аз?
	— Ще бъда напълно искрен: смятам, че е по-добре да не знаеш отговора на този въпрос. Опитваме се да намалим до минимум ефекта, който всичко това ще има върху теб.
	— Какво искате да направя?
	— Просто да си спомниш нещо. Трябва да си спомниш един конкретен момент от детството ти. Не става дума за щастлив спомен, Уолдън. Искам да си спомниш деня, в който майка ти е била убита.
	— Какво? Това пък какво общо има с вас?
	— Твърде дълго е за обяснение. Човекът, който е убил майка ти, ти е казал нещо, нали? След като е извършил престъплението?
	Уолдън се вторачи в скелета.
	— Откъде знаете това?
	— Искам да знам какво ти е казал убиецът.
	— Но наистина не разбирам какво…
	На вратата силно се потропа.
	— Уолдън д’Есаи! — дочу се глас. — Отворете незабавно. Отворете в името на Меволент.
	Уолдън пребледня като платно.
	— О, не — прошепна.


>	44.
>	Вход към двореца

	Валкирия притисна гърба си към стената. Пое си бавно и спокойно дъх няколко пъти. Сенките се надигнаха и се усукаха около дясната й ръка. Серпин отстъпи в далечния край на стаята и приклекна зад друго кресло. Момичето надникна и видя как Уолдън пристъпва към входната врата. Скълдъгъри тръгна след него с револвер в ръка. Кимна на Уолдън, застана плътно зад вратата и Уолдън отвори. Двама от Червените качулки се бяха изправили на крачка зад гърба на един магьосник от Градската стража.
	— Здравейте — рече Уолдън. — Станало ли е нещо?
	— Докладваха ни за безредие в дома ви — отвърна магьосникът от Стражата. — Крясъци и други такива.
	— От дома ми? Сериозно? Аз… Наистина съжалявам, Страж, но не знам какво да ви кажа. Нищо такова не съм чул.
	— Крещял е мъж — повтори Стражът. Изглеждаше отегчен. — Вие ли крещяхте, господине?
	— Да съм крещял?
	— Да. Да сте говорили на висок глас, господине? Да сте викали за помощ? Да сте крещели?
	— Крясъци, значи — отвърна Уолдън, сякаш обмисляйки думата. — Не, съжалявам. Не съм бил аз. Сигурно е бил вятърът.
	— Твърдите, че вятърът е крещял, така ли, господине? Че защо вятърът ще крещи? За какво има да крещи един вятър?
	— Не съм сигурен…
	— Нито пък аз, господине, просто повтарям вашето предположение. До момента, в който го изказахте, на мен дори през ум не ми е минавало, че вятърът би могъл да крещи вместо някой човек. Вместо вас например, господине.
	— Не, аз просто имах предвид, че вятърът може да е издавал шум, който да е приличал на крясъци.
	— О, сега разбирам, господине. Да, това обяснение е значително по-правдоподобно, признавам. Сам ли сте у дома, господине? Може ли някой да свидетелства за вас и да потвърди думите ви?
	— Не, съжалявам. Живея сам.
	— Аз също, господине, но никой не ме е чул да крещя по този повод, нали така?
	— Не, Страж.
	Разговорът зацикли. Скрит зад вратата, Скълдъгъри леко промени позицията на тялото си.
	— Господине — рече Градският страж, — бих могъл да повикам Надзирателите на чувствата, за да се разровят в мозъка ви и да разберат дали наистина вие сте крещели или е бил, какво предположихте, вятърът. Смятате ли, че трябва да ги викам?
	— Това… зависи само от вас, Страж.
	— Така е. Наистина зависи само от мен, благодаря. Бих могъл да им се обадя, да ги повикам по каналния ред, да спазя правилника до последната буква… или пък бих могъл да си затворя очите. Ако вие, да речем, ми дадете честната си дума, че повече от вашия дом няма да се чуе нито един вик, аз ще продължа патрулната си обиколка и ще съм сигурен, че нито вие, нито вятърът няма да притеснявате съседите ви повече. Имате много тихи съседи. Забелязват такива дразнители като силните шумове.
	— Аз… няма да крещя, Страж. Имате думата ми.
	— А вятърът?
	— Не мисля, че и вятърът ще крещи повече.
	Градският страж постоя още на вратата, загледан сериозно в Уолдън.
	— Приятна вечер, господине — рече най-сетне и си тръгна.
	— Благодаря — тихо отвърна Уолдън и затвори вратата. — Благодаря ви много.
	Скълдъгъри го придружи обратно до гостната. Прибра револвера, а Серпин се изправи.
	— Защо не ни издаде? — попита Валкирия.
	Уолдън я погледна. Беше блед, но погледът му беше твърд.
	— Как така? Защо да ви издавам? Хайде бързо сега, нямаме много време. Та, какво трябваше да ви кажа?
	— Обясних ти вече — отвърна Скълдъгъри.
	— Само това? Искате да знаете какво ми каза убиецът на майка ми? Каза ми, че съжалява и после побягна.
	— Само толкова?
	— Да. Каза, _Съжалявам_ и после побягна.
	— Не ми изглеждаш особено травмиран от тези думи.
	— Хората казват „съжалявам“ всеки ден. Думата няма никакъв ефект върху мен. Виж, самото убийство на майка ми от друга страна…
	— Може би тук е различно — предположи Скълдъгъри. — Може би убиецът в нашето измерение е казал нещо друго.
	— Вижте, и дума не разбирам от всичко това, но трябва да знаете, че получих категорични уверения, че никой от Съпротивата никога няма да се опита да се свърже с мен. Ако Качулките разберат, ще ме убият.
	— Работиш за Съпротивата? — ахна Валкирия. — С какво им помагаш?
	— Не, наистина не разбирам. Чайна Сороуз ли ви прати?
	— Тя ни помогна да проникнем в Града — отвърна Скълдъгъри, — но не знае, че имаме намерение да се срещнем с теб. Какво вършиш за нея?
	— Има ли значение? Влязохте с взлом в дома ми, Стражите и Качулките ми тропат на вратата, задавате ми някакви нелепи въпроси за смъртта на майка ми… Не е ли време вече да си вървите?
	— Извеждаш тайно хора вън от Града — рече Серпин. — Това вършиш, нали? Извеждаш хора през канализацията. Години наред се чудех как става. Веднъж слязох сам, за да проверя, но се изгубих и се скитах с дни, докато се измъкна. Мирише ужасно.
	— Моля ви — сковано каза Уолдън. — Трябва да си вървите. Преди всичко да сте съсипали.
	Тръгнаха си и го оставиха разтреперан. Скълдъгъри пусна Серпин да върви напред, но не го изпускаше от очи и държеше пластинката за контрол на диска в готовност.
	— _Съжалявам_ — повтори скелетът. — Не е това. Ламент каза, че ставало дума за фраза, от която Аргедион буквално изпаднал в ступор.
	— Не искам да изтъквам очевидното — отвърна Валкирия, — но когато ни каза това, Ламент беше под контрола на Аргедион. Вероятно ни е излъгал.
	Скълдъгъри промърмори нещо, после каза високо:
	— Дали е било само това?
	— Какво имаш предвид?
	Скелетът пристъпи към момичето и сниши глас.
	— Факт е, че преди трийсет години _все пак_ са заловили някак Аргедион. Впоследствие Ламент, вече под контрола на Аргедион, ни казва, че са успели благодарение на травмиращата фраза от детството на Уолдън. Ключовият израз в случая е, че той ни го съобщи _вече под контрола на Аргедион_.
	— Значи Ламент ни е излъгал — бавно отвърна Валкирия, — което от своя страна означава, че преди трийсет години са заловили Аргедион по някакъв _друг_ начин.
	— И очевидно Аргедион не иска ние да узнаваме какъв е бил този начин…
	— Все още не звучиш много убеден.
	Веждите на фалшивото лице на Скълдъгъри се смръщиха.
	— Просто ми се вижда малко прекалено, това е. Фраза от детството, която да причинява пълен емоционален и физически блокаж? Защо го е измислил толкова завъртяно? С каква цел?
	Валкирия не отговори. Беше се научила, че когато Скълдъгъри започнеше да разсъждава така, е най-добре да го остави да продължи сам.
	Скелетът се огледа.
	— Целта му е била точно тази: да сме точно тук, точно сега. Точно тази е била целта му.
	— Не разбирам.
	— Единствената причина ние да сме тук, в този Град, в това измерение, да ходим по тази улица е фактът, че Ламент ни каза за травматичната фраза, с която са заловили Аргедион.
	— Не — поправи го момичето. — Единствената причина да ходим сега по тази улица е фактът, че Надир извърши върху мен маневра и при последното ми маневриране аз те взех със себе си.
	— Онзи ден Надир посегна и към мен. Онзи ден в затвора. Опита се да извърши маневрата върху _двама_ ни.
	— Е, и?
	— Миен е държал Надир включен към системата за сигурност на затвора в продължение на петнайсет години. Това означава, че през тези петнайсет години Надир е _спал_.
	Валкирия примигна.
	— А Аргедион влиза в контакт с хората чрез сънищата им.
	— Когато обвинихме Надир, че те е нападнал, той не знаеше за какво му говорим. Тогава помислих, че лъже. Сега обаче не смятам, че ни е лъгал. Не съм сигурен, че изобщо е разбрал, че е извършил маневрата върху теб.
	— Значи Аргедион е проникнал в подсъзнанието на Надир чрез сънищата му и му е внушил да извърши маневрата върху нас двамата, за да ни прати тук? Но откъде Аргедион изобщо е знаел, че с теб ще отидем да говорим с Надир? — челото й се сбръчка. — Чакай, чакай. Разбира се, че е знаел. Информацията, която ни насочи към Надир, ни я даде Грета, а вече чрез Надир стигнахме до самия Аргедион. Той контролира и Грета.
	— Може би — отвърна Скълдъгъри, — а може би тя просто споделя оптимистичните му възгледи за човешката раса. Какъвто и да е случаят, сигурно е, че Аргедион е искал ние с теб да дойдем тук, в това измерение. Такъв е бил планът му още от самото начало.
	— Но защо? За да вземем Скиптъра? Аргедион иска да притежаваме оръжие, с което да можем да го убием?
	Скълдъгъри поклати отрицателно глава.
	— Той може и да не знае за Скиптъра. Вероятно никога не го е обмислял като вариант. Не, той ни е пратил тук за единственото нещо, с което не разполага в нашето измерение.
	— Което е…?
	— Уолдън. Искал е да намерим Уолдън.
	— Искал е да намерим самия него? И после какво?
	— Ами той ни каза какво: дори и с помощта на Усилвателя няма да бъде достатъчно могъщ да вложи магически сили във всяко едно човешко същество на планетата. Но двама Аргедион, които работят заедно…
	Валкирия се ококори.
	— _Уолдън_ е изненадващият гост на Аргедион!
	— Да и ние сме пратени да го намерим. Аргедион не може да изпрати никого от контролираните от него: колкото повече контролираният се отдалечава физически, толкова повече отслабва контролът върху съзнанието му. На Аргедион са му трябвали свободни от властта му хора, които да изпрати тук, но с внушена от него цел, обслужваща неговите планове.
	— Значи… Какво ще правим тогава?
	— Ти как мислиш?
	Валкирия хвърли поглед зад гърба си.
	— Най-логично би било да… убием Уолдън.
	— Съгласен съм.
	— Не можем да го направим.
	— Е, не е като да _не можем_…
	— Добре, _няма_ да го направим. Можем да го скрием. Ти ще го скриеш и няма да ми кажеш къде си го скрил, така че и Аргедион да не е в състояние да разбере.
	— Това само ще го забави — отговори скелетът. После кимна. — Добре. Значи вече знаем какво всъщност иска Аргедион и ще направим всичко възможно да му попречим. Най-добрият начин да го сторим е да се възползваме от онова, което той не е предвидил.
	— Взимаме Скиптъра.
	— Взимаме Скиптъра и го използваме срещу него, преди да е успял да се добере до Уолдън.
	— Просто като фасул — рече Валкирия.
	— Точно така. Та, значи се върнахме на основния си приоритет.
	— Ами Серпин? — прошепна момичето. — Можем ли да му се доверим?
	— Не, естествено — отговори Скълдъгъри. — Но не познаваме Града и ни е нужна помощта му, за да влезем в Двореца. А и държим дистанционното за регулатора.
	Серпин спря и се обърна да ги изчака да го настигнат.
	— Ако сте свършили със заговорниченето и плетенето на козни, бих искал да ви припомня, че трябва да проникнем в един Дворец.
	Валкирия му се смръщи.
	— Още сме на километри от там.
	— В дворците човек не влиза през задната врата, Валкирия, особено в дворци като този на Меволент. Неговият не прилича на нито един друг дворец или замък, строен някога.
	— Как ще влезем тогава?
	— Ще изследваме силата на най-добрите му защити — отвърна Серпин — и ще я превърнем в слабост.
	Поведе ги към една стена между две сгради и скоро се озоваха пред тясна врата. Скълдъгъри измести въздуха с длан и вратата се отвори. Серпин влезе пръв, отвътре се чу писък и удар. Когато изтича вътре, Серпин вече беше запушил с длан устата на Елиза Скорн и я влачеше надолу към мазето.


	— Барон Венгос — отбеляза Серпин — е човек, който обича да прави нещата по точно определен начин. Обича храната да му се сервира навреме, обича униформата му да е изгладена така и така, обича къщите, в които живее, да са снабдени с тайни проходи. Прав ли съм, Елиза?
	Скорн седеше на стол с права облегалка насред мазето и го гледаше злобно.
	— Дано гарвани изкълват очите ти — рече му.
	— Очарователно.
	Ако това мазе се намираше където и да било другаде в страната, щеше да е тъмно, студено и осветено от свещи. Тук, в Града обаче, то беше светло, топло и чисто. И празно.
	— Затова ли сме тук? — обади се Скълдъгъри. — Ще се промъкнем в Двореца през таен проход? Защо тогава още не сме почнали да се промъкваме, Нефариан?
	— Защото още не знам къде точно е тайният проход, _Скълдъгъри_. А и съдейки по оковите на китките и глезените й, Елиза едва ли ще ни каже, независимо колко болка й причиняваме. Мъчениците са най-досадните пленници. Колко различно щяха да стоят нещата, ако можех да сваля ръкавицата…
	Скълдъгъри хвърли пластинката, контролираща регулатора, в ръцете на Валкирия.
	— Ето. Използвай го, ако му трябват повече от пет секунди да отговори на някой от въпросите ми.
	Серпин вдигна ръце.
	— А, не така! Да не бързаме толкова. Сега ще чакаме Венгос да се върне. Той никога не се прибира по улиците — пътят отгоре е твърде дълъг. Винаги използва малките си тайни тунели, които излизат някъде тук, в мазето му.
	— Нямаме време за губене — отвърна Скълдъгъри. — Маневрата може да ни върне у дома всеки момент. В нашето измерение си имаме едно апаратче, което се нарича „детектор на тунели“.
	Скелетът измъкна мобилния си телефон, накара екрана му да светне и започна бавно да обикаля покрай стените, насочил светещата страна на телефона надолу към пода. Валкирия и идея си нямаше какви ги върши Скълдъгъри, но не обели и дума.
	Скорн загледа скелета, после премести очи върху Серпин.
	— Безликите ще изгорят душите ви заради този грях.
	Серпин сви рамене.
	— По-добре да ми изгорят душата, отколкото да ми изпържат мозъка.
	— Как смееш! — изврещя жената. — Мрачните богове _отвориха_ съзнанието ми! Дариха ми просветление!
	Валкирия сложи ръка на рамото на Скорн и я натисна обратно на стола.
	— Успокой се, моля ти се. Серпин, стига си я дразнил.
	— Само си приказваме — отвърна Серпин и зелените му очи загледаха невинно. — Един от най-великите планове на Меволент беше да отвори портал, през който да пусне Безликите тук. Трябваше да използва някакъв недомислен ритуал, дето го беше изровил из прашните книги на древната магия. Само че ритуалът взе, че проработи. Порталът се отвори. Единственият проблем беше, че остана отворен само за няколко секунди. Освен това проработи само веднъж, повече не можаха да го повторят. През тези няколко секунди обаче Елиза видя нещо… и нещо видя нея.
	— Погледнах в лицето на бог — прошепна Скорн, но очите й не слизаха от Скълдъгъри.
	— А всички знаем какви са последствията от подобна постъпка — довърши Серпин. — Когато няколко години по-късно най-сетне спря да пищи, Елиза си отряза косата и почна да ходи с окови. А по някакво странно съвпадение се оказа, че барон Венгос търсеше тъкмо тези особености в една жена.
	— Замълчи — нареди Скорн.
	— Старата чанта му увисна на врата като воденичен камък, а той е по-щастлив от всякога.
	Скорн се хвърли срещу Серпин, той отскочи, тя се препъна в оковите си и се просна на пода по очи.
	Валкирия опита да й помогне.
	— Елиза, стига. Той нарочно те провокира.
	— Пусни ме, мръсна гадино!
	— Мръсна ли? Само се опитвам да съм мила.
	— Накарайте мръсната гадина да спре да ми говори!
	— О, за Бога…
	Скорн рязко я блъсна.
	— Бог? _Бог?_ Нямаш си и представа как изглежда един истински бог! Богохулница! Нямаш право дори да ме гледаш!
	— _Нямам представа?_ — отвърна Валкирия. — Защо всички религиозни откачалки говорите все така странно? Навсякъде само религиозни откачалки и злодеи — навъси се към Серпин. — И от къде на къде той има право да те гледа, а аз — не?
	— Защото аз не съм богохулник — отвърна Серпин, а Скорн се надигна, коленичи на пода, сключи ръце и замърмори молитва.
	— Чакай сега — рече Валкирия. — Ти още почиташ Безликите? Защо тогава си се обърнал срещу Меволент?
	— Защото е луд — отговори Серпин, — луд и нелеп, а освен това смятах, че мога да го победя. Какви са тия въпроси въобще?
	Валкирия примигна.
	— Ти не си преминал на другата страна по убеждение?
	— Че защо ми е да си сменям убежденията? Вие, хора, сте тия, дето сте с грешни убеждения.
	Скорн кимна.
	— Мръсни богохулни гадини, това са те. Душите им ще горят.
	— О, я млъкни! — сопна се Валкирия.
	— Намерих го — обади се Скълдъгъри. Всички се обърнаха. Скелетът посочи стената до себе си. — Проходът започва от тук.
	— Езичник! — изпищя Скорн. Скочи пак, втурна се напред и отново се простря възнак. Скълдъгъри не й обърна никакво внимание.
	— Въпреки че толкова я разсейвахте, тя не откъсна очи от мен — обясни той — и всеки път, когато минавах край това място, стискаше устни. Точно тук не искаше да търся.
	— Значи това не е уред за търсене на тунели? — попита Серпин.
	Скълдъгъри прибра телефона в джоба си.
	— Не. Служи за разговори и за „Енгри бърдс“.
	Скорн се опита да се надигне от пода, но Валкирия стъпи на гърба й.
	— Богохулници! Никога няма да намерите лоста за отваряне!
	— Не ни и трябва — рече Скълдъгъри. Сложи длани на вратата и се съсредоточи. Няколко секунди по-късно цялата стена затрепери. Тухли се напукаха и изпопадаха, отместиха се встрани и входът на тунела се откри. Скелетът се обърна през рамо към жената.
	— Елиза, много ни помогна, но не можем да те вземем с нас.
	Елиза Скорн запищя срещу им.


>	45.
>	Съвършеното тяло

	Телата бяха тук. Ако Скейпгрейс имаше стомах, сега той щеше да е свит от вълнение. Бияча държеше буркана и пристъпваше от крак на крак, — докато двамата чакаха Най да пристигне.
	— Спри — продума Скейпгрейс, докато се люшкаше с плисък из буркана. — Спри да правиш така.
	— О, извинете, господарю — отвърна Бияча. Изчака, докато течността се успокои и пак заговори. — Знаете ли как се чувствам, господарю? Като дете на Коледа.
	— Е, ти няма да получиш нищо — отвърна Скейпгрейс и се изкикоти.
	— Ъм, не разбирам, господарю.
	— Естествено, че не разбираш — сопна се Скейпгрейс. — Не разбираш, защото използвам изискан хумор, предназначен за изискани хора. А ти какъв не си, Бияч?
	— Не съм изискан човек — покорно отвърна Бияча.
	Доктор Най наведе глава, за да не се удари в горната част на касата на вратата. Не се извини за закъснението, си, не се извини, задето ги е накарал да чакат. Естествено, че няма да се извини. Той беше същество. Беше нещо. Не разбираше какво е да си човек.
	Но Скейпгрейс разбираше какво е да си човек. Някога беше човек… и щеше отново да бъде.
	Най отключи моргата и ги поведе след себе си.
	— Ето. Изберете си — рече.
	На стоманените маси лежаха три тела, покрити със сини чаршафи. Най откри първото. То принадлежеше на нисък, възрастен мъж с кичури бяла коса над ушите и напълно плешиво теме. Скейпгрейс загледа злобно.
	— Това ли наричате избор? Погледнете го само! Защо ще искам да съм той? Когато казах, че искам ново тяло, имах предвид младо, високо метър и осемдесет или повече, с гъста коса, здраво и в добра форма, с…
	— Не си ме осветлявал за специалните ти изисквания — рече Най.
	— Сметнах, че е напълно очевидно, че желая нещо в най-добро състояние.
	— За мен не е очевидно. Освен това вариантите ни са… ограничени.
	— Ако и трите са такива, покорно благодаря, но ще чакам следващата доставка.
	— Никакво чакане повече, господин зомби глава. Всеки момент напълно ще се разпаднеш в тоя разтвор, в който си накиснат. Тези тримата са ти единствените варианти.
	Скейпгрейс процеди през зъби:
	— Дано останалите да са по-добри. Покажете ми.
	Бияча го занесе до втората маса и Най дръпна чаршафа.
	— Това повече ли ти допада? — попита.
	Скейпгрейс се вторачи невярващо.
	— Това някаква шега ли е?
	— Признавам — отвърна докторът. — Нямам представа дали е шега. Човешките същества си остават в известен смисъл загадка за мен. Това тяло от своя страна изпълнява всичките ти изисквания. Скоро е навършило двайсет години. Метър и осемдесет. Много коса. В отлично физическо състояние.
	— И женско — допълни Скейпгрейс.
	— Това проблем ли е за теб?
	— Ако не сте забелязали, докторе, аз съм мъж.
	— Не, господин Скейпгрейс, вие сте глава в буркан. Вече дори нямате адамова ябълка. Но нека ви покажа и последното тяло, а вие ще решите.
	Надеждите на Скейпгрейс бързо се топяха, докато Бияча го носеше към третата маса. Чаршафът се смъкна и откри тялото.
	— Олеле майко — продума Бияча.
	Скейпгрейс се усмихна. Ухили се. Това тяло беше съвършено. Високо, с широки рамене, волева челюст, ясно очертани скули. Пясъчноруса коса. Мускули. Плочки на корема. Мъжко. Всичко… всичко беше идеално.
	— Доктор Най — произнесе Скейпгрейс, — тук вече надхвърлихте себе си.
	— О, господарю — рече Бияча и посегна да пипне ръката на третото тяло, — този е великолепен.
	— Спри! — нареди Скейпгрейс. — Не го пипай! Дръпни си ръцете!
	Бияча се подчини и наведе виновно глава.
	Скейпгрейс извъртя очи към Най.
	— Кога можем да започнем?
	— Незабавно — отвърна докторът.


>	46.
>	Проблемите със смъртните

	Мъжът със златните очи седеше на масата срещу момчето и му се усмихваше.
	— Здравей, Шон — рече.
	— Моля ви — отвърна момчето. — Съжалявам. Съжалявам за всичко, което направих. Никога не съм убивал. Останалите убиваха, но аз — не. Наистина много съжалявам. Искам само да си отида у дома.
	— Малко е късно за това, не мислиш ли?
	— Моля ви.
	— Знаеш ли какъв е проблемът със смъртните, Шон? — попита мъжът със златните очи. — Под смъртни имам предвид всички тези хора, които се скитат по света без какъвто и да било достъп до магически сили. Имам предвид такива като теб, такъв, какъвто беше допреди две седмици. Проблемът със смъртните е, че са твърде много на брой. Нещата щяха да са значително по-прости, ако магьосниците бяха доминиращият вид на планетата. Тогава нямаше да има нужда да се крием. Да се свираме по сенките. Разбира се, съществуват и други проблеми със смъртните. Смъртните са тъпи и скучни. Влачат дребния си животец, слепи за чудесата край тях. Подли са, злобни и дребнави. Сред нас има такива, които с радост биха сторили онова, което сте сторили ти и приятелите ти, които биха обявили на висок глас пред света, че магията съществува и че ние поемаме властта. Но… за нас има правила. А където има правила, има и хора, които да гарантират спазването им. Затова на нас ни се налага да действаме крадешком.
	— Какво искате?
	— А, ето го и въпросът, който чаках — мъжът със златните очи се изправи и пристъпи към вратата. — Ще те пусна да си отидеш от тук, Шон. Мои съмишленици те чакат и ще те изведат на свобода през един от тайните ни тунели, а вън ти можеш да се присъединиш отново към приятелите си и да продължите да сеете ужас.
	— Няма да го сторя, кълна се.
	— Не, Шон. Не те изпитвам. Наистина _искам_ да продължите да сеете ужас. Ние всички искаме това. Ние сме горещи последователи на Аргедион. Да даде магия на масите? Това е прекрасна идея! Ако всички на света са магьосници, вече няма да има нужда да се крием, нали така? Тайната ще излезе наяве.
	Момчето кимна.
	— Добре.
	— Ще ви помагаме с всички сили. Ако отново те заловят, не казвай нищо, не споменавай, че си ме виждал и до няколко часа отново ще си свободен. Не си сам, Шон. Целият град Роърхейвън е зад теб. Ти си местният герой.
	Момчето кимна бързо.
	Мъжът със златните очи отвори вратата. Отвън стояха двама други магьосници. Мъжът се обърна към момчето.
	— По-добре побързай. Сигурен съм, че приятелите ти се тревожат за теб.
	Момчето се поколеба, но в следващия миг буквално се изстреля от стола. Мъжът със златните очи го проследи с поглед как затича, следвано по петите от двамата магьосници в коридора.
	— Успя ли?
	Мъжът се обърна към мадам Мист, която леко се плъзна до него.
	— Мисля, че да. Момчето е уплашено, но когато се върне при другарите си, бягството му ще повиши самоувереността и на тримата. Ако мислят, че имат магьосници на своя страна, ще станат още по-дръзки.
	— Планът ти е опасен — рече Мист. — Не можем да контролираме тези деца. Нямаме начин да ги убием, когато изпълнят задачата си. — Мъжът сви рамене.
	— Дотогава светът вече ще знае, че магията съществува. Всички Убежища по света ще обединят сили и в крайна сметка ще се справим с децата. Аз не се тревожа. Ти също не бива да се тревожиш.
	— Старият план ми допадаше повече — отвърна Мист.
	— Все още можем да се върнем към него, ако този не сработи. Но ако се получи, помисли само колко време и усилия ще сме си спестили. Дори без да се налага да замесваме уорлоците.
	— А убийците? От тях ще имаме ли нужда?
	— Те ти дължат услуга, нали? Нека ти я върнат.
	— Избрал ли си жертвата?
	— О, да — отвърна мъжът със златните очи с усмивка.


>	47.
>	В двореца

	Движеха се бързо под Града и след около двайсет минути стигнаха до първото разклонение на тунела. Серпин ги повлече наляво и след още десетина минути ходене стигнаха до стълба, която водеше нагоре.
	— Пристигнахме — каза Нефариан. — Точно както ви обещах. Тук се разделяме, нали?
	— Не — отвърна Скълдъгъри. — Нищо подобно.
	— Тогава поне махнете ръкавицата от мен — настоя Серпин и протегна дясната си ръка. — Ако ни разкрият, трябва да съм способен да се защитавам.
	— Нали си с нас — рече му скелетът. — Друго не ти трябва.
	Серпин го изгледа злобно, но нищо не каза и Скълдъгъри посочи стълбата. Мърморейки, Серпин се заизкачва пръв и бутна капака горе. Валкирия мина последна и когато прехвърли капака, се озова в пълна тъмнина. До нея Серпин шареше с ръка, за да напипа ключа за осветлението.
	— Бъдете готови — прошепна той. — Тук някъде беше… аха!
	Чу се меко, почти нечуто _цък_ и светлина заля помещението. Скълдъгъри закрачи директно към вратата на отсрещната стена. В коридора зад нея с гръб към тях стоеше Червена качулка, метнал косата си на рамо. Скълдъгъри замахна с две ръце към главата на стража. Не го и докосна, но въздухът се измести и Червената качулка залитна. Валкирия също замахна и косата долетя в ръцете й, докато тялото на стража рухна право в прегръдката на скелета. Валкирия беше виждала Скълдъгъри и друг път да прилага този номер, причинявайки светкавично мозъчно сътресение и пращайки жертвата директно в безсъзнание. Беше тихо, бързо и много ефективно. Скълдъгъри извлече Червената качулка в мрака на помещението, в което бяха попаднали, след като се измъкнаха от тунела, остави го там и триото пристъпи в коридора. Серпин водеше.
	Завиха зад един ъгъл, наближиха друг и забавиха ход, защото Скълдъгъри даде знак с ръка.
	Стъпки.
	Валкирия наблюдаваше скелета, опрял гръб на стената, напълно спокоен, а стъпките приближаваха. В този момент някъде зад Валкирия се отвори врата. Очите на момичето се отвориха широко. Към тях вече идваха и втори чифт стъпки, само че от противоположната посока. Серпин, застанал между двамата детективи, се ухили, сякаш се наслаждаваше на трудната ситуация. Стъпките на жертвата на Скълдъгъри се усилиха. Жертвата на Валкирия беше още по-близо.
	Валкирия не се и обърна, когато Скълдъгъри скочи. Който и да се беше показал откъм неговия край на коридора, нямаше време дори да извика. Момичето чу шумолене и ахване. Скълдъгъри явно прилагаше някаква задушаваща хватка. Валкирия и идея си нямаше _тя_ какво щеше да приложи на своя нападател.
	Иззад ъгъла зави магьосник и Валкирия го удари — заби юмрук право в лицето му, при което всички кости в ръката й потрепериха и тя усети как китката й се усука болезнено. Магьосникът залитна назад, отворил уста да извика, а момичето измести въздуха. Главата на непознатия се удари в стената зад него и той падна, а Валкирия го изрита в челюстта, за да е сигурна, че няма да се надигне.
	— Елегантно — отбеляза Серпин и я подмина. Хвана обезвредения магьосник за глезените и също го повлече, за да го махне от коридора.
	Валкирия го изгледа. Китката я болеше, но тя дори не я пипна. Не искаше да му дава други поводи за подигравки.
	После подминаха една врата, която Валкирия позна — вратата, която водеше към тъмницата. Отражението й беше някъде там, долу. Прехапа устна и се насили да продължи напред. Първо Скиптъра, после отражението. Вече се движеха по-бавно, по-предпазливо, полагайки сериозни усилия да не издават нито звук.
	— Стигнахме — прошепна Серпин.
	Скълдъгъри и Валкирия надникнаха иззад поредния ъгъл. Зад пищна порта, охранявана от двама с червени качулки, се ширна тройната зала. До трона на Меволент имаше малка масичка, върху която стоеше някакъв бокал. Имаше съвсем средновековен вид. Стъклената витрина, в която лежеше Скиптърът, си беше точно там, където Валкирия си спомняше. Не, че беше очаквала да са я преместили, де. Но с този техен късмет напоследък.
	Серпин се обърна към детективите.
	— Така — прошепна. — Доведох ви при Скиптъра. Изпълнех моята част от уговорката. Сега вие изпълнете вашата.
	Скълдъгъри поклати глава.
	— Няма да те пуснем, докато не ни изведеш обратно вън.
	— Сделката не беше такава. Обещахте ми свобода.
	— А какво всъщност те спира да вдигнеш тревога и да предупредиш Меволент, че сме тук? Сигурен съм, че това много ще помогне за възстановяване на старото ви приятелство.
	Серпин присви очи.
	— Добре — рече. — Тогава само регулатора. Махнете го от мен.
	— После.
	— Не. Не после. Сега. Не ми вярвате? Ами аз също не ви вярвам. Аз убих жена ти и детето ти. Те може и да не са били онези твои жена и дете, които си познавал в твоята реалност, но със сигурност много са си приличали. Какво ще ти попречи да ме зарежеш тука да се гърча от болки на пода? Сигурен съм, че ще излезете лесно и необезпокоявано от Двореца, докато аз отвличам вниманието на всички с писъците си.
	Скълдъгъри го погледа за миг мълчаливо.
	— Прав си — рече.
	Серпин разкопча ризата си, а Валкирия отдели диска от тялото му с помощта на черната пластинка. Сложи и двете части от регулатора в джоба си, а Серпин се закопча обратно.
	— Благодаря — рече. — Чувствам се значително по-добре.
	— Вие двамата стойте тук — нареди Скълдъгъри и се прокрадна към вратата на тронната зала. Измести леко въздуха и бокалът на масичката до трона се преобърна и изтрополя. Червените качулки се обърнаха към шума, скелетът се възползва, прекрачи в тройната зала, издигна се безшумно във въздуха и изчезна от очите на Валкирия. Единият от Червените качулки закрачи към масата със съборената чаша, а другият се върна на поста си. Валкирия се скри и изчака минутка, после рискува да надникне отново. Спокоен, че нищо подозрително всъщност не се е случило, и вторият от Качулките се върна до вратата. Двамата стояха на една ръка разстояние един от друг, вдигнали високо глави и стиснали косите си в ръце.
	Мина още минута и Валкирия тъкмо се зачуди дали Скълдъгъри не се е закачил за полилея например, когато скелетът рязко се спусна зад стражите и ги изрита едновременно в тиловете. После се преметна във въздуха и се приземи, Червените качулки се сринаха и не станаха повече. Косите им изтрополиха на пода. Валкирия и Серпин изтичаха напред.
	— Моля за извинение — рече им скелетът. — Такова шоу направих, непростимо от моя страна.
	— Важното е, че свърши работа — отговори Валкирия, без да може да сдържи усмивката си.
	Револверът на Скълдъгъри се озова в ръката му.
	— Нито крачка повече — нареди той.
	Серпин пристъпи до стъклената витрина със Скиптъра и се обърна с лукава усмивка на устните.
	— Просто гледам за капани — рече. — За твоя информация, не виждам такива.
	— Задължен съм ти — отвърна Скълдъгъри. — Сега се дръпни.
	Серпин вдигна примирително ръце и се подчини. Скелетът прибра пистолета и двамата с момичето пристъпиха към витрината.
	— Как ще я отворим? — попита Валкирия.
	Скълдъгъри щракна с пръсти и в дланта му лумна огнено кълбо.
	Серпин се смръщи с досада.
	— Надявам се, не смяташ, че ще можеш да я прогориш. Защитена е със Знака на Арайъти.
	— Който сам по себе си представлява най-силният съществуващ магически печат — промърмори си под нос скелетът. Пръстите му се движеха, обработвайки пламъка, и пред очите на Валкирия огненото кълбо започна да се свива, да става все по-малко, но в замяна на това — все по-горещо.
	— Огънят няма ефект върху него — продължи Серпин. — Нищо не може да счупи печата. Надявах се, че ще знаеш как да го заобиколиш.
	Огънят се сви до размерите на топка за голф, после намаля още — стана голям, колкото детско топче за игра. Висеше във въздуха, в клетката от пръстите на скелета, а после показалецът на Скълдъгъри се изпъна и пламъкът се плъзна по него. С нажежената до бяло огнена топка на върха на пръста си скелетът начерта крив триъгълник върху стъклото.
	— Ти не знаеш как да счупиш Знака на Арайъти — рече на Серпин, — но аз знам.
	— Невъзможно. Ако някой беше намерил начин да го преодолее, всички щяхме да знаем.
	— Забравяш — продължи Скълдъгъри, дорисувайки другите части на Знака, — че ние не сме от тук. Там, откъдето идваме, тайната за преодоляването на Знака на Арайъти беше разкрита преди десетилетия. Лично от самия Арайъти.
	Когато довърши Знака, скелетът угаси огъня на пръста си и отстъпи. Прогорените следи по стъклото съскаха.
	Серпин скръсти ръце.
	— Май не става.
	— Дай му малко време да подейства — отвърна скелетът. — Нека топенето спре и формата на Знака се втвърди.
	Тогава се чу шум — _туп, туп, туп_ — боси нозе тичаха, Валкирия се озърна и видя как в тройната зала връхлетя Елиза Скорн.
	_Богохулници!_ — изврещя тя и запрати свистящи остриета от червена светлина към триото пред витрината. — _Безбожници!_
	Валкирия се хвърли на пода, благодарна на факта, че годините, прекарани в състояние на пълна откачалка, бяха лишили Елиза от точен мерник. Лудата беше свалила оковите си вероятно за първи път от години — затова тичаше и подрипваше напред-назад като заек, а в очите й гореше фанатична страст. Скълдъгъри замахна широко с ръка, Скорн изпищя, прелетя през залата и се тресна в стената, но в следващия момент скочи и отново нападна, сякаш не беше усетила никаква болка.
	Валкирия се хвърли срещу нея, гмурна се под поредната група зле прицелени червени остриета и шибна Елиза със сенките си. Лудата залитна, Валкирия се блъсна в нея, изтика я назад и заудря отчаяно с лакът в лицето й, но успя да я улучи само веднъж — толкова бързо се движеше Елиза. След удара обаче тя рязко млъкна и се отпусна в ръцете на момичето. Валкирия я положи на пода, и, дишайки тежко, се заослушва за вдигната тревога. Обърна се да погледне Скълдъгъри и Серпин. Удивително, невероятно, но май щеше да им се размине…
	— Махни си ръцете от съпругата ми — изръмжа барон Венгос откъм вратата.
	_Да, бе._
	Баронът се хвърли срещу Валкирия, тя се опита да отстъпи, но магьосникът беше твърде бърз. Подът се изплъзна изпод краката й, ръка я стисна за гърлото и Валкирия усети как я блъскат назад; пред себе си виждаше само очите на барона и стиснатите му зъби, като не я напускаше мисълта колко по-добре беше изглеждал той с брада. После Скълдъгъри го връхлетя и Валкирия падна, борейки се за въздух. Серпин я грабна и я вдигна на крака.
	— Ръкавицата — рече. — Свали я от мен.
	Още кашляйки, Валкирия се опита да го избута настрани, но Серпин я държеше здраво.
	— Скълдъгъри не може да победи Венгос сам — рече. — Трябва му моята помощ.
	— Аз ще му помогна — отвърна Валкирия, когато гласът й най-сетне отново се върна.
	— Трябва да намериш отражението си, не помниш ли? Проклятие, нямаме много време, скоро целият Дворец ще е на крак! Знам, че Хармъни ти е дала ключа за ръкавицата! За да сте подготвени за всякакъв развой на събитията!
	Венгос блъсна Скълдъгъри в стената и го засипа с юмруци. Скълдъгъри не отвръщаше, сякаш самите удари го държаха изправен.
	Валкирия извади ключа от джоба си и го плъзна по китката на Серпин. Усети ръкавицата под пръстите си. После нещо щракна и ръката на Нефариан се освободи. Блестеше, червена и мокра като сурово месо, същата като в деня, в който кожата е била одрана от нея. Изписалата се на лицето на Серпин чиста радост беше доста притеснителна.
	— Помогни на Скълдъгъри — нареди момичето.
	Серпин я изгледа с подигравателните си смарагдови очи и се усмихна.
	— Ама разбира се — отвърна.
	Валкирия се насили да ги остави да се оправят сами и влезе през вратата, която водеше към тъмницата.
	Тъмницата обаче не се пазеше от Червени качулки. Вместо това охраната се състоеше от застаряващи чичковци в мръсни гащеризони, които дремеха на столове по ъглите. Момичето запращаше всеки един от тях в стената зад гърба му, вземаше им ключовете и продължаваше напред, проверявайки всяка килия, докато най-сетне намери отражението си.
	Видя го и замръзна на място. Първото, което забеляза, беше, че пръстите на дясната му ръка липсваха. Кафявата му риза беше вкоравена от съсирена кръв.
	— Тук съм — каза му тихичко.
	Отражението вдигна глава и дъхът на Валкирия секна. Лявото му око го нямаше, лявата половина на лицето му беше подута и насинена.
	— Какво стана? — едва успя да промълви момичето.
	— Не се радваха на намесата ти — отвърна отражението, — затова си го изкараха на мен.
	— Ти… Болеше ли те?
	— Да.
	— Какво? Защо не изключи усещането за болка?
	— Боя се, че то не е в състояние да стори това — долетя гласът на Мериторий от отсрещната килия. — От това, което отражението ти ми разказа, съдя, че то вече е надминало отдавна параметрите, заложени при създаването му, и е изгубило способността си да различава симулирана от истинска болка.
	Валкирия с всички сили се мъчеше да изтласка ужаса и да не изпадне в паника.
	— Но… но сега си добре. Искам да кажа… Нали си добре?
	— Всъщност не — отвърна отражението. — В агония от болка съм.
	Валкирия вдигна очи към Мериторий, който сви рамене.
	— Само защото то не пищи и не плаче, не означава, че не чувства раните си. За да се излекува, трябва да се върне в огледалото си.
	С крака, неочаквано натежали като олово, Валкирия клекна до отражението и с треперещи ръце се зае да отключи оковите му. Веригите паднаха, момичето подхвана отражението и му помогна да се изправи. Валкирия погледна Мериторий.
	— Ще се върнем…
	— Не ми казвай — прекъсна я старият магьосник. — Не искам да чувам плановете ви. Колкото по-малко знам, толкова по-малко ще могат да изтръгнат при мъченията от мен. Вървете. Бързо.
	Валкирия кимна и поведе отражението по пътя, по който беше дошла. И в следващия миг се озова очи в очи с Александър Ремит.
	— Знам, какво си мислиш — рече телепортаторът. — Мислиш си, _ох, мътните да те вземат_. Права си да си го мислиш. Усещаш ли как цялата си изстинала? Това е, защото осъзнаваш каква колосална грешка допусна.
	— А може би е от течението.
	Отражението кимна.
	— Бая течение има в тая тъмница.
	— Отражение да се шегува — каза Ремит. — Одеве обаче не ти беше до шеги, нали? Докато се забавлявахме с теб? А? Тогава не те чух да се майтапиш. Чувах най-вече пищене. Ти не приличаш на нито едно друго отражение, което съм виждал. Почти можеш да минеш за истински човек. Със сигурност пищиш съвсем по човешки.
	Валкирия помогна на отражението да се облегне на стената и бавно пристъпи към Ремит.
	— Приятелите ти горе всеки момент ще срещнат ужасната си смърт — продължи телепортаторът, бавно обикаляйки момичето в кръг. — Този път няма кой да дойде да те спаси.
	Момичето също го обикаляше, но в обратната посока.
	— Кой казва, че ми е притрябвало някой да ме спасява? Един път се разправих с тебе. Мога и втори път да се разправя.
	— Първия път ме удари, защото бях неподготвен.
	— Не, просто се опита да ме нападнеш в гръб.
	Ремит поклати глава.
	— Не. Сега се опитваш отново да ме подмамиш да направя нещо прибързано. Но този път няма да се хвана. Този път ти ще си на пода, а аз ще стоя отгоре ти и ще правя остроумните забележки.
	— Съмнявам се, че ще ти стиска.
	Ремит се разсмя.
	— Извинявай, ти _моята_ интелигентност ли обиждаш? Защо смятахте, че планът ви ще успее? _Второ_ проникване в Двореца? Точно в момента нашият лорд и господар Меволент бива вдигнат от сън. Как очаквахте да оцелеете? Как очаквахте да се спасите? Съпротивата си няма вече телепортатор, който да ви изведе от тук. И това ако не е връх на глупостта, не знам.
	— Искаш ли да ти стане ясно кое наистина е връх на глупостта? — попита Валкирия. — Толкова си се увлякъл в малкия ни спор, че изцяло и напълно забрави, че човекът, с когото спориш, не е сам.
	Отражението се появи иззад Ремит и притисна регулатора за болка в гърба му. Нещо припука, замириса на озон, телепортаторът цял се разтресе и рухна на колене.
	Валкирия леко повдигна палец от контролната пластинка. Александър беше прав. Съпротивата не разполагаше с телепортатор, когото да им прати да ги изведе от Двореца. Но после, когато прегърна с една ръка отражението си през кръста, а другата зарови в косата на Ремит, си помисли, че в момента нечий чужд телепортатор въобще не й трябва.
	— Ще спра болката за две секунди каза момичето. Щом спре да те боли, ни телепортираш в тронната зала или ще те убия.
	Притисна плътно отражението до себе си и спря болката. Ремит ахна, после всички се озоваха в тройната зала, където Серпин налиташе срещу Венгос, протегнал червената си ръка към лицето му, но баронът отби ръката и преметна Серпин през бедрото си на пода.
	Валкирия включи отново болката, преди Ремит да се опита да й свие някой номер.
	Скълдъгъри се изправи със залитане на крака и измести въздуха. Венгос вдигна един от изпадналите в безсъзнание Червени качулки, използва тялото му за щит и изместеният въздух не го и докосна.
	Стъклената витрина зееше отворена, а Скиптърът се въргаляше по земята, напълно забравен от тримата биещи се мъже.
	— В следващия момент, в който изключа болката — прошепна момичето в ухото на Ремит, — ни телепортираш на същото поле, до което ни изведе предния път, или ще накарам Нефариан Серпин да те убие. Ясно ли е?
	Ремит изгъргори нещо, което приличаше на „да“.
	Валкирия протегна ръка, Скиптърът полетя към нея и пръстите й го стиснаха.
	— Скълдъгъри! — изкрещя момичето.
	Скълдъгъри беше твърде зает да удря Венгос и дори не се и огледа, но Серпин незабавно заряза битката. Момичето го изгледа злобно, но му подхвърли Скиптъра, за да си освободи ръцете.
	Замахна със сенките към Венгос и го улучи право в гърба. Баронът се извъртя, очите му проблеснаха жълти и Валкирия усети как цялото й тяло започва да вибрира. Усещането изчезна, когато Скълдъгъри изрита барона в коляното. Венгос изкрещя, залитна и скелетът използва възможността да се дръпне по-далеч от него. Ръката на Валкирия изведнъж я заболя.
	Вратата зад трона зейна и в залата влязоха Лорд Вайл и Меволент.
	Вайл се закова на място, главата му се наклони настрани по познат начин. Скълдъгъри му помаха лекичко, после скочи във въздуха и се понесе като снаряд право към Валкирия. Момичето изключи болката и Ремит въздъхна от облекчение.
	— Телепортирай! — заповяда момичето, облечените в ръкавица пръсти на скелета се впиха в рамото й и после всички се озоваха вън, под открито небе, на познатото поле под нощното небе, Ремит на колене, отражението — от дясната й страна, Серпин, стиснал Скиптъра и…
	— Това — продума Скълдъгъри, увиснал във въздуха над рамото й, — стана точно навреме — нозете му стъпиха на земята. — Всички сме горди от уменията си за организиране на бягство.
	— Аз съм си горд от моите умения — обади се Серпин и изтри с ръкав кръвта от сцепената си устна.
	Валкирия включи отново болката, Ремит се задави и пак се затресе.
	— Ръката ме боли — каза момичето на скелета. — Имаме около трийсет секунди.
	Отражението я стисна още по-здраво.
	От мрака наоколо се отделиха фигури. Най-напред пред очите им изплуваха Чайна и Страха.
	— Изумително — рече Чайна. — Успяхте.
	— Благодарение на теб — отговори скелетът. — Много сме благодарни, за всичко, което направи за нас, но нямаше нужда да рискуваш да идваш чак дотук.
	— Толкова много магьосници загинаха на това поле само преди двайсет и четири часа — отвърна красавицата. — Кръвта им още не е засъхнала. Лепне по обувките ми. Видяхте ли Мериторий?
	— Да — отвърна Валкирия. — Не искаше да знае нито какъв ни е планът, нито какъв може да стане. Жив е и е в забележително добро настроение за човек, окован за стена надолу с главата.
	Чайна се усмихна.
	— Хубави новини. Ще е ужасно, ако Меволент си изкара гнева върху стареца. Мериторий е добър човек. Не успяхте да убиете Меволент, нали?
	— За съжаление не — рече скелетът.
	— Жалко — промърмори Чайна. — Може ли да погледна Скиптъра?
	Серпин пристъпи и й подаде оръжието.
	— Ъм — обади се Валкирия. — Имаме само няколко секунди…
	— Знам — отвърна Чайна, оглеждайки Скиптъра от всички страни. — О, прекрасен е. Точно такъв си го представях.
	Скълдъгъри пристъпи и протегна ръка.
	— Така е. Жалко само, че не действа тук.
	Чайна кимна разсеяно:
	— Все още.
	Скълдъгъри посегна към револвера, но същността на Страха изхвърча с писък от гърдите на стопанина си и се блъсна в скелета. Скълдъгъри се претърколи, Валкирия инстинктивно сграбчи сенките, но отражението сложи ръка на рамото й и я спря. Чайна дори не беше вдигнала очи от Скиптъра, но магьосниците, дошли с нея, бяха готови за атака. Дори Серпин се беше наредил сред тях, протегнал червената си потръпваща ръка. Валкирия остави сенките да се разсеят и вдигна ръце в знак, че се предава.
	Скълдъгъри се изправи на крака. Същността ръмжеше и тракаше със зъби над главата му, но той не й обърна внимание, съсредоточил се изцяло върху Чайна.
	— Докато Меволент е жив, Скиптърът е безполезен за теб.
	— Меволент няма да живее вечно — отвърна магьосницата и най-сетне вдигна към него своите сини, сини очи, — особено сега, лишен от любимата си играчка. А когато умре и аз седна на трона, никой няма да смее да спори с дамата, която държи Скиптъра.
	Светът затрепка.
	— Скълдъгъри — повика го Валкирия и стисна здравата ръка на отражението.
	Скелетът се поколеба.
	— Чайна, Скиптърът ни трябва. Когато свършим работа с него, ще ти го върнем.
	— Това е риск, който не мога да поема.
	— Скълдъгъри!
	Скелетът, цял скован, пристъпи към момичето. Светът затрепка пак и пак, после ръката му легна на рамото й.
	— Не се връщайте повече тук — предупреди Чайна. — Ако отново ви видим, ще ви убием.
	А после Чайна и останалите изчезнаха и Валкирия се озова насред поле в собствената си реалност, със Скълдъгъри и отражението, застанали от двете й страни.
	— Проклета да е тая жена — рече Скълдъгъри меко.


>	48.
>	Дилемата на Китана

	За първи път от седмици Китана беше изплашена.
	Оставила Дорън да играе на някаква видеоигра, беше излязла да полети и да потърси Шон, доверявайки се на инстинкта си да я поведе в правилната посока. Безграничната тъпота на Дорън вече й лазеше по нервите. Шон поне можеше да мисли сам. Летеше над облаците, чувствайки, че се приближава все повече и повече до изгубения член на групата им. Най-сетне долетя до някакво забутано градче насред нищото, клекнало до заблатено езеро, заобиколено от мъртви дървета. Приземи се на едно хълмче, от което се откриваше отлична видимост. На края на градчето имаше ниска кръгла сграда. Китана ясно чувстваше Шон. Той беше някъде наблизо. Както и Елси. Китана усещаше и нея, и устата й се изкриви от гняв. Тъпата дебела грозна Елси. Вечното присъствие. Вечно се мотаеше с тях, влачеше се подире им, още откакто бяха деца. Нямаше отърване от нея. Лепнала се беше като лоша миризма.
	Китана още стоеше на хълма, когато четирима души в роби се появиха и увиснаха във въздуха пред входа на кръглата сграда. Китана знаеше кои са. Не, че знаеше имената им. Не знаеше нито имената им, не знаеше нищо за живота им. Но разпозна онова, което всички те споделяха. Тези хора бяха посетени от Аргедион, точно както и тя.
	А миг по-късно вратите на сградата се отвориха и той излезе. Аргедион.
	Русокосото момиче го позна, нищо че не можеше да различи лицето му от такова разстояние. Присъствието му беше категорично. След него излязоха още някакви хора. Почувства Елси, но с удоволствие не й обърна никакво внимание. Съсредоточи се върху Аргедион, който също се издигна във въздуха и четиримата магьосници в робите го наобиколиха. Китана се усмихна от радост.
	А после от четиримата се отделиха кълба светлина и потънаха в тялото на Аргедион, а по начина, по който четиримата рухнаха надолу, Китана разбра, че са мъртви, още преди телата им да докоснат земята.
	Момичето гледаше и гледаше. В случилото се нямаше никаква логика. Тя залегна, за да не я види Аргедион. Не искаше да я вижда. Не искаше да й стори същото, каквото беше сторил на тези четирима магьосници. Китана полетя, колкото сили имаше, все по-бързо, убедена, че Аргедион я преследва. Но всеки път, когато се обръщаше през рамо, виждаше само пусто синьо небе.
	Прекара часове в полет, докато се изтощи. Най-сетне се върна в къщата, в която се криеха сега. Поколеба се, преди да отвори вратата, ужасена, че Аргедион може да я чака вътре.
	Вместо това завари Дорън, все така зает с нелепата си видеоигра.
	Разказа му какво е видяла и чак тогава си позволи да седне.
	— Той ги уби — каза Китана. — Уби ги като мухи. Както си летяха, изведнъж… _бум!_
	Дорън се ококори.
	— Експлодираха?
	— Не, идиот такъв! Паднаха мъртви.
	Дорън сви рамене.
	— Щеше да е по-яко, ако бяха експлодирали.
	— О, Господи Боже, може ли поне веднъж да помислиш малко? Той ги уби. Нямаше нужда дори да маха с вълшебна пръчица или нещо такова, те просто паднаха мъртви. За него това не представляваше никакво усилие. Може да убие и нас по същия начин.
	— Че защо ще иска да ни убива?
	— Защото, когато експериментът му приключи, вече няма да има нужда от нас. Ще ни убие, защото срещу него нямаме шанс.
	— Аргедион няма да ни убие. Той ни направи такива, каквито сме. Нали го чу как ни нарече. Негови _деца_. Няма да убие децата си.
	— Той не ни нарече _негови_ деца, нарече ни просто _деца_. Той не ни е съюзник, Дорън. Единствените ни съюзници сме си самите ние.
	Момчето примигна тъпо.
	— Е, какво ще правим тогава?
	— Ще трябва ние да убием _него_.
	— Как?
	— Ти как мислиш, гений? С магията, която ни е дал. Ще го изненадаме, ще го нападнем и ще го разкъсаме на парчета.
	— Както го казваш, звучи много лесно.
	— Защото ще е лесно. Няма да смята, че ние сме заплаха за него, ще бъде спокоен с нас. Ние му дължим всичко. Няма да очаква да го нападнем.
	— Може ли… да си довърша първо играта?
	Китана го погледна, взря се в широкото му глупаво лице и изведнъж закопня за компанията на Шон.
	— Разбира се — рече. — Можеш да си довършиш играта.
	Дорън въздъхна облекчено и продължи да играе. Китана се зачуди дали да не му смачка черепа с юмрук, но после се насили просто да иде в съседната стая. Кретен. _Кретен._ Повече от всякога имаше нужда от Шон, имаше нужда от чувствителността му, която да компенсира тъпото мъжкарско излъчване на Дорън.
	И в този момент Шон с препъване влезе през задната врата. Вторачи се в Китана, сякаш не можеше да повярва, че я е намерил.
	— Време беше да се върнеш — рече му момичето. — Имаме задача. Ще убием Аргедион. С нас ли си?
	— Аз… Китана, тъкмо избягах от магьосническия арест, не знам дали съм…
	Китана го загледа злобно.
	— Проклет да си, Шон, спри да мрънкаш! Не можем да отлагаме, защото не знаем колко време ни остава. Ще убием Аргедион, при това възможно най-скоро. Ако малката ти чувствителна душичка не може да го понесе…
	— Ще го понеса — предизвикателно отговори Шон.
	Китана му се усмихна сладко.
	— Знаех си, че мога да разчитам на теб.


>	49.
>	Сделката

	Скълдъгъри измести въздуха и повдигна отражението до прозореца на стаята на Валкирия, а момичето го пое отвътре. То буквално увисна в ръцете й и момичето го стисна здраво, за да го задържи на крака.
	— Извинявай — промълви отражението.
	Валкирия махна на Скълдъгъри и той се върна да я чака в колата. Момичето помогна на отражението да стигне до огледалото, но в този момент то спря и се поколеба. Валкирия разбра, че иска да го остави да пристъпи само през стъклото.
	— Искам да ти благодаря — каза отражението, — че се върна за мен.
	Валкирия не отговори.
	— Много хора въобще не биха си дали този труд. Не биха рискували така. Просто щяха да ме зарежат в оная дупка. Радвам се, че ти не си от тези хора. Радвам се, че ме спаси.
	Спасила ли? Отражението стоеше пред нея, смазано от бои и осакатено.
	— Аз съм виновна — отвърна Валкирия. — Трябваше да остана с теб. Трябваше да те послушам, а не да се забърквам в неприятности. Ако те бях послушала, това нямаше да стане.
	Отражението поклати глава.
	— Ти се върна за мен. Само това има значение.
	— Те са те _изтезавали_.
	— А ако ти ми позволиш, ще блокирам спомените за това — отражението я погледна с отвореното си око. — Повярвай ми, Валкирия, не искаш тия спомени в себе си…
	Валкирия преглътна.
	— Благодаря ти.
	— _Аз_ ти благодаря… Просто имах нужда да ти кажа всичко това. Нищо повече.
	Отражението пристъпи в огледалото, момичето докосна стъклото и всичката кръв и рани на отражението изчезнаха, и то придоби вида на Валкирия, застанала в стаята, докато спомените му постепенно се избистриха в главата й. Спомни си как посяга към отражението там, на полето, докато хора умираха край тях, после си спомни как _е_ отражението и как посяга към Валкирия. После се видя през неговите очи как изчезва, после някой я вдигна насила на крака и я помъкна към Шлепа с останалите затворници, а после — нищо.
	Валкирия осъзна, че трепери.


	Когато Валкирия слезе в кухнята, майка й препичаше филийки за Алис, а самата Алис седеше на пода и се усмихваше широко. Валкирия я вдигна на ръце.
	— Добро утро! — каза й, а момиченцето се разкикоти.
	Майка й се обърна. На лицето й беше изписана изненада и… още нещо. Нещо друго.
	— Не те чух да си влизаш. Добре ли прекара?
	— Да — отвърна Валкирия. — Весело беше. Не се скъсахме да учим, де.
	— А, не се тревожи. И без това напоследък учиш много.
	— Аз съм си такава — много уча! — смръщи се леко Валкирия. — Всичко наред ли е?
	— Да. Съвсем наред. Всъщност… — майка й се поколеба, после се обърна цялата към момичето и се усмихна тъжно. — Съкратиха ме от работа.
	— Какво? Мамо…
	— Няма нищо, няма нищо! Знаех, че рано или късно ще стане така. Всички колеги знаехме. В цялата страна банковите клонове затварят, беше въпрос на време преди и ние да затворим. Другите от отдела са в по-лошо положение. Поне Дез все още има фирмата, а и аз бездруго работех само три дни в седмицата, за да се гледаме с малката госпожица…
	— А и разполагаме с парите на Гордън — напомни й Валкирия.
	Майка й поклати глава.
	— Те са твои. Той ги остави на теб.
	— Да, но са и ваши, как иначе!
	Майка й отново се обърна с гръб и започна да маже масло на филийката.
	— Не, нещата не стоят така.
	Валкирия се засмя.
	— Разбира се, че стоят точно така. Гордън не остави парите на мен лично, остави ги на всички ни. Не ме интересува, че на оня лист хартия е написано само моето име. Всичките хонорари от книгите му и прочее, всичко е наше, а не мое.
	— Много мило от твоя страна, дете, но нямаме нужда от тези пари. На мен ми дадоха обезщетение, Дез има фирмата…
	— Има фирмата, но няма достатъчно работа. През повечето време татко играе голф, мамо, а дори не знае правилата.
	Майка й помълча, после кимна.
	— На игрището го мразят…
	— Татко притежава строителна фирма, ти работиш в банка. Когато бях малка, това беше идеалното положение на нещата, но през последните години стана точно обратното. Сериозно ли смяташ, че не съм забелязала колко ни е трудно напоследък?
	Майка й се усмихна.
	— Понякога е трудно човек да прецени дали си забелязала нещо.
	— Е, забелязала съм, но нищо не казвах, защото мислех, че ти си знаеш, че всичко, което ми остави Гордън, е и ваше и бях спокойна. Помисли, пукало ли ми е някога на мен за пари? Единственото, което ме интересува, е вие вкъщи да сте щастливи, здрави и в безопасност.
	Майка й пое дълбоко дъх. Прииска й се да я прегърне, да сподели както трябва с нея този момент, но времето я притискаше, а Скълдъгъри чакаше вън.
	— Ето — рече момичето и подаде Алис на майка си, — вземи сестра ми и й обясни, че когато порасне, може да постъпи в най-елитния университет в света. Защото парите не са проблем.
	Очите на майка й се напълниха със сълзи.
	— Толкова си добра, Стеф.
	— От време на време — усмихна й се Валкирия и излезе от кухнята. На секундата потисна горчивото съжаление, че оставя майка си. Ще я прегърне по-късно, когато е сигурна, че светът няма да се обърне наопаки. Върна се в стаята си и пусна отражението да излезе от огледалото. То вече изглеждаше много по-добре. Валкирия му даде дрехите си, после навлече черните си панталони и обу ботушите. Отражението й подхвърли черната тениска и Валкирия облече и нея.
	— Искам си куртката — изръмжа.
	— Ще си я вземеш — успокои я отражението. После добави — Ще прегърна майка ти вместо теб.
	Валкирия се усмихна тъжно и скочи през прозореца. Скълдъгъри я взе с Бентлито и двамата поеха към Роърхейвън. Валкирия едва забеляза пътя. Мислеше само за майка си, за татко си и за малката Алис.
	Скълдъгъри рязко наби спирачки.
	— Оу! — изпротестира Валкирия. — Това пък какво беше? Вдигна очи и видя Китана, Шон и Дорън, застанали насред главната улица на магьосническия град. Скълдъгъри угаси двигателя и двамата излязоха от колата.
	— Здрасти — поздрави Китана. Шон изглеждаше притеснен, но Дорън се хилеше нагло.
	Без да бърза, Скълдъгъри извади револвера, запъна ударника и се прицели.
	Китана се засмя.
	— Чакай, чакай — каза. — Дошли сме да поговорим, така че, моля те, не стреляй по нас. Знаеш, че не можеш да ни нараниш, ама тия работи гърмят така силно!
	Револверът дори не трепна. Китана сви рамене и се обърна към Валкирия.
	— Така, както лошо ме гледаш, май нещо ми се дразниш, а?
	— Носиш моята куртка.
	— На мен ми стои по-добре, не мислиш ли?
	— Преди тая история да приключи — отвърна Валкирия, — ще съм си я взела обратно.
	Усмивката на Китана стана още по-широка.
	— Опитай, де. Нямам нищо против.
	— Може ли да минем към въпроса? — обади се Шон и пристъпи напред. — Дошли сме с едно предложение.
	— Казвайте — отвърна скелетът.
	— Нали искате да спрете Аргедион? Е, и ние искаме същото.
	Скълдъгъри свали оръжието.
	— Защо?
	— Не е твоя работа — остро се сопна Дорън. — Достатъчно ти е да знаеш, че единствено ние сме достатъчно силни да се справим с него. Вие със сигурност не сте хората за тая работа. Нито един от вас не е достатъчно могъщ. Аргедион може да ви унищожи с едно махване на ръката.
	— След като сте толкова силни, за какво сме ви притрябвали ние? — попита Скълдъгъри. — Защо вече не сте се разправили с него?
	— Смятаме, че вие можете да му отвлечете вниманието — каза Китана, ухилена. — После, докато той е зает да ви се смее, ние идваме и го застрелваме в гръб. Искам да кажа, ние сме си силни, но Аргедион си е Аргедион.
	— Не знам — бавно отговори Скълдъгъри. — Така, както го казвате, ми се струва, че ние само ще си стоим настрани и ще ви гледаме как водите истинската битка. А като свършите, само ще почистим след вас.
	— Вие сами нямате шанс — намеси се Шон. — Ако Аргедион ни убие, убива единствените хора, които биха могли да му навредят. Какво ще кажете?
	— Трябва да се видим със старейшините и да го съгласуваме с тях — каза скелетът. — Можете да почакате в Убежището, докато Съветът вземе решение.
	Шон се засмя.
	— Та да им отнемете силите, както направихте с мен? Покорно благодаря, ще си останем отвън.
	— Как мога да ви имам доверие, че няма да нараните никого?
	— Защо ни е да нараняваме някого тук? Тук хората ни обожават.
	— Бягайте — обади се Китана. — Питайте шефовете си. Ние ще чакаме.
	— И не убивайте никого — настоя Скълдъгъри.
	Китана му намигна.
	— Обещавам.
	Кордон от секачи обгради трите деца, пропуснаха само Скълдъгъри и Валкирия, които влязоха в Убежището. Посрещна ги Типстаф.
	— Къде са? — попита Скълдъгъри.
	— В Залата на Усилвателя — отвърна Типстаф. — Секачите искаха да ги евакуират, но те отказаха.
	— Типично.
	Когато слязоха, завариха разгорещен спор между Гастли и Сълт. Силовото поле беше изчезнало и навсякъде сновяха магьосници, човъркащи останките от Бурята и оглеждащи празния Куб, който продължаваше да се върти вътре в Усилвателя.
	Ревъл изникна до лакътя на Валкирия.
	— Слава Богу, че се върнахте — рече й меко. — Тук нещата са доста напрегнати.
	Скълдъгъри го погледна.
	— Ламент?
	Ревъл се поколеба.
	— Мъртъв е. Аргедион си взе силата обратно от всички, освен от Китана и дружките й. Така смъртните се върнаха в нормалното си положение, но за Ламент и останалите това се оказа твърде много.
	Очите на Валкирия се разшириха.
	— Чакай, всички ли са мъртви? И Ленка ли?
	— Съжалявам.
	Очите на момичето се плъзнаха към мястото, където за последен път беше видяла Ленка Базаар, увиснала във въздуха зад силовото поле. Още един изгубен приятел. Още едно име в списъка.
	— Взехте ли Скиптъра? — попита Ревъл.
	— У нас беше — отвърна Скълдъгъри. — В ръцете ни. Само че Чайна Сороуз в онази реалност заслужава точно толкова малко доверие, колкото и нашата си Чайна.
	Ревъл изруга под нос.
	— Детектив Плезънт — повика Сълт и закрачи към детективите, следван по петите от Гастли. — Може би вие ще ми дадете ясен отговор. По всичко изглежда, че тук никой не знае къде е Върховен маг Стром. Трудно ми е да повярвам, че са го изгубили като връзка ключове.
	— Не сме го изгубили — каза Гастли, явно не за първи път. — Той е в делова среща с мадам Мист.
	Сълт се извъртя към шивача.
	— Среща по какъв въпрос? Какво може да е толкова важно, че да го откъсне за толкова дълго от тежката криза, която назрява тук.
	— Криза, в чието разрешаване той няма думата — напомни му Гастли.
	— При все това, вие отново не можете да ми дадете ясен отговор.
	— Той е в — натърти Гастли — _делова среща_.
	Думите наоколо се сливаха в бял шум. Валкирия пет пари не даваше. Ленка беше мъртва, а те спореха за политика! Изведнъж всичко рязко се изясни в главата й. Планът на Аргедион, цялото това Лято на светлината, трябваше да бъде ликвидирано, преди да е отнело още невинни животи.
	— Господа — прекъсна спора Ревъл, — сега не е време за това. Господин Сълт, оценявам приноса ви, но сега наистина ще трябва да настоя да се върнете в отделената ви квартира и да ни оставите да се справим с онова, с което трябва да се справим.
	— Никъде не мърдам — отговори Сълт. — Аз съм упълномощен представител на Върховен маг Бисахалани. В това си качество съм и упълномощен представител на Върховния съвет. А тъй като не можем да открием никъде Върховен маг Стром, единствен аз мога да ви съобщя какво решение беше взето.
	— Решение?
	— Не виждам Скиптъра на Древните в ръцете на детектив Плезънт. Да приема ли, че мисията за придобиването на споменатото оръжие е била неуспешна? Не си давайте труд да ми отговаряте, разбира се от само себе си. Което пък означава, че в момента трябва да се справим с четири супермощни заплахи, а единственото, което — по мое мнение — можем да използваме като оръжие срещу тях, е самият Усилвател.
	Валкирия се смръщи неразбиращо.
	— Какво?
	— След като Аргедион уби предателите, силовото поле падна и вече имаме достъп до Усилвателя — рече Сълт.
	— Предатели? — отекна Валкирия. — Те не бяха предатели! Аргедион ги контролираше.
	Сълт поклати глава.
	— Той може и да ги _манипулираше_, но аз съм убеден, че четиримата магьосници бяха напълно наясно със собствените си…
	Валкирия се хвърли върху него.
	— Ленка не беше предателка!
	Ревъл я прегърна през кръста, а Гастли откъсна ръцете й от яката на Сълт, докато американецът, залитайки, се дръпна назад. Валкирия се мяташе в ръцете на старейшините, а на лицето на Сълт се изписа открит гняв и той отново направи крачка напред, стиснал юмруци.
	— Уверен съм — произнесе Скълдъгъри с тон, от който всички присъстващи замръзнаха на място, — че нямате ни най-малкото намерение да ударите партньорката ми.
	Гастли и Ревъл бавно пуснаха Валкирия, а юмруците на Сълт се отпуснаха.
	— Не… Разбира се, че не — рече американецът. — Поднасям извиненията си, както за това, че си изпуснах нервите, така и за намека, че хората от екипа на Тайрън Ламент са виновни за случилото се.
	Валкирия с усилие потисна порива да му смачка физиономията.
	— Върховният съвет иска от нас да използваме Усилвателя, за да увеличим стократно силите на техните магьосници — обясни най-сетне Гастли. — Въпреки факта, че ние дори не знаем какво може да причини машината на жив човек. Възможно е и да ги убие. Още по-лошият вариант е, че от безмерната сила може да изгубят ума си и _те_ да избият _нас_.
	— Не мисля, че имаме избор — намеси се Сълт. — Китана и приятелите й са буквално на прага ни.
	— А с тях разговаряхте ли? — намеси се Скълдъгъри.
	Ревъл го изгледа:
	— С кого да сме разговаряли?
	— С Китана и приятелите й. Защото ние с Валкирия разговаряхме. Предлагат сделка. Ние ще отвлечем вниманието на Аргедион, ще го изтощим, а те ще нападнат след това и ще го довършат.
	— Че защо изведнъж им се прииска да убият Аргедион? — попита Сълт. — Те какво печелят?
	— Безопасност — отвърна скелетът. — Те са единствените магьосници, които могат да му навредят, като обратното също важи — единствено той има сили да навреди на тях. Боят се, че ще им вземе силите, както стори с Ламент и останалите.
	— Могат ли да го извършат? — попита Гастли. — Могат ли да го убият?
	— Мисля, че да — отговори Скълдъгъри. — Ние ще трябва да разсеем Аргедион и да хвърлим срещу него всичките си сили, за да го забавим.
	— Някакви идеи как да стане това?
	— Най-лесното е да го примамим в капан.
	— А втората част от плана? Там, където го нападаме достатъчно енергично, че да го забавим?
	Скълдъгъри махна с ръка към Бурята.
	— Познаваме някои доста умни хора, нали? Сигурен съм, че няма да им трябва много време, за да превърнат това в оръжие.
	— А ако планът проработи? — намеси се Ревъл. — Ако Аргедион загине, Китана и дружките й ще останат пак наша грижа.
	Скълдъгъри се поколеба.
	— Тук вече цялостният ни план трябва да претърпи някои модификации. По принцип, ние се надявахме, че ще можем да затворим Аргедион отново в Куба. Усилвателят може да държи клетката заредена вечно, така че Аргедион никога вече няма да може да се измъкне на свобода. Това решение би удовлетворило всички. Но сега, с всички нови факти, които станаха ясни в последно време, подобен финал вече не е вариант.
	— Трябва да го убием — обобщи Валкирия. Всички очи се обърнаха към нея. Гастли изглеждаше определено шокиран. — Налага се — продължи момичето. — Той уби Ленка. Уби Ламент, а и кръвта на всеки, когото Китана и компания убиха междувременно, също е по ръцете на Аргедион. Първи май сме вече. Ако не го спрем, Лятото на светлината започва днес.
	Ревъл се обърна към Скълдъгъри.
	— Ти съгласен ли си? Искаш ли да го убиеш?
	— Не — отвърна скелетът. — Искам _те_ да го убият. Китана и другите. Преди няколко дни Аргедион спомена нещо, по което съдя, че смъртните, които е заразил с магия, ще запазят силите си, само докато той е жив. Ако умре, техните способности умират с него.
	— Значи, ако Китана и другите го убият… на практика режат клона, на който седят.
	— Сигурен ли си? — попита Ревъл.
	— Относително сигурен — рече Скълдъгъри.
	Ревъл погледна Гастли и шивачът въздъхна:
	— Това може да е единственият начин — рече. — Как смятаме да процедираме?
	— Тук идват другите лоши новини — продължи Скълдъгъри. — За да сме сигурни, че Китана и момчетата ще могат да се справят, ще се наложим да увеличим _техните_ сили.
	— Искаш да сложим _тях_ в Усилвателя?
	— Само така ще сме сигурни.
	— Ами ако след процедурата изгубят ума си? — попита Сълт.
	— Да станат по-луди, отколкото са сега ли? Мисля, че можем да поемем този риск. Ако Усилвателят ги убие, какво пък, един проблем по-малко за нас. Ако проработи, ще ни помогне да направим каквото трябва, за да се справим с Аргедион.
	Раменете на Ревъл увиснаха.
	— Някак си съм приел за неофициално правило в живота си да не давам допълнителни сили на психопати.
	— Те ще останат силни, само докато убият Аргедион. Когато той умре, ще се превърнат отново в съвсем нормални тийнейджъри.
	— И тогава ще мога да ги удрям на воля, нали?
	— Ти си Върховен маг, ще можеш да си правиш, каквото поискаш.
	— Искам да ги удрям.
	— Знаеш ли — обърна се Гастли към Скълдъгъри, — за човек, който мрази плановете, ги кроиш доста смислени.
	— Ами, да, в известен смисъл — отвърна скелетът, — в интерес на истината, шансът някой от тези планове действително да сработи е уникално малък.
	Ревъл поклати глава.
	— Наистина е време да се научиш в кой момент трябва да спреш да говориш.


>	50.
>	Свръхсили

	Скълдъгъри беше прав за всичко, но той най-често беше прав, когато ставаше дума за бойни планове. Ревъл свика всички от Отдела по научна магия, събра ги в Залата на Усилвателя, магьосниците-учени огледаха Бурята и след половин час излязоха с предложение как да я превърнат в оръжие в рамките на кратките срокове, с които разполагаха. После се заеха да разглобяват Бурята на съставните й части, да ги нагодят и да премислят нещата в крачка. Беше много, ама много скучно и Валкирия много бързо изгуби интерес.
	Сръчка Скълдъгъри с лакът.
	— Забележително, нали? — рече й той.
	— Да — излъга момичето. — Значи, смяташ, че да примами Аргедион в капан няма да е проблем. Но ние дори не знаем къде е той в момента.
	— Не е нужно да знаем. Ние притежаваме нещо, което той иска.
	— Кое е това нещо?
	Скелетът я погледна и се поколеба, преди да отговори.
	— Ти нали обичаш баба си?
	Валкирия сбърчи чело.
	— Няма да даваме баба на Аргедион!
	— Не, просто отбелязвам, че ти си я обичаш. Тя е възрастна жена и ти я обичаш.
	— Е, и?
	— Ами, на този етап от разговора просто искам да осъзнаеш, че баба ти може и да е възрастна и ти да си я обичаш, но едновременно с това тя е и една силна и интелигентна жена.
	— Моля те, не ми казвай, че си влюбен в баба ми.
	Скелетът въздъхна.
	— Ще използваме Грета Дапъл, за да примами Аргедион да влезе в капана.
	— Това какво общо има с моята баба?
	— Нищо, просто исках да ти изтъкна, че няма нужда възрастните хора да бъдат галени с перце.
	— Напротив, някои от тях трябва да бъдат галени именно с перце.
	— Добре, някои от тях да, но не и баба ти. Освен това… Окей, изгубих си мисълта. Ето какво не искам да става: не искам да бъркаш Грета Дапъл с баба си.
	— Как въобще бих могла да ги объркам?
	— Не знам. Просто реших, че има опасност това да стане. Помислих си, че ако започнеш да гледаш на Грета като ни някакъв заместител на обичната си баба, няма да ти бъде приятно да видиш как я използваме за примамка.
	— Баба е още жива.
	— Знам.
	— Не ми трябва неин заместител.
	— Окей. Значи нямаш нищо против идеята да използваме Грета като примамка?
	— Разбира се, че нямам. Ленка е мъртва заради лъжите, които Грета ни наговори. Може да е вярвала, че ни лъже за добро, но това не променя фактите.
	Типстаф приближи забързано. Изглеждаше по-измъчен от обикновено.
	— Извинете ме, детективи, чудех се дали някой от вас няма да има възможността да отдели минутка да се справи с един малък… проблем в Медицинското крило.
	— Аз ще отида — отвърна бързо Валкирия. — Имам нужда нещо да ме разсее от тоя разговор.
	И пое след Администратора към стълбището.
	— Благодаря ти — рече й Типстаф. — Разни странни… шумове се чуват от отделението на доктор Най. Шумове като от борба, струва ми се.
	— Сигурно правилно ти се струва — отвърна Валкирия.
	— Надявам се, че нямаш нищо против, че те повиках. Знам, че някои хора доста се изнервят, когато доктор Най е наблизо.
	— Не и аз — отвърна Валкирия. — Всяка възможност да заплаша доктора със сила е добре дошла.
	Типстаф я остави на последната стълбищна площадка и момичето продължи сама към отделението. Влезе в кабинета, без да чука, и завари Най надвесен над микроскопа си.
	— Докторе — поздрави го. — Чух, че имате някакъв проблем тук.
	Създанието вдигна поглед.
	— Проблем? Няма такова нещо. Съжалявам, че знам за какво…
	От съседната стая долетя трясък. Валкирия повдигна вежда и закрачи право натам. Най цял се разгъна и й препречи пътя.
	— Отстъпете, докторе — рече момичето и сенките се заизвиваха между пръстите й.
	— Детектив Каин, уверявам ви, тук не става нищо нередно. Просто ще бъде загуба на вашето безценно, безценно време, ако ви…
	— Отстъпете. Няма да повтарям.
	Най се поколеба, поклони се и се дръпна от пътя й. Момичето почти беше стигнало вътрешната врата, когато създанието заговори:
	— Предложението беше твърде примамливо, за да го пропусна.
	Валкирия се обърна.
	— Какво?
	— Възможността. Процедурата. Никога преди не съм извършвал подобна. Исках да проверя дали мога да се справя. Исках да видя какво ще се случи със съзнанието, с мозъка… с душата. И я извърших успешно, при това неведнъж, а цели два пъти. Две успешни процедури.
	Нов трясък.
	— Какво сте направил, докторе?
	— Казано просто? Мозъчна трансплантация.
	— Моля?
	— Две мозъчни трансплантации. Двете жалки тътрещи се зомбита дойдоха при мен преди година и аз ги отпратих. Но сега се върнаха и като погледнах тъжните им гниещи лица, почувствах нещо, което не бях усещал с години. Жал. Дожаля ми за тях.
	— Говорите за Скейпгрейс?
	— Скейпгрейс, да, и онзи идиот, с когото движат заедно. От Скейпгрейс беше останала една глава в буркан, а дружката му се доказа като първокласен идиот. Затова се съгласих да им намеря нови тела, здрави нови тела, и да трансплантирам мозъците на зомбитата в тях.
	— Вие сериозно ли? Тия двамата пак са тук, при това и нови тела? Откъде ги взехте изобщо?
	— Телата ли? Дарени са на науката. Мога да ви покажа документите, ако желаете.
	Нов трясък и вик.
	— Извинявам се за шума — продължи Най. — Трябва да се научат да координират движенията си. Нужно им е известно време да привикнат.
	— Това е лудост — рече Валкирия. — Сериозно ли ми казвате, че… значи извадихте мозъците им и… Може ли… да ги видя?
	— Ъм… Детективе, това е личен, интимен момент и за двамата оперирани. Сигурен съм, че разбирате нуждата им от…
	Един мъж, стиснал чаршаф, увит около кръста му, отвори с трясък вратата и залитна навън, а Валкирия се ококори.
	— Леле! — възкликна момичето, а мъжът се блъсна в една маса. Беше висок, с пясъчноруса коса, а телосложението му беше великолепно. — Няма начин! — продължи Валкирия. — Скейпгрейс?
	Мъжът я изгледа и поклати отрицателно глава. Тогава от вътрешната стая изхвърча жена, нахвърли се върху мъжа, двамата паднаха и се затъркаляха по пода.
	— Дай си ми го! — пищеше жената. — Дай си ми го!
	Най се засуети.
	— Господин Скейпгрейс, много добре _знаете_, че процедурата не може да бъде повторена, разлагането на мозъците ви е в твърде напреднал стадий.
	— _Ти! Ми! Даде! Грешното! Тяло!_
	— Признавам грешката си — отвърна Най. — Но и вие не направихте избора си достатъчно решително. Казахте, че женското тяло ви забавлява. Приех това за одобрение.
	— Господарю — издърдори красавецът с невероятното тяло, докато жената продължаваше да го налага, — моля ви…
	Възможно най-безшумно, Валкирия се заизмъква заднешком, после се обърна, излезе си и ги остави да се оправят сами.
	Намери Гастли в един съседен коридор. Шивачът я видя и я повика.
	— Трябва ми помощта ти — рече й тихо.
	— Какво трябва да направя?
	— Просто да стоиш до мен. Да изглеждаш красива. Да участваш в разговора.
	— Какъв ще бъде този разговор?
	— Разговор, който ще завържем, след като заведа Сълт долу да види какво сме направили с Върховен маг Стром. Иска ли ти се да ми помогнеш.
	— Ревъл ли ти възложи тая задача?
	— Той. Не е ли мило от негова страна?
	Млъкнаха, когато към тях приближи Сълт, Гастли се обърна и поведе триото към ареста. По пътя никой не проговори, но когато видя килиите, Сълт се стегна.
	— Защо ме доведохте тук? — попита той с такъв вид, сякаш се канеше да побегне. Гастли не отговори. Вместо това отвори една от подсилените врати.
	Очите на Сълт се разтвориха широко.
	— Върховен маг? Но какво…? Какво става тук?
	Стром стоеше прав насред килията.
	— На вас на какво ви прилича, господин Сълт? Бях арестуван.
	Сълт се вторачи в Гастли.
	— Ама вие сериозно ли? Кой стори това? Арестували сте Върховен маг?!
	— Намерението му беше да възпрепятства и Съвета на старейшините, и цялото ни Убежище, затова беше арестуван и задържан под стража, докато…
	— Вие нормални ли сте? — избухна Сълт. — Имате ли представа какво сте направили?
	— Бяхме заплашени и противодействахме по съответния начин.
	— Затворили сте Върховен маг без причина!
	— Арестът беше напълно законен.
	— Фалшив арест, безпричинно задържане, отвличане, нападение срещу старейшина, възпрепятстване на правосъдието…
	— Възпрепятстване на какво? — засмя се Гастли. — Вие дойдохте при нас със заплахите си, с коварен план да завземете властта в Роърхейвън, а ние се защитихме от вас с мирни средства.
	— _Не може да постъпвате така!_
	— Ами, може, както виждате.
	— Това е лудост!
	— Довели сте господин Сълт да се присъедини към мен — обади се Стром със спокоен глас, — или най-после сте се осъзнали?
	— Имаме шанс да разрешим настоящата криза — каза Гастли. — Ще работим в съюз с тримата опасни тийнейджъри, ще организираме мощна атака срещу Аргедион, с която целим да го отслабим и разсеем, за да могат хлапетата да му нанесат смъртоносен удар.
	— Разбирам. А кое ви кара да смятате, че можете да се доверите на тези деца?
	— В момента те се боят от Аргедион — обясни Валкирия. — Само дето не знаят, че когато той умре, техните магически сили ще изчезнат.
	— И така ще сложите край на кризата — обобщи Стром.
	— Да — призна Гастли. — Точно затова съм тук.
	— Нима? — рече Стром.
	— Вие ни предложихте помощта си и сега бихме искали да се възползваме от предложението ви.
	Очите на Сълт за малко да изскочат от орбитите:
	— Моля? Искате помощта ни _сега? Сега_, когато безпричинно арестувахте Върховен маг Стром?
	— Да — потвърди Гастли.
	Сълт се разсмя, но Стром вдигна ръка и го спря.
	— Господин Сълт, моля ви. Старейшина Биспоук, действията на вашия Съвет бяха незаконни и враждебни по природата си.
	— Не съм съгласен.
	— Все едно е дали сте съгласен, но онова, което сторихте, съвсем спокойно може да прерасне във война между Убежищата, господине — една нечувана досега ситуация — Гастли кимна, а Стром въздъхна тежко. — Тази работа няма да остане така. Ако планът ви сработи и заплахата, която Аргедион представлява, бъде неутрализирана, добре, но след това ще си понесете последствията.
	— Ще мислим по този въпрос, ако оцелеем.
	— Хубаво — отвърна Стром. И си облече сакото. — Обещахме ви помощ и ще я получите. Засега.


	— Така — започна Бофин, изправил се пред всички в бялата си престилка и с крайно самодоволен вид. — Конструираната от Тайрън Ламент Буря представлява откритие, честно казано, изпреварило времето си. Един невероятно значителен проект, който днес предизвиква повдигане на вежди в цялата научна общност.
	Всъщност, човекът не се казваше Бофин. Валкирия не можеше да си спомни точното му име. Беше нещо дълго. Викаше му Бофин, защото той приличаше на Бофин.
	— За да превърнем Бурята в оръжие, трябваше да се придържаме към проекта на Ламент и просто да „пипнем“ тук-таме или, както се изрази моят добър приятел професор Лори, да _„погъделичкаме“_… — сред останалите присъстващи в бели престилки премина тих учтив смях — системата от релета и да ревизираме метода за доставяне на енергията в крайната точка. Всъщност, направихме Бурята мобилна. За целите на Ламент е бил достатъчен стол, на който да седи магьосникът, чиято енергия се е източвала в машината, но за нашите цели това вече не върши работа. Затова, позволете ми да ви представя новият и подобрен Източващ диск — и вдигна пред очите на всички нещо сребристо с пробити по него дупки.
	— Това е джанта — изтъкна Гастли.
	Бофин кимна.
	— А, да, в основата си, да.
	Ревъл притисна основата на носа си с пръсти.
	— Предлагате ни магически джанти?
	— Разполагахме само с няколко часа — защити се Бофин. — Използвахме каквото беше подръка.
	— Продължете — намеси се мадам Мист.
	Бофин се изкашля.
	— Източващият диск се свързва с кабел към самата Буря, която ние също пригодихме за нашите нужди.
	— Как точно я пригодихте? — обади се Скълдъгъри.
	— Отворихме я — отвърна Бофин, — монтирахме вътре насочващ накрайник, който да фокусира енергийния поток, но, за съжаление, той може да го насочва само в посока нагоре.
	— Отличен начин да заредим муха с магически сили — промърмори Гастли.
	— Приготвили сме шейсет Източващи диска — продължи Бофин. Така че за задачата са ни нужни поне шейсетима магьосника.
	— Поне?
	— Дисковете ще източват личната магическа енергия на индивида по същия начин, по който я е източвал столът на Ламент, само че сега процесът ще е по-интензивен и ще се реализира по-бързо. Шансът тялото на магьосника под Диска да бъде претоварено и да откаже е… значителен. Когато един магьосник припадне, ще е нужно друг веднага да заеме мястото му.
	— Значи, слагате ни тия дискове — обади се Ревъл, — те ни източват магическата енергия, събират я в пирамидата на Бурята и после тя я изстрелва право нагоре под формата на лъч.
	— Чиста енергия — кимна Бофин. — Точно така. По наши изчисления, силата на оръжието ще е толкова голяма, че ще може да спре за известно време дори същество като Аргедион. Ако приемем, че можете да го накарате да стои на едно място, докато го простреляме с лъча.
	— Това остави на нас — рече Скълдъгъри.
	— О, хубаво — отвърна Бофин, видимо облекчен.


	Атмосферата изстина значително, когато Китана, Дорън и Шон пристъпиха прага на Убежището. Въпреки протестите си, старейшините бяха преместени в съвсем друга част от сградата, единствено от съображения за сигурност. Низшият персонал беше изведен напълно от Убежището, така че единствените, които придружиха тримата тийнейджъри до мазето при Усилвателя, бяха Скълдъгъри, Валкирия и Бърнард Сълт. Шон беше нервен, но се мъчеше да го скрие, докато Дорън не спираше да се хили подигравателно. Само Китана изглеждаше искрено облекчена, когато им показаха Залата на Усилвателя.
	— Оо! — възкликна тя и изтича при Куба, който се въртеше вътре в Усилвателя. — Какво е това?
	— Нарича се „Кубът“ — отвърна Сълт. — Вътре беше затворен Аргедион, преди да се освободи.
	— Толкова е яко! — очите на момичето се бяха разтворили широко. — Погледнете го само, лети, блести и така нататък!
	Дорън извъртя очи, сякаш _него_ това не би могло да го впечатли.
	Скълдъгъри натисна бутон, две механични ръце се спуснаха, уловиха Куба и го преместиха вън от Усилвателя. Китана наблюдаваше процедурата запленена.
	— Какво става сега? — попита.
	— Кубът ще ни пречи — отвърна Скълдъгъри. — Когато свършим, ще го върнем вътре, но всъщност сме дошли само заради Усилвателя.
	Китана сбръчка носле.
	— Заради тая машина? Скука!
	— Какво прави Усилвателят? — обади се Шон.
	Скълдъгъри го погледна.
	— Ще увеличи магическите ви сили за достатъчно дълъг период от време, за да можете да победите Аргедион.
	— Ще ни направи още по-силни? — ахна Китана, забравяйки на секундата за Куба. — По-силни от сега?
	— Да, ще подобри способностите ви.
	Китана присви очи.
	— Не се опитвате да ни измамите, нали, скелете? Гледала съм оня филм, в който Супермен използва оная стаичка, за да затвори в нея лошите и да им отнеме силите.
	— Не ви мамим.
	Дорън почука с пръсти по светещата каучукова обшивка на Усилвателя.
	— Тогава защо вие сами не го използвате, за да станете по-силни и да се изправите срещу Аргедион?
	— Все още не сме проумели напълно източника на магическата сила на Аргедион — отговори Сълт, — но знаем, че тя е от по-чист вид от нашата. Ако ви е по-лесно, можете да мислите за магията като за радиочестота. Вашата магия и неговата имат една и съща честота, затова вашият шанс да му навредите е по-голям.
	Китана се извърна към него.
	— Използвайте Усилвателя отначало само върху един от нас. Ако ни мамите и той всъщност изсмуче силите му, а не обратното, ще избием всички в града над нас.
	Скълдъгъри я изгледа.
	— И кой ще влезе пръв? Може би ти, Китана?
	Момичето се засмя.
	— Няма такова нещо. Дорън, хайде ти, а?
	Дорън се смръщи.
	— Защо аз?
	— Ами ти си най-силният от нас, нали? Ако това е капан, единствен ще можеш да му устоиш и да се измъкнеш.
	Шон се навъси, а Дорън се захили нагло, после кимна.
	— Окей, давай да го правим. Къде да застана?
	Докато Скълдъгъри му обясняваше какво да прави, Китана пристъпи към Валкирия.
	— Не е ли весело, а? — каза й. — Ние, момичетата, преживяваме заедно едно приключение, заобиколени от всичките тия момчета, които само се суетят. Когато всичко това свърши, с теб ще станем най-добри приятелки, знам си.
	Валкирия я изгледа накриво.
	— Когато всичко това свърши, ще те смачкам от бой и ще си взема куртката.
	Китана се засмя.
	— О, Валкирия! Толкова е забавно с теб!
	Дорън стъпи на подиума в машината и стисна юмруци.
	— Така — рече. — Давай, готов съм. Пускай тока.
	Скълдъгъри се засуети с управлението.
	— Момент само…
	Кракът на Дорън заподскача нервно.
	— Давай! — подвикна. — По-живо, нямам цял ден!
	— Момент само…
	— Виж — обади се Дорън, — използвали сте тази машина върху хора и преди, нали?
	— Мм? — вдигна глава Скълдъгъри. — Хора? Не, върху хора не сме я използвали. А, готово.
	Подиумът светна.
	— Виж, не съм съвсем сигурен — обади се пак Дорън. — Май не искам да участвам…
	— Нищо няма да ти стане — отговори му Скълдъгъри.
	— Откъде знаеш?
	— Не знам.
	Косъмчетата по ръцете на Валкирия настръхнаха и цялата стая се обля в светлина. Усилвателят заскимтя като животно, скимтенето се усилваше и усилваше, докато подиумът не започна да вибрира.
	— Искам да сляза! — завика Дорън. — Искам да сляза!
	— Не можеш да слезеш! — надвика рева на машината Скълдъгъри. — Ако слезеш, ще умреш!
	— Ще умра ли?
	— Не знам — отвърна скелетът. — Вероятно.
	И тогава грейна още по-силен блясък, Дорън закрещя, после крясъкът му се удави във воя на Усилвателя…
	… а после скимтенето и воят започнаха да утихват, светлината помръкна, а Дорън стоеше на колене върху подиума, отпуснал глава на гърдите си.
	Китана пристъпи напред.
	— Дорън? Дорън, добре ли си?
	Момчето вдигна глава, изгледа я и се ухили.
	— Просто _трябва_ да пробваш това!


>	51.
>	Падението на Аргедион

	Излязоха с колата от Роърхейвън, заобиколиха Дъблин, поеха по разни третокласни шосета, докато стигнаха до малка вила с ширнало се около нея поле. Още няколко къщички бяха сгушени под сянката на високи дървета наоколо, сякаш за да избягат от слънчевите лъчи. Бентлито намали и паркира отстрани на шосето. Зад него по същия начин паркираха още десетина буса.
	Магьосниците действаха експедитивно. Под закрилата на сферата-невидимка, която да ги скрие от погледа на онези във вилата, те поставиха Бурята насред полето, сглобиха я бързичко и свързаха всички кабели. Под погледа на Валкирия, необходимите за заряда на оръжието магьосници налягаха наоколо по земята, прикривайки се с необходимата маскировка, за да се слеят с пейзажа. Когато се скриха добре, балонът невидимост от сферата беше свит, скривайки само Бурята, а Валкирия и Скълдъгъри закрачиха по тясната алея към хижата и почукаха на вратата.
	Грета Дапъл отвори и им се усмихна.
	— Той ме предупреди, че рано или късно ще дойдете. Влезте, влезте.
	Домакинята се отдръпна да им направи път, детективите влязоха и вратата се затвори зад гърба им.
	— Бихте ли искали нещо за пиене? Чай?
	— Не, благодаря — отвърна Валкирия. Домът на Грета беше дом на старица. Старомоден, с плетени каренца навсякъде и малък телевизор. Валкирия я подхвана под ръка и й помогне да седне в креслото си.
	— Благодаря ти, Валкирия — рече жената и се отпусна с въздишка.
	Скълдъгъри свали шапката си и вторачи в Грета празните си очни кухини.
	— Разговаряла си с него? — попита.
	— О, да.
	— Къде е той?
	— Боя се, че не знам.
	— Грета — намеси се Валкирия, — можеш да ни помогнеш. Трябва да го убедиш да прекрати това, с което се е захванал. Умират хора.
	— Уолдън не би наранил и муха. Той е, и винаги е бил, съвършен джентълмен. Ако всички богове бяха така добре възпитани като него, светът щеше да е едно много по-добро място.
	— Аргедион не е бог — поправи я Скълдъгъри.
	Грета сви рамене.
	— Той е най-близкото до бог същество, което някога съм виждала.
	— Разказа ли ти плана си?
	— Да. Мисля, че идеята е прекрасна.
	— Идеята заплашва животите на милиарди хора.
	— О, имайте малко вяра в силата на човешкия дух! Той просто иска да ги направи по-добри. По-щастливи. Не се ли радвате при мисълта в света да има по-малко борба? — жената замълча. — Е, може би точно вие не се радвате на тази мисъл, детектив Плезънт, но се надявам поне партньорката ви все още да не е напълно покварена от всичкото това насилие.
	— С радост бих живял в свят без борба — отвърна Скълдъгъри, — но това не е светът, в който съзнателно _бих избрал_ да живея. Аз върша нещата, които върша, за да не се налага други да ги вършат. Аргедион не си дава сметка каква разрушителна сила ще пусне на свобода.
	— Той ще пусне на свобода мира и любовта.
	— Той ще пусне на свобода див звяр.
	— Човечеството не е звяр.
	— О, напротив, Грета, точно звяр е. Изплашен, опасен звяр. Аргедион смята, че хората ще се събудят една сутрин възвисени духом, след чудесата, които им е разкрил. Смята, че след това ще заживеем в царството на праведните и благородните. Но ние, хората, не сме такива.
	— Съжалявам ви дълбоко, детективе. Вие сам се борите за нас, но всъщност нямате представа каква е истинската ни природа. Трагедията в случая е, че младата Валкирия навярно е попила и последната буква от вашата философия.
	— Ние просто се опитваме да помагаме на хората — обади се Валкирия.
	— Значи го правите по погрешен начин — отговори й Грета. — Не се превръщай в огорчен стар циник като твоя приятел-скелет. Вярвай, че другите хора са добри и достойни, няма да се разочароваш.
	— Къде е той, Грета? — попита скелетът.
	— Не знам.
	— Кога ще се върне тук?
	— Не бих могла да кажа.
	— Кога го видя за последен път?
	— Тази сутрин. Бяхме заедно цялата нощ. Говорихме си за толкова много неща. Нямаше кой знае какви нови неща да ми разкаже за себе си, но смятам, че това е нормално, след като си бил потопен в сън през последните трийсет години. Но аз пък му разказах всичко, което преживях след деня, в който ми го отнеха, двамата си спомнихме общите си мечти, приказвахме за бъдещето.
	— И какво е бъдещето ви? — притисна я Скълдъгъри. — Ти и Уолдън ще живеете заедно дълго и щастливо в Ерата на просветлението?
	— Аз? — възкликна Грета. — О, моето време е почти изтекло. Тъжно. Много ми се иска да бях останала млада и красива за него, макар че той отново ми каза, че съм най-красивото създание, което е виждал през живота си — жената тихо се засмя. — Все така не го бива да лъже.
	— Обичаш го — каза Скълдъгъри.
	— Разбира се — отвърна Грета.
	— Значи, дори и да се съгласиш с нас, няма да ни помогнеш.
	Грета отново му се усмихна.
	— Радвам се, че ме разбирате.
	— За съжаление, отлично те разбирам. Мога ли да те помоля да ни придружиш вън?
	На лицето на Грета се изписа изненада, но когато Скълдъгъри отново й помогна да стане, тя се подчини и пак му се усмихна. Валкирия дори не я погледна. Просто не можеше. Бавно, бавно, тримата излязоха вън и поеха по полето.
	— Чудесно място — отбеляза Скълдъгъри.
	Грета кимна.
	— Беше на родителите ми. Починаха преди повече от сто и шейсет години, но още чувам смеха им. Те не знаеха, че нося магията в себе си. Не знаеха, че магията изобщо съществува. Винаги съм съжалявала, че не им казах. Ами ти, Валкирия? Твоите родители знаят ли?
	Валкирия само поклати глава.
	— Жалко — рече Грета. — Но не се тревожи. Ще узнаят. Ще направиш нещата по-лесни за тях, ако сама им кажеш. Кажи им днес. Покажи им какво умееш. Зарадвай ги. Кажи им, че скоро и те ще умеят същите неща. Помисли само какви физиономии ще направят.
	Бяха вече насред полето. Бяха влезли в кръга на скритите магьосници, а Грета дори не ги забеляза, макар че бяха буквално под краката й.
	— Уолдън обичаше това място толкова, колкото и аз — продължи старицата. — Покоят и тишината, мисълта, че колкото и забързан да е светът около нас, тук винаги можеш да спреш и да чуеш песента на птиците.
	— Грета — каза Скълдъгъри, — опитахме се да бъдем разумни. Опитахме с логика и здрав разум да убедим Аргедион да се откаже. Но не се получи и разумните ни варианти на действие свършиха.
	— Не разбирам.
	По сигнал на Скълдъгъри всички скрити магьосници вдигнаха ръка.
	Грета ахна.
	— Какво… какво правят всички те тук?
	— Това е капан — осведоми я Скълдъгъри. — Измислихме начин да спрем Аргедион и сега ще използваме теб, за да го примамим насам.
	— Не. Не, няма да ви помогна.
	— Ти вече ни помагаш. При вашата силна връзка, не се съмнявам, че той е настроен на твоята емоционална вълна непрекъснато. Паниката ти направо ще го накара да хукне насам.
	— Значи няма да изпадам в паника. Няма да…
	— В момента си вече в паника, Грета. Правиш точно онова, което искаме от теб.
	Старицата го загледа, после обърна очи към Валкирия.
	— Как може да постъпвате така? Какви хора сте, че да постъпвате така?
	— Съжалявам — отвърна Валкирия.
	— Той не иска да нарани никого!
	— Той може и да не иска — отвърна скелетът, — но въпреки това ще го стори.
	Грета покри устата си с ръка и очите й се наляха със сълзи.
	— Той ме обича. Как можете да използвате това срещу него? Що за хора сте?
	Скълдъгъри наклони глава на една страна.
	— Ние сме хора, които обичаме да си довършваме започнатата работа.
	— Много съм разочарован — рече един глас зад гърба им.
	Грета се разрида, а Аргедион пристъпи напред и я притисна в прегръдките си.
	— Няма нищо, мила. Няма нищо.
	Валкирия погледна скелета и двамата едновременно отстъпиха крачка назад.
	— Уолдън — рече Грета, — недей, това е капан.
	— Знам — отвърна Аргедион. — Но капанът няма да сработи. Моля те, прибери се вътре. Ще си поговорим после — той нежно целуна старицата по челото и тя изчезна. Белият магьосник вдигна очи. — Както казах, разочарован съм от вас. Грета е възрастна жена и вие нарочно я разстройвате, само за да ме примамите?
	— Трябваше да те накараме да се явиш точно тук — отвърна Скълдъгъри.
	— Защо? За да може всички тия магьосници, които са ни наобиколили, да ме нападнат едновременно? И какво, смятахте, че въобще ще обърна внимание на подобна атака? Много недодялан план за интелигентен човек като теб.
	— Ти не ни остави избор.
	Очите на Аргедион се преместиха върху Валкирия.
	— Виждам, че някой е поставил психическа стена около мислите ти. Много добре се е справил, макар че няма да ми трябва много време да я разруша, стига да поискам.
	— Предлагаме ти сам да решиш — прекъсна го Скълдъгъри. — Върни се доброволно в Куба. Сега го зареждаме чрез Усилвателя. Напълно безопасен е. Забрави всичко тук. Остави светът да си еволюира сам.
	— Да зарежа всичко, след всичко, което съм узнал и научил?
	Аргедион вдигна ръка и зад гърба му се появи непознат мъж. Беше някъде над двайсетинагодишен, в костюм и се потеше изобилно. Имаше такъв вид, сякаш въобще не беше разбрал, че току-що са го телепортирали.
	— Това е моят най-нов опитен субект — обясни Аргедион. — Досега не е проявил никакво ненормално поведение, нито страда от странични ефекти. Справя се доста добре с новите си способности.
	Мъжът вдигна глава, отворил широко очи. Втренчи се в Скълдъгъри. Дланта му започна да свети. Нададе вик, вдигна ръка и лъчът излетя, припуквайки…
	… а след това мъжът се срина на земята в безсъзнание, малко кълбо светлина се отдели от гърдите му и попи в дланта на Аргедион.
	Аргедион остана за момент мълчалив, после непознатият мъж изчезна.
	— Обещаващо начало — рече магьосникът. — Знаех, че няма да бъде лесно. Знаех, че ще има много проби и грешки. Но съм близо. Когато силата, която дадох на Шон, Дорън и Китана достигне апогея си и се върне при мен, ще получа отговори на много от въпросите си. Не след дълго ще открия точното количество магия, която да давам на смъртните, без да ги травмирам.
	Скълдъгъри поклати глава.
	— Дадохме ти възможност да се предадеш. Очевидно е, че ти не я приемаш.
	Аргедион се засмя.
	— Сега ли ще щракне капанът? — той бавно се издигна във въздуха. — Добре. Ето ме — една голяма и лесна мишена на всички ви.
	— Всъщност — обади се скелетът, — имаш ли нещо против да се преместиш малко вдясно?
	— Няма проблем. Тук добре ли е?
	— Идеално — отвърна Скълдъгъри. — Благодаря ти.
	Аргедион въздъхна.
	— Ще почва ли вече насилието? Ще ме нападате ли вече?
	— Да — отвърна Скълдъгъри. — Но не по начина, по който си представяш.
	Сферата-невидимка прекрати действието си и откри Бурята, монтирана точно под надвисналата фигура на Аргедион. По полето наоколо всички магьосници се изправиха на крака, стиснали своите Източващи дискове. Енергията им протече, пулсирайки, по кабелите, смеси се в Бурята и изригна нагоре, удряйки Аргедион с пълната си мощ.
	Валкирия последва Скълдъгъри и двамата, също с Източващи дискове в ръце, се наредиха в кръга с магьосници. Косата на момичето полепна по лицето й. Сякаш беше нагазила в езеро от статично електричество. Когато усети, че вече е дала твърде много, Валкирия разтвори пръсти и пусна Диска. Веднага се почувства отново силна.
	— Почини си за малко — обади се до нея Скълдъгъри.
	Когато усети, че цялата й сила се възстанови, момичето отново стисна Диска. Заскърца със зъби, тялото й леко затрепери и очите й се плъзнаха наоколо по полето, където останалите магьосници отдаваха цялата си сила, за да захранват лъча обезвреждаща енергия, който държеше Аргедион в плен.
	— Действа! — едва успя да продума. После се смръщи. — Къде е Китана, мътните да я вземат?
	Аргедион се извъртя, опита се да протегне ръка вън от енергийния поток, но лъчът беше твърде дебел. После магьосникът насочи длан надолу, натисна силно, после се опита да стори същото и с другата ръка. Енергията блъсна дланите му отдолу и ги заля, но магьосникът продължи упорито да натиска. Съсредоточи се върху собствената си енергия, натискаше все по-силно, извъртя се полека в по-удобна позиция, после рязко блъсна надолу. По енергийния лъч пробяга вълна, тя за секунда премина по цялата му дължина и влезе в Бурята. Бурята се разтърси и засвети по-ярко.
	Скълдъгъри изкрещя предупредително, но беше късно. Бурята експлодира, ударната вълна събори всички наоколо на земята. Валкирия падна и се затъркаля, мерна Скълдъгъри, който се заби във вратата на една стара плевня.
	Най-сетне търкалянето спря, в ушите й звънтеше. Момичето вдигна очи и видя Аргедион във въздуха, изтощен, но възстановяващ бързо силите си. Бурята беше унищожена. Единственият им шанс да го спрат — пропуснат. Китана и другите дори не си бяха дали труд да…
	Енергиен лъч удари Аргедион някъде отгоре, той изкрещя и се запремята, а Китана, Дорън и Шон го връхлетяха от облаците. И тримата го обстрелваха, лъчите им го удряха от различни страни, подмятаха го, всеки в различна посока. Дорън се откъсна напред, сграбчи белия магьосник и го запрати с всичка сила право надолу. Аргедион се блъсна в земята, а Китана извика весело.
	Грета Дапъл излезе от дома си и пое напред толкова бързо, колкото я държаха краката. Валкирия също се изправи, стенейки.
	Китана се приземи.
	— Здрасти! — рече, замахна и запрати Аргедион право в димящите останки на Бурята. — Не искаме да излизаме неблагодарни и прочее, но сме тийнейджъри, нали се сещаш? Трябва ни положителен пример в живота, а той определено не може да дойде от теб.
	Дланта й засвети и лъчът със съскане се заби в гърба на белия магьосник. Той изкрещя, момичето избухна в смях, после Аргедион се заиздига във въздуха, но не по собствена воля. Повдигаше го Шон, хилейки се, докато Аргедион се загърчи от болки.
	— Господине — почна Дорън, — искам само да знаете, че оценяваме силите, които ни дадохте. Много мило от ваша страна. Благодарим ви.
	— Прекратете това! — извика Грета. — Свалете го долу! Прекратете веднага!
	— Не се приближавай! — извика й Аргедион, но старицата продължи напред.
	Валкирия изруга под нос и затича да я пресрещне.
	Шон остави Аргедион да падне, но тогава отгоре му се нахвърли Дорън и го заналага с юмруци.
	— Благодарим ти — повтаряше при всеки удар. — Благодарим ти!
	Аргедион дори не се опитваше да се защити. Все се извърташе да погледне Грета.
	— Не — задъхано си повтаряше. — Недей. Стой далеч.
	Китана се ухили.
	— Глупости. Я ела насам, бабке.
	Задъхана, Грета стигна до тях. Валкирия тичаше към нея, колкото сили имаше.
	— Пуснете… — изохка Грета — го…
	Китана погледна Аргедион.
	— Трябва да призная — не, че те насърчавам — но смятах, че ще се бориш по-достойно — после се обърна към Грета, удари я с всички сили през лицето и старицата беше мъртва още преди тялото и да падне на земята.
	Валкирия изрева и се хвърли върху русокосата, но Китана само се обърна и я удари в корема. Валкирия се преви, залитна настрани, страшно я болеше, не можеше да си поеме въздух.
	— _Грета!_ — изкрещя Аргедион. — _Грета!_
	Крясъците му се забиха в главата на Валкирия и тя помисли, че черепът й ще се пръсне. Дорън залитна назад, а Шон се спусна и започна да тъпче лицето на Аргедион, докато виковете най-сетне спряха. Валкирия се надигна, но остана прегърбена, с наведена глава.
	— Дорън — рече Китана. — Дорън, спрете. Не го убивайте — после блъсна Валкирия, събори я по гръб и й се усмихна, — чу ли? Няма да го убием. За глупави ли ни мислехте? Още от самото начало беше ясно, че искате да го убием — с такава готовност се съгласихте на малкия ни план.
	— С един куршум два заека — рече Шон.
	— Точно така — съгласи се Китана. — Ако го убием, ще изгубим магическите си сили, нали? Искам да кажа, логично е. Затова няма да го убием. Знаеш ли какво ще направим? Ще го затворим в оная светеща кутия, откъдето няма да може да излезе, а ние ще си останем магически завинаги.
	Шон взе Аргедион и се издигна във въздуха. Дорън го последва, а след тях и Китана.
	— Е, Валкирия? — обърна се тя, преди да отлети. — Тази история свърши, а аз още нося куртката ти.
	После се засмя и тримата изчезнаха.
	Валкирия се опитваше да диша. Някой коленичи до нея. Ревъри Синекдох. Лекарката. Момичето почувства ръцете й върху себе си, усети как затоплят кожата й, облекчават болката, а после дробовете й се изпълниха с кислород и тя задиша тежко.
	— Не се опитвай да сядаш — каза й Ревъри. — Имаш вътрешен кръвоизлив. Трябва да те върнем в Убежището.
	Валкирия сбърчи чело от болка и се огледа наоколо. Магьосниците и секачите се реорганизираха, приготвяха се за връщане в Убежището. После видя Скълдъгъри да крачи към нея. В ръката си държеше черна метална кутия. Кутията, в която беше прибрал бронята на Вайл.
	— Благодаря ти, Ревъри — каза и полека вдигна Валкирия на ръце. — Аз ще я върна в Убежището незабавно.
	— Убежището е евакуирано! — извика подире им Ревъри, но Скълдъгъри вече се издигаше във въздуха. — Там няма лекари в момента!
	Двамата бързо се отдалечиха от полето до дома на Грета и поеха към Роърхейвън.
	— Добре съм — рече Валкирия.
	— Разбира се, че си добре — отвърна скелетът. Беше си изгубил шапката, а сакото му беше скъсано.
	Момичето се постара с всички сили да потисне болката.
	— Къде намери бронята?
	— В плевнята на Грета. Аргедион я е скрил близо до дома си. В момента Вайл е единствената ни възможност да спрем тримата. А ако по някакво нелепо стечение на обстоятелствата, Вайл спре тримата, _ти_ ще трябва да спреш мен.
	— Как? Като оставя кръвта ми да изтече отгоре ти?
	— Като се превърнеш в най-чаровното си Аз.
	— А! — закашля се болезнено момичето. — Моето тайно оръжие.
	Стигнаха Убежището и Скълдъгъри я внесе вътре. Полека полетяха из пустите коридори и надолу по стълбите.
	Някъде напред се чуха гласове. Доловиха откъслечен разговор. Тримата успешно бяха върнали Куба вътре в Усилвателя, но Китана не знаеше как да го отвори и по някаква причина обвиняваше за това Шон. По ударите на юмруци върху плът явно бяха възложили на Дорън задачата да държи Аргедион в безсъзнание, докато решат останалите си проблеми.
	Детективите се шмугнаха в друга стая и Скълдъгъри положи Валкирия на пода. Тя се подпря на стената и положи всички усилия да не припадне. Скелетът не каза и дума, само излезе обратно в коридора с металната кутия в ръка. Думи не бяха нужни.
	Тъкмо отвори едната закопчалка на кутията, когато Шон го сграбчи и го блъсна в стената.
	— Казах ти! — изкрещя момчето. — Казах ти, че усетих нещо!
	— Добре, добре — обади се Китана от Залата на Усилвателя. — Просто ги убий и стига вече!
	Валкирия залитна до вратата и видя Скълдъгъри да посяга към кутията, но Шон я грабна първи и я притисна до гърдите си.
	— Това ли искаш? Какво има вътре? Сигурно нещо важно, нали? Ще ти я дам, ако ми се помолиш. Хайде, скелете. Почвай да се молиш.
	От кутията закапа черна течност и започна да се събира на локва под краката на Шон. Капането се усили, течността протече и от другия ъгъл на кутията на гладка, лъскава струя, сякаш кутията беше пълна с нефт. Шон забеляза това, задържа кутията хоризонтално, но тогава капакът й отскочи, отвътре блъвна вълна чернилка, плисна върху Скълдъгъри, покри го от глава до пети, уви се плътно около него, сгъсти се, втвърди се и се превърна в броня. Бавно, съвсем бавно, Лорд Вайл вдигна глава.
	Шон пусна кутията на пода.
	— Не съм сигурен, че разбирам какво става.
	Вайл замахна, стена от сенки се блъсна в Шон и го запрати назад.
	— Ей! — викна момчето. — Помощ!
	Китана изскочи от Залата на Усилвателя и замръзна на място. Дорън се подаде иззад нея.
	— Какво е това, мътните да го вземат?
	— Пак е той! — извика Шон. — Скелетът!
	Вайл го изрита и Шон отхвърча надалеч по пода. Дланта на Китана засвети и лъчът удари Вайл в гърба. Лордът залитна, бронята се загърчи и затрептя. Беше ранен.
	После се обърна, сенчести пипала полетяха към русокосото момиче. Китана падна на колене и покри глава с ръце, но пипалата само се плъзгаха по защитното поле, покрило тялото й. Тя вдигна очи и идеята, че по някакъв неизвестен начин се е защитила, й вдъхна кураж. Изправи се, все така трепвайки всеки път, когато сенките налитаха срещу й като гневни змии. После се оттеглиха по заповед на Вайл и момичето се ухили.
	— Дръжте го! — нареди и Шон, и Дорън налетяха върху Лорда.
	Валкирия залитна настрани, малко остана да падне на пода, пое си насила въздух, поизправи се и застана очи в очи с Китана, изправила се на прага.
	— Просто не се отказваш, а? — каза русокосата, ръката й се заби дълбоко в гърдите на Валкирия, сграби сърцето й и го стисна…


>	52.
>	Страшна симетрия

	… И Даркесата почувства, че сърцето й се пръска, сякаш милион слънца избухнаха в нея, порой от усещания лумна в съзнанието й и възпламени мислите й. Почувства, макар и само за миг, че тялото й се подготвя да спре да функционира, почувства как цялото трепери и ще се изключи завинаги само след секунди.
	Следващите няколко мига бяха цяла вечност в очите на същество като Даркесата. Ако Китана наистина искаше да я довърши, трябваше да унищожи мозъка й. Без възможност да мисли, Даркесата нямаше да може да пренебрегне нараняването и да се излекува, докато ръката на Китана беше още в тялото й. Но сега…
	Големите сини очи на Китана се разшириха, тя дръпна и се опита да измъкне ръката си. Даркесата й се усмихна и се остави да я влачат крачка-две. Китката на Китана се беше сраснала с гръдния кош на Даркесата. Много забавно. Най-сетне Китана се отскубна, а Даркесата се излекува, още преди и капка кръв да беше паднала на пода.
	Китана отстъпи.
	— Как е възможно да правиш това?
	Даркесата не се интересуваше от думи. Момичето беше тривиално и не заслужаваше вниманието й. Силата, с която това момиче боравеше обаче, беше нещо, което изискваше по-задълбочено изследване. Даркесата виждаше как магията трепка и блести по ръбовете на личността на русокосата, подскача и се протяга като гладни пламъчета. Прекрасна гледка! Даркесата посегна да докосне магията, но Китана я перна по ръката.
	Даркесата се засмя и я удари, Китана изчезна нанякъде и Даркесата пристъпи в коридора. Дорън беше на пода и се мъчеше да се изправи. Лорд Вайл беше насочил цялото си внимание върху клетия малък Шон. Прилагаше върху него номера, известен с галеното име „мехурът на смъртта“. Даркесата проследи внимателно как мехурът излезе от Вайл, обви момчето, чиято жизнената енергия започна на секундата да гасне, изгуби цвета си, избледня до сиво. Лицето на момчето пък стана бяло, очите му се отвориха широко и челюстта му увисна.
	Даркесата наблюдаваше развоя на събитията, чакайки Вайл да издърпа балона обратно в себе си, поглъщайки с него и живота на Шон. Силовото поле беше безполезно срещу подобна атака. „Мехурът на смъртта“ беше истинска магия, а не инстинкт, а нито едно от тези деца нищичко, ама нищичко не знаеше за магията. Те бяха получили подарък, а после бяха проумели кои са най-ефективните начини да използват този подарък, за да нараняват и убиват хора. Трите деца бяха непохватни, тромави създания, на които липсваше каквото и да било разбиране по отношение на силата, която се мъчеха да прилагат.
	Енергиен лъч удари Вайл и той залитна. „Мехурът на смъртта“ изчезна и Шон рухна на колене, гълтайки жадно въздух. Китана махна с ръка, а Вайл отлетя назад и се блъсна в една стена. Русото момиче протегна напред и двете си ръце и се напрегна, а Вайл се замята сред тухлите и мазилката, разбити при падането му. Магията се усука в пространството между двамата, невидима за човешкото око, но тъй ясна за очите на Даркесата, която виждаше много повече от когото и да било друг. Китана се опитваше да разкъса Вайл на парчета. Беше забележително зрелище: това момиче, преливащо от незаслужено получена сила, изправило се срещу по-слаб, но по-опитен противник. А и смъртното дете толкова се стараеше, милото. Скърцаше със зъби, мускулите й се опъваха, пот потече на ручейчета по аленото й лице. Хвърляше цялата си сила в това нападение, но чисто новият съюзник на Даркесата не се даваше. Той наистина беше едно изключително създание!
	Даркесата пристъпи, блъсна Китана назад и я изрита в крака. Силовото поле на момичето непрекъснато се адаптираше, подсилваше се на съответните места, за да я запази от физически атаки. Даркесата риташе пак и пак, ботушът й се блъскаше в полето и отскачаше назад, без да причинява никаква вреда на русокосата. Даркесата пренебрегна смеха на тийнейджърката и вместо това се съсредоточи върху начина, по който тя възстановяваше силовото поле на местата, на които то поддаваше. Способността на Китана беше чисто инстинктивна, силовото поле се появяваше поради неизбежната необходимост от защита. Зад него обаче не стоеше мисъл, която да го управлява, то нямаше последователна структура, нито елегантност на изпълнението и по тази причина беше крехко и лесно за унищожаване. Даркесата ритна отново, като едновременно с това запрати магията си надолу, с едно рязко усукване. Силовото поле спря ритника, но магията проникна през него, уви се около крака на Китана, затегна се и го счупи с рязко изпукване. Кракът на момичето се пречупи назад, а в писъка, който момичето нададе, нямаше нищо човешко.
	Дорън сграбчи Даркесата откъм гърба, повлече я назад, обвил ръка около гърлото й. Даркесата посегна над главата му, търсейки очите му, но той се извърна настрани, избягвайки я. Тогава, ухилена, Даркесата заби пръсти в скалпа му и натисна. Почувства как черепът му поддава под ноктите й, Дорън закрещя и я блъсна далеч от себе си. Писъците му се смесиха с тези на Китана. Децата не си бяха дали труд да се научат как да се лекуват мигновено. Жалко. Тази битка много допадаше на Даркесата.
	Сега наред беше Шон. Магията му повдигна Даркесата и я запрати по цялата дължина на коридора. Момчето не виждаше магията си като нещо с физическо присъствие, но Даркесата я виждаше отлично. Магическата сила незабавно се подчиняваше на заповедите на тийнейджъра, но той беше неопитен боец и заповедите му бяха колебливи. Магията му посегна отново към Даркесата, после се отдръпна, пулсирайки нервно. Само ако Шон можеше да се види през очите на Даркесата, да разбере колко уплашен и несигурен е, може би щеше да се възползва от възможността да избяга навреме.
	Тогава момчето взе решение, магията се уплътни около тялото му, Шон атакува, но магията не реагира точно според очакванията му и Даркесата лесно проби защитата му. Вдигна се във въздуха и полетя, като понесе момчето със себе си. Той се опита да я избута и да се отскубне, но Даркесата го стисна за ръката, обви крака около тялото му и двамата се запремятаха във въздуха към отсрещната стена. Удариха се тежко, Даркесата се оттласна с крака и двамата отново полетяха. Магьосницата преметна крак около врата на Шон и той закрещя, когато тя сграбчи ръката му и я опъна настрани, разгъвайки лакътя му, докато го прегъна на обратно. После завъртя рязко, ръката се счупи, като едновременно се измъкнаха и двете й стави — малко остана Даркесата да я откъсне от рамото на момчето. После го остави да падне на земята и да си пищи, а тя увисна над него като кечист, победил в схватката. „Мощно обтягане“, реши Даркесата, „отлично име за тази хватка.“
	Лъч енергия я удари странично и я преметна във въздуха, като в последния момент мерна Дорън, който тъкмо отпускаше надолу светещата си ръка, а до него Китана, вдигаше своята, за да атакува на свой ред. Даркесата изгуби равновесие и падна. Китана запрати нов лъч, Даркесата отскочи, но не беше достатъчно бърза. Лъчът я удари в челюстта, откъсна плът и кост, и Даркесата рухна на пода. Нов лъч се заби в гърдите й и тя се замята, влачейки се тромаво настрани.
	Невъзможно. Бяха станали по-силни. От раните им нямаше и следа и бяха станали по-силни! В очите на Даркесата децата буквално светеха от изпълнилата ги магия, а само преди секунди бяха полумъртви.
	Китана запрати нов лъч, Даркесата го улови с дясната си ръка, стисна лъча и го отмести встрани от главата си. Дланта й засъска, магьосницата съсредоточи цялата си сила там, за да подсили хватката си, да си спечели време да излекува другите си наранявания. Китана се засмя, лъчът се усили и изгори ръката на Даркесата до китката. Китана вдигна ръце и заподскача от радост.
	— Вече не си толкова красива май — подвикна и се разсмя.
	Дорън се огледа за Шон.
	— Спри да пищиш и се излекувай — рече му раздразнено.
	Те се променяха. Вече знаеха как да се лекуват, пренасочваха магията си в ново русло. Новооткритата самоувереност вземаше превес над инстинктите и Даркесата видя как силовите полета и около тримата изчезнаха. В момента децата май дори не осъзнаваха, че са напълно уязвими за физическа атака. Но Даркесата отлично го осъзнаваше и сега трябваше само да стане и да им срита задниците. Но тъй като й липсваха половин лице и една ръка, последното беше по-лесно да се каже, отколкото да се направи.
	Скимтенето на Шон утихна, когато той съсредоточи вниманието си върху счупената си ръка. Мръщейки се от болка, която все още не се беше научил да потиска, той започна да се лекува, ръката с пукот се върна в нормалната си позиция. Момчето се изправи и изтри очи.
	Дорън му се присмя:
	— Да не плачеш?
	— Млъквай — сряза го Шон.
	— Трябва ли ти малко време да се поуспокоиш?
	— Казах да млъкваш.
	Дорън се ухили и не забеляза, че сенките зад него се надигат и гърчат. Вайл тихо пристъпи напред. Лордът не знаеше, че децата са неутрализирали силовите си полета. Той не виждаше магията така, както я виждаше Даркесата. Тя се опита да му даде знак, да му каже, че вече няма силови полета и че той може спокойно да атакува мозъците им, но в момента нямаше уста, с която да проговори.
	Сенките обвиха главата на Дорън и го дръпнаха назад. Китана се обърна рязко и вълна от сенки я удави и я събори на пода. Шон, паникьосан, залитна, а сенчести остриета се забиха в лицето му; рукна кръв.
	Вайл видя кръвта и наклони глава настрани, осъзнавайки сам предимството си.
	После разтвори широко ръце като крила, бронята му запрати остриета от чернилка във всички посоки. Шон покри глава и зави от болка, когато остриетата се забиха в ръцете му. Дорън също се сви на топка и притисна глава към гърдите си. Китана отблъсна мрака с вълна гневна енергия и се изправи на крака. Мракът и остриетата се отдръпнаха и потънаха обратно в бронята на Вайл, но той издигна облак от сенки между себе си и момичето. Китана започна да запраща лъчи напосоки, като единият й изстрел неволно улучи Дорън.
	Сенките пренесоха Вайл зад гърба на Китана, но тя някак си го усети, защото се извъртя бързо към него, блъсна го в най-близката стена и пръстите й се забиха в бронята му. Сенките налитаха и тракаха със зъби срещу й, но тя не им обръщаше внимание. Опитваше се да разкъса бронята и да я смъкне от Вайл. Внезапно бронята се раздели и откри ризата и вратовръзката отдолу, Китана се засмя триумфално, като погрешка прие, че е победила и бръкна още по-дълбоко. Бронята се затвори светкавично и възстанови формата си, прерязвайки ръцете на момичето. Китана залитна назад, гладко отрязаните й пръсти паднаха на пода. Вайл я удари с покрития си с шипове юмрук и смаза половината й лице до неузнаваемост. После запрати острие от мрак, което я прониза в гърлото, и я прикова към стената. Лордът тъкмо се канеше да отреже русата й глава, когато Шон се нахвърли отгоре му. Китана рухна на ръце и колене, а Вайл преметна Шон през хълбока си и го запрати на земята.
	Даркесата се изправи, залитайки настрани. Зави зад ъгъла и рухна на колене. Над нея се беше изправил Аргедион.
	Двамата се загледаха в очите. Белият магьосник не нападна. Разбира се, че не. Той беше пацифист. _Не биваше_ да напада. А и едва ли му бяха останали сили за това.
	— Даркесо — рече той. — Как успя да се измъкнеш?
	Даркесата възстанови челюстта, зъбите, плътта на лицето, езика и устните си.
	— Ти сам ме освободи — изрече с чисто новата си уста. — Когато Грета умря. Ти разруши психическите стени в главата ми — стената на Касандра и онази, която сам издигна — Даркесата се надигна и излекува останалите си наранявания. — Ти ги правиш по-силни. Даваш им цялата своя уникална, уникална сила.
	— Не цялата.
	— Виж се само — рече му магьосницата. — Практически беззащитен си — посегна напред със своята магия, но Аргедион отстъпи, а последните остатъци от силата му проблеснаха и се надигнаха да го защитят. — Дори и това просто действие те изтощава.
	Аргедион пребледня.
	— И ти я виждаш, нали?
	— Магията ли? — уточни Даркесата, съсредоточена върху новоизрастващата от китката й длан. — Да, виждам я.
	— На очите ми им трябваха месеци, докато се приспособят към това — каза Аргедион.
	Даркесата сви рамене.
	— Ами, предполагам, че се уча по-бързо. Или просто съм по-печена от теб.
	— Но ако и ти виждаш онова, което виждам аз, ако виждаш цялата тази красота, защо тогава искаш да унищожиш всичко?
	— Нищо подобно не искам. Долавящите ме видели как унищожавам света, но аз честно не мога дори да си представя каква причина мога да имам, че да искам да го унищожа. Харесвам го този свят, какъвто си е. Забавлява ме.
	— Но ти си убийца.
	— Е, мога да стана гадна в определени моменти, но то всеки е така в наши дни. Освен ти, очевидно. А и бас ловя, в момента много съжаляваш, че и ти не си бил гаден, когато е било възможно.
	— Никога няма да съжалявам за това, че не съм наранявал хора.
	Даркесата се разсмя.
	— Много ми допада как пренебрегваш такава голяма част от ситуацията. Благодарение на твоя малък експеримент вече бяха ранени и убити повече хора, отколкото аз някога съм наранявала или убивала. Виж само тримата смахнати, на които си дал магически сили. Ти носиш отговорност за всичко, което те направиха.
	Аргедион поклати глава.
	— Веднъж започнал, вече не можех да се меся. Трябваше им свобода на действие, за да вземат самостоятелни решения. Трябваше да видя как ще се държат, какво ще правят.
	— Е, видя — магията на Даркесата яростно се надигна срещу неговата и го събори на колене. — Вие, учените, сте доста хладнокръвна сган. Стоите си отстрани, докато загиват невинни хора, докато силата, която сте дарили просто ей така, бива извращавана от жалките дребни мозъчета на обикновени хора. Не мога да повярвам, че искрено си смятал, че планът ти ще проработи.
	— Ще проработи — отвърна Аргедион. — Нищо още не е приключило.
	— Така ли? Дай ми само още няколко секунди и ще приключи.
	— Боя се, че не мога да ти ги дам. Ти виждаш цялата ми същност, нали? Енергията ми, магията ми, моята аура? С времето ще видиш и други неща. Всичко е тук, просто ни е нужно време, за да го изучим. Аз също виждам много неща у теб, виждам и нещо съвсем специално. Ти пътуваш през измеренията, нали? Скачаш напред-назад.
	Даркесата го остави да си приказва и се съсредоточи върху това да сломи защитите му.
	— Виждам енергията, която те движи между реалностите. Останало ти е съвсем малко от нея, само за още един или два скока. Ще й трябва още малко време да набере инерция, но така е с магията. Когато веднъж се научиш да я виждаш, започваш да я разбираш. А когато я разбереш, вече можеш да й влияеш.
	Силата му се надигна срещу нея като вълна, Даркесата ахна, изведнъж усети, че ръката й болезнено запулсира. После светът затрепка, Аргедион посегна към нея и в следващия миг двамата се озоваха в пълен мрак насред някакви руини.
	— Е, ето ни тук — щастливо отбеляза Аргедион.
	Даркесата адаптира очите си към тъмнината. Бяха пак на мястото на Убежището, но в тази реалност тук нямаше постройка, а само скали, сякаш останали от рухнали преди векове пещери. На лицето на Аргедион грееше усмивка.
	— Благодаря ти — каза той и отстъпи. — Нямаше да успея да дойда сам.
	Ама че коварен тип, трябваше да му го признае. Даркесата не разбираше магията така дълбоко като него — поне не още — но разбра какво беше сторил. Беше й прелял от своята енергия и така беше ускорил поредната проява на малкия подарък, оставен й от Надир. Сега последната частичка от Аргедионовата енергия жужеше в тялото й. Растеше, усилваше се така бързо, че Даркесата усети, че няма да се задържи дълго в тази реалност.
	Усмихна се на белия магьосник.
	— Ето, тук си вече. И сега какво? Ще отидеш да намериш Уолдън? А после? Аз единствена мога да се върна обратно. А в момента изобщо не изпитвам желание да те взема обратно със себе си.
	— За мен не се тревожи — отвърна Аргедион. — Разполагал съм с много повече време от теб, за да изуча механизмите на магията. Вече ми е достатъчно да преживея определена магия, за да мога да я възпроизведа сам. Сигурен съм, че имам достатъчно сила да маневрирам и сам да се върна у дома. Като при това ще се прибера далеч преди тебе, дете мое. Но затова пък, когато и ти се върнеш… Ще завариш един нов свят.
	Даркесата посегна към него, но Аргедион изчезна.
	Тя изруга и полетя нагоре. Камъните с грохот и гръм се рушаха и сипеха край нея, докато най-сетне земята над главата й се разцепи и Даркесата се издигна високо в сивото небе. Тук валеше. Дори климатът беше различен в това измерение. От дъжда косата й залепна за главата. Не беше свикнала с чувството да бъде победена. Не й харесваше, ама никак. Фактът, че Китана и останалите се бяха оказали реална заплаха, фактът, че Аргедион я беше надхитрил… Болеше. Гордостта й беше наранена. Егото й страдаше. Та тя беше Даркесата, за Бога! Убийцата на светове. Единственият човек на земята, с когото не искаш да се замесваш. И въпреки това, ето ти на, летеше си тук под дъжда и чакаше да се върне у дома.
	Прииска й се да откъсне главата на Китана. Да скърши врата на Дорън и да изтръгне гръбнака на Шон. После й се прииска да къса Аргедион парче по парче, да рита главата му като футболна топка, да изяде очите му, да глътне езика му и да го превърне в…
	_Прах._
	Усмивка плъзна по лицето на Даркесата и тя се извърна към Ратоат. Да видим сега… Къде ли Чайна е скрила този прословут Скиптър?


>	53.
>	Мъничко война

	Ратоат беше под обсада.
	Хората на Меволент хвърляха всичките си сили срещу защитните полета, издигнати около града. Сгради горяха, пушек се кълбеше във въздуха и се издигаше високо, сякаш да избяга от вихрещата се лудост. А това, което върлуваше в града, си беше _чиста_ лудост. Чуваха се изстрели, звън на кръстосващи се мечове, припукване на заклинания и енергийни лъчи. Гигантска армия, готова да удави града и удържана вън със сетни сили от неколцината бойци на Съпротивата, които стояха на барикадите.
	По улиците също кипяха схватки. Тук-таме хората на Меволент бяха успели да проникнат. Някакви смъртни тичаха нанякъде. Други се биеха рамо до рамо с приятелите си магьосници и също даваха своя принос в отпора. Напразно усилие. Несъмнено благородно, но напразно. Само Червените качулки бяха толкова много, че спокойно можеха да пометат града, а зад тях стояха и безбройните магьосници, които се биеха под знамената на Меволент.
	А Даркесата се носеше във въздуха над всичко това, търсейки сред лудостта един-единствен човек, протягайки магията си, опипвайки, оглеждайки за нея — странната водачка на Съпротивата. Най-сетне я видя — Чайна, в бяла рокля, босонога, бягаше по някаква улица от преследващите я Червени качулки, които тичаха рамо до рамо по двойки. Общо бяха четиринайсет на брой и полека-лека я догонваха. За момент Даркесата помисли, че ще се наложи да се намеси, но после умната Чайна свърна в една пряка и пътьом докосна скрит символ, вплетен в зидарията на една стена. Глупавите Качулки я последваха право в капана. Стената изригна и се взриви, Червените станаха на парчета, но това за тях си беше една заслужена съдба.
	Облаци дим и прах се извиха около бягащата Чайна и изпълниха улицата до края. Красивата магьосница се закашля и размаха ръка, мъчейки се да види пътя пред себе си. Отвисоко Даркесата видя как барон Венгос се промъкна зад Чайна, готов да се нахвърли отгоре й като някакъв маниак от треторазредните филми на ужасите. Но в същия момент от един покрив върху му се стовари Антон Страха.
	Венгос обърна към него едното си рамо, блъсна го в близка стена и го засипа с юмруци. Страха пое ударите до последния, изчака Венгос да се умори и му се нахвърли с неуловима за окото скорост. Уви ръка около главата на барона, пръстите му потънаха в очите на врага, другата му ръка го стисна за брадичката и Антон направи рязко усукващо движение. Вратът на Венгос се счупи, баронът цял се преметна и падна, Страха прекрачи мъртвото му тяло, улови Чайна за ръка и я поведе вън от хаоса. Красавицата дори не беше разбрала, че Венгос е наблизо. По някаква причина това се стори смешно на Даркесата. Горкичкият барон Венгос!
	Даркесата се понесе отново, без да изпуска от очи Чайна, която си пробиваше път напред. Видя я как влезе през някаква врата, видя, че Антон я остави и се върна в битката. Тук, от високото, ясно се виждаше как малкият град потъва в огън и дим. Силите на Меволент скоро щяха да преодолеят защитата.
	Даркесата приближи силовото поле и то се раздели пред нея. Тя се понесе надолу към сградата, в която беше влязла Чайна, и влетя през един от прозорците. На долния етаж имаше хора. Чайна им даваше някакви нареждания. През дъските на пода се надигаше страх на горещи вълни. Беше толкова вълнуващо.
	Стъпки. Боси крака се качват по стълбите. Чайна влезе и подмина Даркесата, без да я забележи.
	— Бау.
	Чайна се извъртя, татуировките блеснаха, а Даркесата се наведе, за да избегне вълна от синя енергия, която с пращене се разби в стената зад гърба й. Чайна присви очи.
	— Ти.
	Един секач нахълта, но красивата магьосница вдигна ръка и го спря.
	— Ох, нямам време за тия номера — рече с досада. — Да не си сляпа? Меволент ни напада. Очевидно, води атаката _лично_. Махай се. Бягай, докато още можеш.
	— Скиптърът — отвърна Даркесата. — Къде е?
	— Бягай или ще наредя да те убият.
	— Скиптърът…
	Раздразнение изкриви устните на Чайна.
	— Казах ти, че ако те видя пак, ще те ликвидирам.
	— Мен? — усмихна се Даркесата. — О, _мен_ ти никога не си ме срещала.
	Чайна кимна и секачът пристъпи напред. Даркесата го погледна и обърна белия му дроб наопаки като ръкавица. Секачът падна, стиснал гърлото си.
	Чайна повдигна вежди.
	— Разбирам.
	— Радвам се. Та, Скиптърът?
	— Не е тук — отвърна Чайна. — Скрих го. Ако ме измъкнеш оттук, ако ме отведеш далеч от силите на Меволент, ще ти го дам.
	— Не съм дошла да се пазаря, дошла съм за Скиптъра.
	И тогава стаята експлодира.
	В очите на Даркесата всичко стана много бавно. Дясната стена се вдлъбна, дъските на пода и тавана се деформираха, изкривиха се и въздухът се изпълни с дървени трески и каменни отломки. Даркесата беше повдигната във въздуха, захвърлена странично, после изхвърча през отсрещната стена, а сякаш цялата сграда се раздроби и някак си полетя на парчета подире й. Даркесата падна на улицата, ушите й зазвънтяха, през звъна едва успя да долови другите експлозии, следващи в бърза последователност. Атака с минохвъргачки, вероятно. Смазване на Съпротивата преди генералния удар.
	Даркесата се претърколи по покритата с отломки улица, остатъците от сградата на Чайна все още валяха наоколо. Кожата й беше покрита с драскотини, но нищо страшно. Даркесата седна. Видя Червените качулки, които атакуваха няколко улици по-надолу, видя хората, които бягаха от тях. Видя и Лорд Вайл, чиито сенки се виеха и шибаха безмилостно жалките укрепления и барикади. Лошите идваха.
	Даркесата се изправи на крака и изтегли от врата си дълго остро парче дъска. Къде ти! Лошите бяха вече тук.
	Сигурна беше, че Чайна е оцеляла след експлозията. Не я беше видяла да бяга, но беше напълно уверена, че жена като Чайна Сороуз няма да загине просто си така, в един нищо и никакъв обстрел. Това пък означаваше, че в момента Чайна се оттегля към някое скривалище, където навярно е скрит и Скиптърът, а щом скривалището беше тайно, то Даркесата пък можеше да го намери.
	Даркесата направи крачка и се смръщи. Вдигна ръце към главата си. Обърна се, видя бели роби, много бели роби, а после се задави и рухна на колене.
	Надзирателите на чувствата я наобиколиха, наводниха съзнанието й с болка и мъка, накараха я да поиска да се свие на топка, просто да се предаде, да спре да се бори, да моли за моменталното облекчение, което носи смъртта. Битката не си заслужаваше. Злочестината не си заслужаваше. Всичко наоколо кървеше, всички умираха и нищо нямаше смисъл. Да се откаже. Трябваше просто да се откаже. О, Господи, как искаше да се откаже. Плачеше. Разбира се, че ще плаче. И как иначе? Животът беше нищожен, нищо не си заслужаваше, нищо нямаше смисъл и тя трябваше просто да легне и да умре. Просто да умре, за Бога, и да остави Безликите да я съдят след смъртта. Просто да легне, да спре да се бори и да приеме края.
	Само дето тя не вярваше в Безликите.
	Не вярваше, че те управляват живота и смъртта. Не вярваше, че ще я съдят.
	Това не бяха нейни вярвания. Това бяха вярванията на Надзирателите на чувствата, на мъжете и жените, наобиколили я и пъхащи тези мисли в главата й. О, колко бяха умни тези Надзиратели! Бяха допълзели наблизо, насила бяха нахранили съзнанието й с тежки чувства и я бяха принудили да се отчае. И планът им почти сработи! Но Надзирателите не бяха достатъчно силни. Не и срещу Даркесата. Тя самата бързо се превръщаше в богиня, постепенно набираше сила, достатъчна да убие Безликите, ако някога ги срещне. Просто Надзирателите си нямаха и представа с кого се захващат.
	Но в момента картинката бързо взе да им се изяснява.
	Някои от тях вече се опитваха да се отскубнат, но беше късно. Сега Даркесата беше в техните глави, насилваше хилавите им недорасли мозъчета, смазваше ги с плашеща, ужасяваща лекота. Те се опитваха да избягат, но тя ги излови, един по един, и угаси светлината в съзнанието на всички с бели роби. Един, двама, трима, гледаше как телата им падат, четирима, петима, шестима и вече ги нямаше, мозъците им бяха разрушени, телата им — спрели да функционират, а Даркесата се изправи в пълния си ръст и прогони и последните остатъци от главоболието, което й бяха причинили.
	Не се бяха опитали да я нападат един по един, както бяха постъпили с Валкирия при първото й идване. Бяха дошли подготвени. Водеха си подкрепления. Но явно недостатъчно.
	Даркесата закрачи по тесните улици на тесния град, без да обръща внимание на далечните писъци и експлозии, нито на уплашените хора — магьосници и смъртни — които бягаха във всички посоки. Спря пред висока триетажна сграда, укрепена като мини крепост, защитена от силово поле, което възпламеняваше въздуха, ако някой се доближеше прекалено. Зад полето стояха секачи, стиснали косите си в готовност. Даркесата и на тях не обърна внимание. Това пред нея беше последната сигурна постройка в града. С тези защити можеше да удържи тотална обсада в продължение на дни.
	Даркесата й обърна гръб и я подмина.
	Битката изобщо не беше достигнала тази отдалечена част на града. Тук улиците бяха спокойни. Нямаше тичане, мъртви тела не висяха от прозорците, никой не разбиваше вратите с ритници. Тук атмосферата щеше да е почти идилична, ако не бяха звуците, които долитаха иззад гърба на Даркесата.
	Тя продължи да крачи, докато не стигна малка пивница. Толкова приветливо място! Така спокойно. Толкова непретенциозно. Даркесата бутна вратата и влезе. Вътре дори ухаеше приятно. Младата магьосница изкачи стълбите и завари на втория етаж Чайна и Антон Страха, които явно я чакаха. Чайна беше получила няколко синини и драскотини, но, ако човек ги оставеше настрана, си беше все същата ослепителна красавица.
	— Как ме намери? — попита тя и въздъхна елегантно, като истинска дама. Даркесата сви рамене.
	— Просто това тук ми заприлича на място, което ти би избрала за скривалище, нищо повече. Скромно, но пък има прозорци от всички страни, за да можеш да следиш едновременно всички улици наоколо. А и постройката е доста стабилна. Не толкова стабилна, колкото крепостта, на която си сложила такава тежка охрана, но затова пък привлича много по-малко внимание — Даркесата погледна Страха. — Знам какво си мислиш, Антоне. Но ако бях на твое място, нямаше да се пробвам. Доста по-жилава съм, отколкото изглеждам.
	Страха само я гледаше със студените си ясни очи и не отговори нищо.
	— Ще ти дам Скиптъра — рече Чайна. — Няма нужда с теб да сме врагове.
	— Идеално — отвърна Даркесата.
	Страха се намръщи и пристъпи към прозореца.
	— Телепортатор — рече.
	Може и да блъфираше, да прилагаше някой стар номер, но пък Страха не беше човек на коварствата, така че Даркесата му повярва и пристъпи до него към прозореца. На отсрещния покрив се беше изправил Александър Ремит и ги наблюдаваше. Изчезна, преди да могат да направят каквото и да било, за да му попречат.
	Телепортаторите бяха много лоша работа. Можеше да се върне до секунда и да доведе цяла армия. Най-добре беше да се маха.
	— Скиптърът — рече Даркесата и закрачи към Чайна. — Веднага.
	Красивите очи на Чайна леко се разшириха. Даркесата въздъхна с досада и се обърна. И ето ти на, пред тях стоеше отново Ремит, а до него — господарят му. Ама разбира се. За какво ти е да се главоболиш с разни армии, при положение че разполагаш с Меволент?
	Меволент носеше бойния си костюм — ризници, брони и кожи — завършен с островърхия шлем с изкривеното в писък лице. Очите му огледаха Даркесата от главата до петите, докато Чайна и Страха заднишком се измъкнаха от стаята.
	— Различна си — рече Меволент.
	От мястото си Даркесата опипваше магията му. Силата му беше впечатляваща. Противно на слуховете обаче, тя не забеляза дори намек за това той да знае истинското си име. Вместо това установи невероятно високото ниво, до което Меволент се беше развил като елементал, надхвърляйки всяка предварителна идея за границите на силата, които може да достигне едно човешко същество. Ако не броим създания като Даркесата и Аргедион например, Меволент явно беше най-могъщият магьосник, раждал се някога.
	И определено представляваше значителна заплаха.
	Даркесата изпрати магията си напред. Меволент отстъпи крачка, объркан от внезапното мощно усещане, при което всяка кост в тялото му затрепери от напрежение, напука се и се натроши. Меволент рухна на пода, а Ремит отстъпи с разширени от ужас очи. Изчезна мигом и Даркесата го пусна да си върви. Беше дошла за Скиптъра и толкова.
	А после, много бавно, Меволент се изправи отново на крака.
	Даркесата му се усмихна.
	— Как го направи?
	Магьосникът не отговори. Махна с ръка. Въздухът, който Даркесата дишаше, внезапно се разду, разкъса трахеята й и гърлото й се поду. Ако веднага не беше надделяла над контрола му, щеше да прекърши шийните й прешлени. Но сега тя просто възстанови гърлото си, възстанови тъканите и си пое дълбоко въздух.
	— Коварно — отбеляза.
	Ремит залитна обратно в стаята, понесъл най-големия меч, който Даркесата някога беше виждала. Меволент стисна ръкохватката с две ръце и го завъртя. Когато _той_ го държеше, мечът изглеждаше още по-голям.
	— Това ли ти е планът? — попита Даркесата и пристъпи към него. — Ще ме намушкаш? Разочароваща липса на въображение.
	Когато тя го наближи достатъчно, Меволент замахна. За секунда Даркесата видя как нещо вътре в острието заблещука, после отмести глава назад. Силата, с която острието изсвири край гърлото й, почти я накара да извика. Мечът отново полетя към нея, невъзможно лек в ръцете на Меволент и Даркесата залитна тромаво назад, за да го избегне. Не знаеше каква е тази сила, но инстинктивно разбираше, че ще я убие.
	Меволент я притисна, атаките му бяха безмилостни, скоростта и яростта му не даваха на Даркесата възможност дори да си събере мислите. Единственото, което имаше значение, беше да стои далеч от това острие. Тя се препъваше, падаше, търкаляше се, изправяше се, залиташе. Докато летеше към нея, острието режеше камък и дърво. Меволент се въртеше под него, без да остава открит дори за момент. Даркесата отскочи назад и нагоре, но магьосникът я последва и двамата се озоваха във въздуха, но тя все не можеше и не можеше да остави място помежду им. Въртяха се, усукваха се и се дебнеха, а острието идваше все по-близо. Даркесата се наведе, успя да блъсне Меволент назад и се оттегли.
	— Ама че меч — рече, отстъпвайки към другия ъгъл на стаята. — Просто дреболия, която случайно е попаднала в колекцията ти?
	— Известен е като Богоубиеца — отговори за първи път Меволент. — Каквото пререже, убива го. Чувстваш, че казвам истината, нали?
	— Ами да, затова съм се дръпнала чак тук — отвърна Даркесата. Посегна с магията си, опита се да изтръгне меча от ръцете му, но той удържа на силата й. Колко дразнещо.
	— Няма нужда да се бием — каза Даркесата. — Дойдох за Скиптъра, но сега като си мисля, можеш да си го задържиш. Дай ми вместо това Богоубиеца.
	— Тези оръжия са изковани да служат във война срещу Безликите. Не мога да допусна някой като теб да притежава което и да било от тях.
	— Няма да го изгубя, обещавам.
	Чу се писък, Меволент се извърна и същността на Страха го връхлетя и го събори на земята. Изподра с нокти ръката му и магьосникът изпусна меча, същността налетя отново, но Меволент измести въздуха и Страха отхвърча, блъснат назад.
	Богоубиеца лежеше самотен на пода насред стаята. Даркесата се усмихна.
	Меволент се спусна да го грабне, но Даркесата налетя срещу самия Меволент и с един ритник в хълбока го запрати към стената.
	После вдигна Богоубиеца. Беше тежък. Даркесата не разбираше много от мечове; основно знаеше, че острата им част трябва да влезе в човека отсреща, но сега ясно си представи как върти този меч в битка. Е, фактът, че беше дълъг колкото самата нея от глава до пети, я правеше да изглежда малко нелепо. Но дали имаше значение, че враговете ще й се смеят, когато им налети? По-добре е човек да умира със смях на устните, отколкото пищейки, нали така?
	Не беше сигурна. Тая работа с меча май беше „малко попресолена“, както се изразяваше баща й.
	Срещу й се нахвърлиха четирима непознати магьосници, всеки със свое оръжие, и сърцето на Даркесата подскочи от радост. Наведе се, избегна една размахана брадва и един свистящ меч, после посече единия от нападателите, без въобще да усети как острието на Богоубиеца минава през него. Веднага след това почувства как дълго копие се заби дълбоко в нея. Ако беше с куртката на Гастли, това нямаше да стане. Мисълта, че сега я носи Китана, я вбеси. Пусна едната си ръка от ръкохватката на Богоубиеца и смаза гърлото на човека с копието.
	Нов меч полетя към нея, тя се извъртя, за да го посрещне с Богоубиеца. Метал иззвънтя в метал. После пак и пак. Колко вълнуващо! Но после противникът й някакъв грозник — направи някакъв засукан финт и острието му буквално я разпори. Мъжът пристъпи зад нея и заби меча си в гърба й. Даркесата се опита да го докопа, но мечът му я държеше забодена като пеперуда на карфица, а и тъпото копие още стърчеше от тялото й. И тогава четвъртият магьосник развали всичко, като насочи право в лицето й дулото на рязана пушка.
	Преди да дръпне спусъка обаче Даркесата изпрати магията си срещу него и свари мозъка му вътре в черепа. Грозният измъкна меча си от тялото й и замахна с намерение да й отсече главата, но в същия момент Даркесата се обърна срещу него. Ръката й улови юмрука му, стиснал оръжието, и извъртя китката му така, че острието се обърна към самия него, а после го заби дълбоко в гърлото му.
	Остави грозника да падне, после изтръгна копието от тялото си и го прекърши. Погледна към Богоубиеца. Мечовете май не бяха за нея. Захвърли го през прозореца, даде си минутка, за да оздравее напълно и излезе през дупката, образувала се от тялото на Меволент. Точно навреме, за да го види как изтръгва Скиптъра от ръцете на Чайна.
	Металното забрало на шлема му се извърна към Даркесата. Кристалът проблесна и черна светкавица удари до главата й. Когато младата магьосница се наведе да избегне нападението.
	Чайна — тъй като си беше Чайна се възползва от възможността да избяга.
	Даркесата се извъртя, избегна на косъм нов черен лъч, който превърна в прах стената зад гърба й. Меволент стреля със Скиптъра трети път и Даркесата чу как черната светлина изсъска на сантиметри от лицето й. Даркесата скочи нагоре и проби тавана, Меволент я последва по петите. Над главата й се ширна небе. Не знаеше колко бързо лети магьосникът зад нея, но знаеше, че тя е по-бърза. Само дето тук вън той трябваше просто да се прицели. В затворено пространство поне имаше предмети, зад които да се скриеш.
	Даркесата рязко смени посоката и поредният изстрел на Меволент отново пропусна. Трябваха й хора, хора, които да го разсейват, хора, зад които да се скрие. Трябваха и стени и врати за прикритие.
	Летяха към битката, където секачите се биеха срещу Червените качулки, а Съпротивата — срещу когото има. Срещу Кралството? Срещу Империята? Срещу каквото там управляваше Меволент. Даркесата не беше наясно. Имаше по-належащи въпроси за решаване.
	Пореден черен блясък я догони, тя се преметна във въздуха. Пое внезапно назад и Меволент профуча под корема й. Даркесата го сграбчи, той я повлече в полета си. Опита се да насочи Скиптъра, но тя го изби от ръката му. Двамата се удариха в земята и се затъркаляха, хората бягаха от тях с писъци.
	Даркесата се надигна и застана на четири крака и, не щеш ли, Меволент се оказа изправен над нея, стиснал в ръце каменен блок. Преди камъкът да се стовари върху черепа й, тя нямаше време дори да се замисли откъде го е взел. Лицето й се заби в чакъла. Прехапа си езика. Много мразеше да си прехапва езика.
	Меволент я сграбчи, вдигна я, захвърли я. Даркесата се удари в стената на близката сграда, отскочи и падна обратно на улицата, погледна нагоре и видя Меволент да хвърля срещу нея цяла каруца. Тя замахна срещу дъските, разби ги и ги отхвърли, но голяма треска отвори сериозна рана на челото й, а после Меволент беше до нея, настъпи коляното й, след това се опита да й откъсне главата. Леле-мале, тоя беше роден, за да е насилник!
	Даркесата се дръпна силно назад, опита се да го отскубне от себе си, но той се държеше здраво и продължаваше да дърпа. Даркесата чувстваше как сухожилията на шията й започват да се късат. Облечени в кафяво смъртни бягаха в ужас от нея, докато се бореше с господаря им. Нямаше намерение да умира така — с откъсната глава, в някакво напълно чуждо измерение. Блъсна Меволент с гръб в някаква стена и го захапа за китката, но ръкавът на дрехата го запази. Поне беше спрял да дърпа. Даркесата успя да свие крака под себе си и…
	Меволент се извъртя рязко, Даркесата зарита, но напразно — не успя да му попречи да я дръпне далеч от стената. Звукът на трошащите се хрущяли изпълни ушите й. После мускулите й се разкъсаха, кожата й се разцепи и изведнъж тя се оказа в ръцете на Меволент. Отначало Даркесата не разбра какво става, после я вдигнаха и я доближиха до разкривената маска на шлема му, тя усети как зрението й отслабна, всичко посивя, скри се, Меволент я пусна и светът заподскача край нея. Даркесата се завъртя, преметна се, залюля се, после най-сетне спря на място, а Меволент се отдалечи, подминавайки едно обезглавено тяло, проснато насред улицата.
	Нейното обезглавено тяло.
	Ох, да му се не види.


>	54.
>	През глава

	Седем секунди до мозъчната смърт.
	Чувстваше я. Времето забави ход. Колкото и странно да беше, всичко, което чуваше, беше морето. Сякаш беше допряла раковина до ухото си. Примигна. Виждаше черно-бяло. Зачуди се дали Скейпгрейс също е виждал черно-бяло, докато е бил глава в буркан. Зачуди се и дали някога ще й се отвори възможност да го попита.
	Но — всичко по реда си. Онова тяло там. Така стройно и силно. А тези рамене… Впечатляващо. Тениската върху тялото беше одърпана и разкъсана. Панталоните прилепнали. Точно както ги харесваше. А ботушите бяха просто фантастични. Искаше си ги тия ботуши. Искаше и крака, на които да ги носи. Искаше си краката.
	Пет секунди до мозъчната смърт.
	Меволент продължаваше да се отдалечава. Беше се оказал по-жилав, отколкото беше очаквала. В крайна сметка, практически я беше убил. Практически. Почти. Почти, но не съвсем. Откъснеш ли главата, мозъкът има още малко време живот. А това беше грешка от негова страна.
	Даркесата посегна с магията си и придърпа тялото си към себе си. То се повлече по земята. Облечени в кафяво смъртни наоколо отваряха усти и крещяха шокирано, но Даркесата чуваше единствено морето, а то шумеше като морето в Хагард в дните, когато беше малка, щастлива и в пълна безопасност. В дните, когато беше Валкирия Каин и дори още по-рано, когато беше Стефани Еджли. В Хагард, където бяха родителите й и сестричката й. В Хагард, където я обичаха.
	Но това беше просто личността на Валкирия, изправила се лице в лице със собствената си смъртност, сграбчваща образите на нещата, които значеха най-много за нея. А Валкирия нямаше място тук. Не и сега. Даркесата трябваше да остане и да контролира положението. Само Даркесата можеше да свърши онова, което трябваше да бъде свършено в настоящата ситуация.
	Три секунди до мозъчната смърт.
	Тялото се бутна в нея и Даркесата се наклони назад, за да изравни двете части на съсипания си врат. Пипала от плът се протегнаха едно към друго, прикачиха се, преплетоха се и се сраснаха, всяко със своята половинка, притегляйки главата и съединявайки я с тялото. Прешлени прищракваха, хрущяли припукваха, мускулите се проточиха, усукаха и натрупаха сила. Вени и артерии, нерви и кожа отново станаха едно цяло.
	Кръвта бликна и потече. Кислородът нахлу. Мозъчната смърт се отменя.
	Даркесата се надигна, подпря се на лакти и загледа Меволент, който крачеше обратно към нея.
	— Леле! — рече сама на себе си. — Това вече беше сериозно.
	Меволент полетя към нея, а Даркесата го изрита едновременно с двата крака в корема и го запрати някъде сред отломките на пътя над главата си. Той мигновено скочи, тя също, но когато се изправи, целият свят се наклони и тя се олюля.
	— Проклятие — промърмори.
	Юмрукът на Меволент се стовари върху бузата й и Даркесата падна назад, събаряйки тежък дървен кол от някаква ограда. Магьосникът налетя отново, Даркесата грабна кола и замахна с всичка сила. От удара колът стана на парчета, но и Меволент се свлече на колене. Даркесата посегна към следващия кол, изтръгна го от земята и го хвърли срещу Меволент, който тъкмо се понадигна. Той залитна няколко крачки назад. Даркесата хвърли друг кол, после друг, изскубваше ги от земята и ги хвърляше срещу магьосника като стрелички за дартс. Меволент се опитваше да се изправи. Застана на едно коляно, поклати покритата си с шлема глава и стана. Огледа се наоколо и точно тогава Даркесата го халоса с коня.


	Намери Скиптъра в една съседна уличка тъкмо в момента, в който Чайна Сороуз го вдигаше от земята.
	— Не бих го пипала, ако бях на твое място — обади се Даркесата и меко се приземи зад гърба на красавицата.
	Чайна вдигна Скиптъра.
	— Уби ли Меволент?
	— Ако съм го убила, значи ти сега си господарка на Скиптъра. И можеш да го използваш, за да убиеш мен. Разбира се, ако Меволент не е мъртъв, аз просто ще ти взема Скиптъра и ще те смачкам от бой.
	— Интересна дилема — отвърна Чайна.
	— Нали?
	— Колко време имаме?
	— Преди аз да се върна вкъщи ли? Няколко секунди. Усещам ги как изтичат. Чувствам как маневрата ме придърпва.
	— Значи имаме само миг да разрешим въпроса.
	Даркесата се усмихна и не отговори нищо.
	Чайна замислено прехапа долната си устна.
	— Май ако побягна, това няма да ми помогне.
	Даркесата поклати отрицателно глава и закрачи към красивата магьосница. Чайна отстъпи.
	— Вземи меча. Богоубиеца. Можеш да убиеш всеки враг с него.
	— Вече не харесвам мечове — отвърна Даркесата.
	— Има и други оръжия. Чувала съм за тях.
	— Искам Скиптъра.
	— Мястото на Скиптъра е тук.
	— Вземам го с мен.
	— Сигурно има нещо, което мога да направя, за да те накарам да…
	Даркесата протегна ръка.
	— Дай ми го.
	Черният кристал проблесна, уловил слънчевите лъчи. Чайна стисна Скиптъра още по-здраво.
	— Мисля, че Меволент е мъртъв. Ако не го беше убила, вече щеше да е дошъл да ни намери. Мисля, че е мъртъв и че ако сега стрелям с това нещо, ще те убия.
	— Решението си е твое — отвърна Даркесата. Пръстите й приближаваха Скиптъра все повече и повече.
	Чайна стисна зъби. Мускулите й се опънаха като струни. Даркесата се усмихна.
	Взе Скиптъра, а Чайна отпусна ръка отстрани до тялото си.
	Толкова удобно лягаше в ръката й. Даркесата се зарови в магията си и откри пулсиращата енергия, която й беше прелял Сила Надир. От нея беше останало съвсем мъничко, така че Даркесата я грабна, завъртя я, усили я и след секунда ръката й започна да пулсира болезнено. После обърна очи към Чайна.
	— Ако бях на твое място, бих побягнала сега — рече й. — Силите на Меволент идват насам.
	— Ти не си го убила, така ли?
	— Не ми стигна времето.
	— Значи, ако се бях опитала да стрелям срещу теб със Скиптъра…
	— Щях да съм размазала красотата ти по юмрука си — светът затрепка. — Времето ми тук изтече. Късмет с войната!
	— Късмет и на теб с твоята — отвърна й Чайна и пак хлътна в някаква врата. Но вътре, отвъд прага имаше някой, там някой я чакаше, една ръка без кожа се протегна и леко легна на рамото на Чайна. Красавицата цяла се скова, прекрасните й сини очи се разтвориха широко, червена енергия припука край тялото й и я повдигна на пръсти, без да й даде възможност дори да изпищи. Болката разцъфна в гърдите й и тялото й се прекърши в хватката на Серпин, а после Чайна падна на земята, съвършена и мъртва като кукла.
	Серпин се усмихна на Даркесата, а тя му се усмихна в отговор. Светът затрепка отново, а тогава Серпин протегна към нея червената си ръка и енергия полетя право към гърдите й. Даркесата се люшна назад, запремята се презглава във въздуха, после светът се промени и тя се фрасна здраво в един паркиран камион. Падна на колене, вече обратно в своята реалност; коленичеше в мръсотията на някакъв строеж заобиколена от камиони, палети с материали и машини. За миг се засмя на безочливата дързост на Серпин и разтри гърдите си там, където магията му я беше ударила, а после осъзна, че е с празни ръце. Беше изпуснала Скиптъра в другото измерение.
	— Не! — изрева и скочи на крака. — НЕ!
	Завъртя бясно глава на всички посоки. Може би беше паднал някъде тук. Може би беше дошъл тук с нея. Може би…
	Изрита камиона и го запрати нанякъде.
	— _НЕ!_
	Хвърли се нагоре във въздуха, право към слънцето, крещейки и сипейки проклятия, после зави и полетя към Убежището, а от вятъра и скоростта очите й се насълзиха. Продължаваше да крещи. Серпин. Серпин, този смъртоносен, предателски жалък боклук. Вече не можеше да го докопа, но Китана й беше съвсем подръка, както и Дорън, както и Шон. Щеше да ги избие всичките. Щеше да ги разкъса на парчета. Щеше да ги заличи.
	Полетя по-бързо, отколкото когато и да било преди. Щеше да е приятно и забавно, ако не се чувстваше толкова кръвожадна в момента.
	Роърхейвън се яви на хоризонта. Приближаваше Убежището, а очите й се присвиха и с вътрешния си взор Даркесата видя Китана, застанала права три нива под приземния етаж, сред лабиринта от коридори насред Залата на Усилвателя. Видя и Дорън, и Шон, видя и Вайл на пода, мъчещ се да се изправи.
	Даркесата полетя нагоре, после надолу, заби се в покрива и продължи към Залата, разбивайки пода на всеки следващ етаж, после стигна до нивото, зави и с трясък връхлетя през стената, почувства веднага тревогата на Китана, която се извърна да я погледне. Но Даркесата не спря, профуча край Дорън и Шон и юмруците й се забиха в красивото личице на русокосата. Ударът на Даркесата имаше скоростта на куршум и главата на бедната Китана се разполови. Инерцията запрати Даркесата чак в съседното помещение, където тя най-сетне стъпи на пода и се разсмя. Доброто й настроение се беше върнало. Пристъпи обратно през дупката, която беше оставила в стената. Дорън и Шон бяха коленичили, взрени в онова, което беше останало от Китана.
	— Опа — обобщи Даркесата.
	Магия се усука около ръката на Дорън, дланта му засвети и запрати поток от енергия, който се заби в корема на Даркесата. Това момченце така и никога нямаше да се научи.
	Докато се лекуваше, Даркесата изпрати част от силата си да протече по вените й и да обвие плътно едната й длан. После я освободи, а енергията прогори дупка в Дорън, който се преметна назад, а на мястото на лицето му имаше само димящ кратер.
	— Мозъкът — обясни Даркесата на Шон, който отстъпваше назад. — Унищожиш ли мозъка, как ще могат да се лекуват? Разбра ли сега? Проста работа.
	Шон облиза устни. Магията му се мяташе неспокойно, чакаше да бъде освободена. Даркесата го наблюдаваше, после разбра как момчето се кани да използва силата си, скочи и блъсна ръката му още преди да я е вдигнал срещу нея. Даркесата се приземи зад момчето, с една ръка го подхвана под брадичката, другата опря в лопатките на гърба му и после откъсна главата му със същото усилие, с което би отворила кенче с кока-кола.
	Магьосник, заслужил с труд могъществото, подарено на Шон, би използвал няколкото мига преди мозъчната смърт, за да опита да се спаси. Даркесата пусна главата на пода и я изрита в коридора. Прииска й се Меволент да я види сега.
	— Насилие — промърмори си. — Такова насилие — погледна през рамо към Лорд Вайл, който тъкмо се беше изправил на крака. Ще станем страхотен отбор двамата с теб. Трябва да повторим днешното ни изпълнение. Може би да се заемем с Аргедион, когато се върне, и да го довършим веднъж завинаги. Какво ще кажеш?
	Вайл, както обикновено, просто се изправи насреща й и не продума. Пръстите му потупваха едното му бедро — същият бърз ритъм, който Скълдъгъри беше отмервал непрекъснато през последните няколко дни, сякаш песен, която не може да си изкара от главата. Сега като се замислеше, беше много дразнещо.
	Лордът стоеше все така неподвижен, но Даркесата забеляза лекото движение на бронята му тя леко и неравномерно пулсираше. Даркесата присви очи. Скълдъгъри Плезънт беше коварен противник. Той беше предвидил, че Даркесата ще се върне, а и знаеше, че втори път тя няма да му позволи да я приспи само с приказки. Така че му беше необходимо оръжие, с което да се изправи срещу нея, а това оръжие очевидно — трябва да е било държано в тайна от Валкирия.
	Потропването с пръсти не е било безсмислен тик. Било е психологически пусков механизъм, който той е издълбавал в подсъзнанието си. Сега срещу нея може и да стоеше Вайл, но дълбоко в него се криеше Скълдъгъри и той използваше този ритъм, за да се освободи сам от кръвожадната страна на своята природа.
	Каквото и да планираше скелетът обаче, Даркесата не можеше да го допусне.
	Тя заоглежда бронята на Вайл, проследи с очи движението й. Вгледа се по-отблизо, по-надълбоко, видя как некромантската магия е вплетена вътре. Самата броня беше жива и притежаваше определено ниво на самостоятелно съзнание. Магията живееше в нея, а магията е жива, така че в резултат от насищането й с магия самата природа на бронята се беше променила. Даркесата видя магията вътре и я разбра, а после се приготви и я повика в себе си.
	Вайл наклони глава на една страна и спря да потупва крака си.
	Даркесата повика отново, този път по-настоятелно, и бронята откликна, опълчвайки се срещу контрола на Вайл. Черни капки сянка закапаха по земята, Вайл се напрегна и бронята отново стана твърда, твърда и остра. Даркесата се приведе бързо, за да избегне замах срещу гърлото си. Дръпна се, но Лордът беше твърде бърз, сграбчи я, завъртя я и я заби с главата напред в стената. Дръпна я обратно назад и я преметна цялата. Светът се наклони, подът полетя към лицето й. Даркесата се разсмя, когато Вайл коленичи на гърба й. Това наистина беше _весело!_
	Лек пулс от енергия пробяга по тялото й и Даркесата го отхвърли от себе си, после повика отново бронята му и тя полетя към ръката й, където се събра във въртяща се топка сенки и черна материя.
	Последната капка от бронята се оттече от Скълдъгъри и той падна странично, като едва успя да се подпре на стената в последния момент.
	— Извинявай — рече му Даркесата, а топката в дланта й все така се въртеше. — Знам, че замисляше нещо коварно, но, право да ти кажа, тук ми харесва и нямам намерение да се завирам обратно в тъмните ъгълчета на съзнанието ми.
	— Върни ми Валкирия — рече Скълдъгъри със слаб глас.
	— Не. И не смятам, че с чара си отново ще успееш да си пробиеш път до нея. Стига вече със сърцераздирателните истории колко много значите един за друг. Тя ме иска тук. Иска аз да командвам. Това й доставя удоволствие.
	Скълдъгъри помълча за момент, после се изправи в пълния си ръст.
	— Не можеш да ме убиеш — каза.
	Даркесата се засмя, протегна ръка, за да му докаже, че не е прав, но после се поколеба.
	— Може и да искаш — каза скелетът, — но не можеш да го сториш. Това е. Валкирия ти влияе.
	Даркесата отпусна ръка на бедрото си.
	— Влияние има, но то отслабва. Гласът й става все по-недоловим с всяка минута. Още един ден като днешния и мисля, че двете с нея ще постигнем окончателно споразумение и наистина ще се превърнем в едно цяло.
	— Няма да получиш друг такъв ден. Дори и минута повече няма да получиш.
	— А — отвърна Даркесата, — това е моментът, в който ще разкриеш тайното си оръжие, нали? Хайде, не ме измъчвай. Какво чакаш?
	— Тях.
	Даркесата почувства Аргедион преди да чуе стъпките му и се обърна, когато той влезе. Уолдън д’Есаи го следваше по петите, с бледо лице и широко отворени очи. Магията вреше във вените му и Даркесата разбра, че Аргедион му е казал общото им истинско име.
	Аргедион с ужас огледа касапницата в Залата.
	— Нямаше нужда да убиваш децата — каза.
	— Но ги убих — отговори Даркесата. — По същия начин трябва да убия и теб.
	Дори и докато го изричаше обаче, тя разбра, че няма да може да изпълни заплахата си. След смъртта на Китана и останалите, силата им се беше върнала обратно в Аргедион. В момента той не беше по силите й.
	— Защо нараняваш хората? — попита Аргедион. — Говорихме за всички неща, които бих могъл да ти покажа. Само ако беше обърнала гръб на насилието, тайните на вселената щяха да са твои.
	Той нежно махна с ръка, Даркесата се обърна, повдигнала вежди, за да види как Китана се надига и става на крака, а главата й отново е цяла. Без магията в себе си сега тя беше просто едно с нищо незабележително същество, внезапно останало само, ужасено и кухо. Дорън се размърда и почна да се изправя, а главата на Шон припълзя към тялото му и се прикрепи обратно на място.
	— Възкресяваш мъртвите — отбеляза Даркесата. — Е, _това_ вече е впечатляващо.
	— Това е само малка частичка от силата ми — отвърна Аргедион. — Днес светът ще се промени. Днес човешката раса ще направи стъпка напред.
	Даркесата се ухили:
	— Яко!
	Аргедион поклати глава.
	— Съжалявам, Даркесо, но на теб трябва да ти обърнем гръб и да те забравим. Не знам защо си такава, каквато си, но… О, мило дете! Ти можеше да си най-добрата сред нас.
	— Ъм — обади се Уолдън. — Някой би ли ми обяснил какво става?
	Скълдъгъри се облегна на Усилвателя, пръстите му отново потропваха в дразнещия си ритъм върху обшивката на машината:
	— Ти си тук, за да промениш света, Уолдън. Той иска да даде магията на широките маси от смъртни.
	Уолдън се втренчи в Аргедион.
	— Това ли имаш предвид под „да направим света едно по-добро място“?
	— На прага сме на нова ера — отвърна Аргедион с кротка усмивка.
	Уолдън направо зяпна.
	— Ти нормален ли си?
	Аргедион примигна насреща му.
	— Моля?
	— Да даваш магия на смъртните?! Ти някога _срещал _ли си истински смъртни? Ами че те ще се избият!
	— Не — отвърна Аргедион. — Експериментите ми завършиха. Благодарение на Китана, Шон и Дорън, сега аз съм запознат с опасните нива на магията у един смъртен. Човечеството днес ще бъде издигнато до едно ново ниво на съществуването.
	— Аз съм живял в свят, в който магьосниците доминират. Силните управляват. Бедните и потиснатите ги мачкат в калта.
	— Силата ще престане да бъде въпрос, на който ще се обръща внимание…
	— Силата винаги ще бъде най-важният въпрос, глупако! Винаги ще има силни и слаби! И ти искаш да ти помагам? Искаш да ти помогна да използваш магията, за да унищожиш собствения си свят? Няма да стане! Върни ме в моето измерение.
	— Магията е рождено право на човека, Аргедион. Не разбирам как така не го осъзнаваш.
	— Аргедион се казваш _ти_ — отвърна Уолдън. — Това име не е мое. Аз съм си все още аз. Аз съм си Уолдън д’Есаи. Живея на „Маунт Темпъл Плейс“ номер осемнайсет и обичам Грета Дапъл. Няма да се променям, само защото мога да се променя. Погледни всички хора, които си наранил. Погледни колко болка си причинил. Казваш, че магията е рождено право? През целия си живот съм изследвал магията и стигнах до извода, че тя изобщо никога не е била предназначена за нас, хората. Получили сме я напълно случайно.
	— Не. Не. Магията е красива…
	— Опасна е! Твърде опасна!
	— Не може да говориш така — Аргедион улови Уолдън за ръка и го задърпа към подиума в Усилвателя. — Моля те. Хайде, ела. Ще направим света едно…
	— Пусни ме! — изкрещя Уолдън и блъсна Аргедион с всичка сила. Пред очите на Даркесата двамата мъже се сборичкаха, ръцете на Уолдън се сключиха около врата на Аргедион. Даркесата видя гнева и у двамата, видя как Аргедион блъска Уолдън, как Уолдън отново напада и ето на, дълбоко в Аргедион се събуди и избуя животинският инстинкт на самосъхранението, той си изпусна нервите и Уолдън се превърна на пепел в ръцете му.
	Аргедион залитна назад шокиран. Усмивката на Даркесата стана още по-широка.
	— Не — промълви белият магьосник, когато пепелта се слегна на пода. — Не. Не исках. Не исках. Какво сторих?
	Ако Даркесата се надяваше някога да получи възможност да убие Аргедион, тази възможност беше сега, докато той беше твърде разстроен, за да мисли нормално. Тя пристъпи напред.
	Пръстите на Скълдъгъри потропваха по Усилвателя, все по-бързо и по-бързо, следвайки все същия ритъм, все същия неравномерен бийт, повтаряха го отново и отново.
	Безспир.
	Аргедион вдигна очи към скелета, а Даркесата спря на място, ядосана, че я забелязаха. Извърна се раздразнено.
	— Трябва да те питам — рече тя на Скълдъгъри. — Какво въобще правиш? Цялото това потропване — това ли ти е великият план? Как се предполага да победиш и двама ни?
	— Вие сте силни като богове — промърмори тихичко Скълдъгъри, — но не сте богове. Още не. Вашите мисли са си човешки мисли. Съзнанието и на двама ви може да е разширило обхвата си, но начинът ви на мислене си е все същият, присъщ на всеки човек процес… Поне за момента.
	Тогава Даркесата забеляза, че по стените са изписани символи, простички символи, вдълбани там, просто за да излъчват светлина, а не енергия.
	А после символите започнаха да пулсират с ритъма на Скълдъгъри. Пулсираха все по-бързо, откъснаха се от зададеното от скелета темпо, запулсираха все по-бързо и по-бързо, все по-ярко и по-ярко, а Даркесата смръщи чело и се разсмя, отвори уста да проговори и…


>	55.
>	Щастлив край

	Валкирия се събуди на пода. Загледа се в тавана и се помъчи да се сети какво й се случва.
	Гласове. Хора. Гастли пристъпи до нея.
	— Будна е — чу го да казва.
	Още хора. Убежището вече не беше празно. Магьосниците се бяха върнали. Скълдъгъри коленичи до нея.
	— Как се чувстваш? — попита.
	Тя го погледа мълчаливо, преди да отговори.
	— Какво направи?
	— Нагласих светлините така, че да взаимодействат с електрическата активност на човешкия мозък. С две думи, предизвиках и у двама ви епилептичен припадък.
	— Но… Аз нямам епилепсия.
	— Не е необходимо. Правилният ритъм в правилната скорост е достатъчен.
	Скелетът и помогна да се изправи. Аргедион седеше, опрял гръб в стената, очите му бяха отворени, но не гледаха нищо определено. Касандра Фарос и двама други долавящи бяха коленичили около него. Видя и още един познат, Дийкън Мейбъри.
	— Потропваш този ритъм дни наред — прошепна Валкирия.
	Скълдъгъри кимна.
	— Трябваше да го запечатам в подсъзнанието си, за да не може Вайл да се възпротиви и да не задейства плана. От момента, в който прецених, че Даркесата може и да ни потрябва, знаех, че трябва да измисля някакъв начин да я спра, нещо, което тя няма да очаква.
	— Ще го очаква следващия път — отвърна Валкирия. — Същият номер няма да мине два пъти.
	— Следващия път ще измисля начин да я задържа далеч от теб завинаги.
	— А ако не успееш, винаги можем да използваме Куба — момичето изправи рамене, силата се връщаше в изтръпналите й крака. — Какво правят на Аргедион?
	— Затварянето му в Куба не върши работа — отвърна Скълдъгъри, вече по-високо. — Така просто се отлага неизбежното. Аз настоях за категорично решение. Ще съм спокоен, само ако Аргедион престане да бъде заплаха за когото и да било, а единственият начин това да стане е ако Аргедион си отиде и никога повече не се върне при нас.
	— Това ли правят? Внушават тази идея в съзнанието му преди да го събудят?
	— Не точно. Дийкън ни дължеше услуга и аз реших да го повикам. Той помага на Касандра и останалите да скрият Аргедион. Изграждат стени около тази личност, затварят я далеч от личността на Уолдън д’Есаи.
	— Прекрояват личността му?
	— Да се надяваме, че не. Да се надяваме, че просто пренаписват самоличността му — ще се опитат да не закачат личността му, доколкото е възможно. Ще му дадат ново име, смъртно име, и всеки спомен за магията ще бъде изличен от ума му.
	— Това изобщо възможно ли е?
	— Не знам. Но ако всички работят заедно, имат шанс да стане — скелетът я погледна. — Вече по-добре ли се чувстваш?
	— Да. Да, вече съм добре.
	— Хубаво. Искам да си поговориш с един хора.
	Момичето го последва в коридора, където Китана, Дорън и Шон ги чакаха, плътно заобиколени от секачи.
	Шон я видя пръв. Очите му бяха зачервени от плач.
	— Много съжалявам — почна той. — Толкова съжалявам за всички ужасни неща, които извърших. Съжалявам за хората, които нараних, и за това, че изложих всички ви на опасност.
	Валкирия пристъпи към него.
	— Не знам какво стана с мене, докато имах магически сили — продължи момчето, задавено от сълзи. — Не знам защо извърших всичко, което извърших, и защо не попречих на Китана. Следвах я, защото съм слабоволев и глупав, и защото тя е красива — засмя се през сълзи. — Представяш ли си? За малко да те убия, само защото Китана е красива. Колко по-жалък мога да бъда?
	Валкирия промърмори нещо, изчака го да се обърне и да застане в най-удобната позиция, после замахна и го фрасна в челюстта. Момчето падна на пода.
	Китана изглеждаше притеснена, но го прикриваше с презрителна, макар и колеблива усмивка.
	— Така значи? Ще използваш магия срещу нас сега, когато сме обикновени хора?
	— Няма да използвам магия — отвърна Валкирия, — но в момента си облечена в моята куртка и си я искам обратно.
	После пристъпи към Дорън. Цялото му тяло трепереше неконтролируемо, но иначе момчето не помръдваше и мускул. Загледа я с изплашен поглед.
	Валкирия заби чело в носа му и Дорън също се озова на пода.
	Китана вече беше доста пребледняла.
	— Все едно — рече и се помъчи да докара поредната нахална усмивчица. После съблече черната куртка и я хвърли в краката на Валкирия. — Сега доволна ли си? Сега, когато се налага да се върна към обикновения живот, след като вече знам какво е да притежаваш магически сили.
	Валкирия повдигна вежда.
	— Нормален живот? Извинявай, Китана, но какво си представяш, че ще стане сега? Смяташ, че ще се върнеш към стария си живот? Че ти уби хора. Ще прекараш остатъка от дните си в затвора.
	Валкирия не допускаше, че Китана може да пребледнее повече. Грешеше.
	— Не можете да ме съдите — отговори русото момиче с треперещ глас. — Ще разкажа на всички за вас. Всички ще разберат.
	Валкирия вдигна куртката си и я облече.
	— Съдебните процеси са си работа на смъртните. Ти не си смъртен проблем и няма да лежиш в смъртен затвор.
	— Не можете да сторите това — каза Китана. — Родителите ми…
	— На родителите ти ще бъде съобщено, че си убила човек и че отиваш в затвора. Магията няма да бъде споменавана, но ще им дадем достатъчно информация, че да бъдат спокойни, ще уредим и да те посещават. Разполагаме с хора, които ще ги накарат да повярват във всичко, което им кажем.
	— Не… не може да постъпите така. Не, искам съдебен процес. Истински съд. Искам адвокат, за Бога! Магията беше виновна! Магията ми обърка мозъка! Не може да ме държите отговорна за нещата, които извърших! — Китана вече плачеше, покрила уста с ръце, а раменете й трепереха. — Моля те, Валкирия, не знаех какво върша. Аргедион влезе в главата ми, влезе в главите на всички ни. Дорън, Дорън беше най-зле. Той се молеше на Аргедион, знаете ли? Всичко това беше идея на Дорън. Ще сътруднича, ще направя всичко, което кажете, но, моля ви, само дръжте Дорън далеч от мен. Той е опасен, Валкирия. Ще ме убие, ако разбере, че ви помагам.
	Валкирия пристъпи към русокосото момиче. От деня, в който я беше срещнала за първи път, й се искаше да й размаже физиономията. Но това беше в дните, когато Китана беше могъща, силна и преливаща от арогантност и кръвожадно желание да убива. Сега срещу нея стоеше обикновено момиченце, плачещо и хлипащо като всяка тийнейджърка в същото положение. Вече не беше момичето, което Валкирия искаше да удари.
	Но все пак го стори.
	При юмручния удар я прониза такова удовлетворение, че Валкирия се усмихна, когато Китана падна настрани и обърна очи. Младата магьосница удържа порива да изрита русокосата ей така, както лежеше свита в краката й. Но подобно поведение вече щеше да е неподобаващо за един детектив на Убежището.


	Куинтин Стром спори с магьосниците, които искаха да го задържат, докато не го пуснаха. С Грим до себе си, Върховният маг пристъпи към Ревъл, Скълдъгъри и Валкирия. Като го видя да приближава. Ревъл промърмори нещо под нос.
	— Върховен маг — рече високо, когато Стром пристъпи към тях. Исках да ви благодаря за помощта ви днес. Без вас…
	— Без нас щяхте да се провалите катастрофално — довърши Стром. — Извадихте късмет, че бяхме тук.
	Ревъл отново замърмори неразбрано.
	— Ръката на господин Сълт беше счупена, когато Бурята експлодира — продължи Стром. — В момента се грижат за него. В момента, в който се почувства в състояние, господин Сълт ще изпрати на Върховен маг Бисахалани пълен доклад за случилото се.
	— Разбирам.
	— Всички вие играете много опасна игра. Във всеки един момент нещата можеха да излязат от контрол и вие да не сте в състояние да сторите нищо. Чудо е, че всичко се нареди — Стром си пое дъх. — Но при все това, Ърскин, моля да приемеш извиненията ми. Всичко, което ти наговорих, беше породено от напрежението и нервите. Може да си млад и неопитен и самото ти Убежище да се намира във враждебна среда, но въпреки това ти се справи. Справи се. Спря Аргедион. Затова смятам да си поговоря с господин Сълт и съм сигурен, че ще измислим начин да променим интерпретацията на случилото се и да се погрижим точно тя да влезе в доклада.
	Ревъл наклони глава на една страна, точно като Скълдъгъри.
	— Да промените интерпретацията?
	— Бяхте изправени пред невъзможна ситуация — отвърна Стром. — Не съм сигурен дали аз бих действал другояче, ако бях на ваше място.
	— Значи, цялата работа с това, че ви заключихме в килия…
	— Доста неприятно беше — присви очи Стром. — И ако някога отново опитате нещо подобно, ще ви разкъсам на парчета. Но… в светлината на последните събития, ви прощавам. А и като се замисля, благодаря, че ми осигурихте няколко часа насаме с мислите ми, беше ми много полезно.
	— Много великодушно от ваша страна, трябва да призная.
	— Не искам да ме разбирате погрешно. Нещата не са наред. Не съм уверен, че ще можете да се справите със следващата подобна ситуация. Все така смятам, че ни трябва помощ, трябват ви напътствия и, да, може би ви трябва някой друг на ръководната позиция. Но… нещата не са и толкова зле, колкото се боях отначало. Ти управляваш добре, управляваш със сърце, както и с разум, а и имаш и добри хора, на които да разчиташ. Всичко това ти е от помощ.
	— Значи това ще бъде вашето застъпничество за нас пред Върховния съвет?
	Стром потърка брадичката си.
	— Да се надяваме, че ще успея да убедя господин Сълт да премълчи някои подробности. Не си правете илюзии, какъвто и да е, докладът на Сълт спокойно може да предизвика напрежение и намеци за военен конфликт. Дори и съкратената версия на случилото се тук може да се окаже достатъчна да предизвика война, но все пак мисля, че ще успея да убедя колегите да ви се доверят — поне на първо време.
	— Оценяваме високо това.
	— Да знаеш обаче, че помощ все пак ще ви е нужна. Не позволявай на гордостта да ти пречи да осигуриш сигурното бъдеще на Убежището си.
	— В случая на карта не е заложена гордостта ни — отговори Ревъл, — а автономността ни. Всяко Убежище навсякъде по света се управлява самостоятелно. Така стоят нещата и такива трябва да останат и занапред.
	Стром въздъхна.
	— Този разговор изобщо не е приключил. Но поне отсега нататък ще можем да го водим цивилизовано.
	Ревъл повдигна вежда.
	— Само ако успеете да убедите господин Сълт да погледне на нещата от вашата гледна точка.
	— О, смятам, че ще успея — отвърна Стром. — Когато поискам, мога да бъда много очарователен.
	Стиснаха си ръцете, кимнаха на Грим, който ги изгледа злобно, преди да последва шефа си в коридора. Ревъл отиде да провери как вървят нещата с Аргедион, а Скълдъгъри се обърна към Валкирия.
	— Не мога да повярвам, че ме заряза насред битка — прошепна й.
	— Не аз зарязах теб — изтъкна момичето. — Даркесата заряза Лорд Вайл. А и дори не го направи нарочно. Просто маневрата я връхлетя отново. За малко да се върна със Скиптъра, но ми се изплъзна от ръката, точно когато преминавах в нашето измерение. На Даркесата това никак не й хареса. Но какво се оплакваш, не мога да разбера. Нали оцеля.
	— На косъм.
	— Да оцелееш на косъм е равно на това да оцелееш. Къде ти е бронята?
	— Пак в кутията, скрита отново. А Даркесата е пак дълбоко в съзнанието ти, доколкото разбирам?
	Валкирия сви рамене.
	— Те ни спасиха. Двамата. Вайл _и_ Даркесата. Най-великите тайни оръжия. Не ме гледай така. Не казвам, че изобщо трябва да ги използваме отново. Просто казвам, че този път имахме нужда от тях и те ни помогнаха.
	— И никога повече няма да ги използваме.
	— Абсолютно никога. А сега ще те помоля да ме извиниш — от момента, в който даде мозъка ми на късо, така ми се пишка, че две не виждам.
	Момичето го остави и се отправи към най-близката тоалетна. Когато свърши и излезе от кабинката, завари Елси пред огледалото над мивките.
	Валкирия се поколеба за миг, после пристъпи и се зае да си мие ръцете.
	— Здрасти — рече.
	Елси помълча за момент.
	— Почувствах как Шон умря. Почувствах как и тримата умряха. Но… после се върнаха. Сега вече не ги чувствам. Не чувствам нищо. Пак съм аз, старото аз.
	Валкирия спря водата и си изтри ръцете в мърлявата тениска.
	— Нали това искаше? Магията ти да изчезне?
	— Да. Поне така мисля. Но не знаех колко… самотно ще ми бъде така — Елси се обърна и я погледна. — Докато се случваше всичко от последните дни, бях твърде заета, за да мисля какво ще бъде, когато… сещаш се, когато всичко свърши. Но сега се връщам към стария си живот, а Шон…
	— Отива в затвора.
	Елси си пое дълбоко дъх и потрепери.
	— Винаги съм го следвала по петите — още откакто бяхме деца, а той така и никога не ме погледна. Не и истински. Мислех… мислех, че го обичам. Бях се самоубедила, че го обичам и може би наистина го обичах, но Китана и Дорън ми се смееха и ме наричаха как ли не, а Шон _никога_ не се застъпи за мен. Как мога да обичам някого като него? Как мога да обичам някого, на когото очевидно ни най-малко не му пука за мен? Какво говори това за мен и какво да мисля самата аз за себе си? Заслужавам повече, заслужавам някой по-добър от него. Той не е толкова лош, колкото другите двама, но е убеден, че Китана е съвършена и прекрасна, а всъщност знаеш ли каква е истината? Китана е чудовище. А аз не съм нито толкова слаба, нито толкова красива като нея, но съм много по-добър човек.
	Валкирия я изгледа.
	— Леле.
	Елси се засмя.
	— Извинявай.
	— Не се извинявай. Страхотна реч.
	— _Добре_ се получи, нали?
	— Сега по-добре ли се чувстваш?
	— Мъничко по-добре.
	— Нали знаеш, че Китана е в килия на долния етаж. Искаш ли да я държа, докато я удряш?
	Елси пак се засмя.
	— Благодаря за предложението, но смятам сега просто да си отида у дома. Господин Скрутинъс ми каза, че се е намесил и семейството ми не е усетило липсата ми, но на _мен_ ми липсват всички у дома.
	Валкирия се усмихна.
	— Ще ти звънна след няколко дни да видя как се справяш. Може пак да ти предложа да натупаме Китана.


	Валкирия повери Елси на магьосник, който да я закара у дома, а после отиде да намери Скълдъгъри. Докато магьосници се суетяха напред-назад край тях, детективите се поразходиха из Убежището, наслаждавайки се на факта, че не им се налага да правят каквото и да било.
	— Да те познава човек, може да е страшно уморително — рече момичето, докато крачеше със затворени очи.
	— Хайде сега — отвърна скелетът. — Не смятам, че нося вина за каквото и да било от последните събития. А и нали няма никакви трайни вреди за никого? Нали си върна безценната куртка? Изхаби и цялата енергия за маневри, дето бълбукаше в теб, и това повече няма да ти се случва?
	— Не е там работата — момичето отвори очи, сведе поглед към себе си и на секундата се загърна с куртката. — Господи. Как си ми позволил да се разхождам с тая скъсана тениска?
	— Че какво й е?
	— Ами буквално е на парчета.
	— Мислех, че е някакъв последен писък на модата.
	— Ами трудно може да се каже, че въобще съм облечена!
	— Не казах, че смятам този писък на модата за _разумен_.
	Валкирия вдигна ципа на куртката. Продължиха с разходката.
	— Надир е още на свобода — отбеляза момичето.
	— Така е.
	— Един сериен убиец, който може да прескача в измеренията, е на свобода. Това не е добре.
	— Ще го намерим — отвърна Скълдъгъри. — Ако не ние с теб, някой друг детектив от някое друго Убежище ще го намери. А може Надир да отиде да разгледа онази реалност, в която те прати. Да се надяваме, че ще извадим късмет и Меволент ще ни отърве завинаги от него.
	— Ами ако не извадим късмет?
	Скелетът сви рамене.
	— Ще го спрем.
	— Толкова ли си сигурен?
	— Разбира се — отвърна той. — Вярвам в нас.
	Тогава намериха Гастли, застанал неподвижно в коридора. Просто стоеше на едно място, без да се движи, подпрян на стената и отпуснал глава на гърдите си.
	— Ей — повика го Валкирия, когато наближиха. — Какво е станало? Днес победихме или си забравил?
	Гастли дори не я погледна.
	— Стром е мъртъв — рече тихо. — Бил в стаята си, събирал си багажа. Когато не излязъл в уговорения час, бодигардът му отишъл да провери какво става. Една от стените била разрушена. Оттам е влязъл Сангуайн. Но мечът, който е отсякъл главата на Стром, го е държала Танит.
	Валкирия буквално онемя.
	— Но… ние току-що си говорихме с него…
	— Сълт замина още щом разбра — продължи Гастли. — Отведе със себе си всичките си магьосници. В момента сигурно говори с шефа си по телефона, Стром така и не е успял да разговаря с него, както обеща.
	Стомахът на Валкирия се преобърна. Повдигна й се.
	— Какво ще правим? — погледна тя Скълдъгъри. — Какво ще правим сега?
	— Каквото правим винаги — отвърна скелетът, закопча сакото си и пристегна вратовръзката. — Ще се готвим за онова, което ни чака.


>	Епилог

	Беше неделя следобед, птичките пееха, а слънцето грееше. В дома на Фъргъс и Берилия Еджли нямаше никой друг, освен Каръл и отражението на Валкирия, застанали една до друга в стаята на близначката.
	— Благодаря ти, че ми помагаш — каза Каръл. — Обещавам, ще се упражнявам всеки ден, докато не стана добра като теб. И няма да казвам на Кристъл, ако така предпочиташ. Мога да пазя тайна.
	— Знам, че можеш — отвърна отражението.
	— Мога ли да те наричам Валкирия? — попита Каръл. — Само когато сме сами. Обещавам. Може би трябва да си измисля и име за себе си? След като ще се упражняваме заедно?
	— Да, трябва ти ново име — отговори отражението. — Въпреки че аз лично предпочитам да ме наричаш Стефани.
	— О — рече Каръл. — Да, добре. Както кажеш. Как ще започнем? Какво има в тази торба? Може ли да видя?
	— Още не — отвърна отражението. — Първо трябва да се съблечеш.
	Каръл се намръщи.
	— Сериозно?
	— Остани само по бельо. Ще работим с огън, а дрехите лесно се запалват.
	— Но… ъм…
	— Не се притеснявай — каза отражението. — Няма да ти се смея. Няма от какво да се срамуваш — Каръл се поколеба, но после започна да се съблича. Докато я чакаше, отражението нарисува символ на голямото стенно огледало в стаята на близначката. Когато Каръл остана само по бельо, отражението й подаде листче хартия. — Прочети го.
	Каръл погледна написаното.
	— Какво е това? Заклинание ли?
	— Точно така.
	— Но аз мислех, че магьосниците не използват заклинания.
	— Това не е _такова_ заклинание — отговори отражението. — Това тук се използва за фокусиране на магията у хора като теб — които са още съвсем начинаещи.
	Каръл прочете написаното:
	— Повърхност, говори, повърхност, чувствай, повърхност, мисли, повърхност говори — вдигна очи. — Това ли е? Добре ли го направих?
	— Не знам — отвърна отражението. — Докосни огледалото.
	Каръл се поколеба, после вдигна ръка и притисна пръсти до огледалото. После отдръпна ръка. Отражението й в огледалото не отдръпна своята.
	Каръл направи крачка назад.
	— О, Господи — прошепна. Защо прави така? То… мен ли гледа?
	— Да — отговори отражението. — Теб гледа.
	Каръл се извърна. Очите й искряха.
	— А сега какво ще правим? Ще ме научиш ли да хвърлям огън?
	Отражението на Валкирия се усмихна.
	— Това отнема време.
	— Колко време? Покажи ми какво ще мога да правя.
	— Боя се, че не мога.
	— Защо не?
	— Защото аз лично не притежавам никакви магически сили.
	— Какви ги говориш? Ти притежаваш _сериозни_ магически сили, Валкирия. Изключителна си.
	— Дори и да можех да те науча на нещо — отговори отражението на Валкирия и направи крачка напред, — това с нищо нямаше да ти помогне. Всъщност, аз те поизлъгах. Мисля, че като ти разкажа как всъщност стоят нещата, ще ме разбереш. Няма да ти хареса, но ще разбереш. А може и да не разбереш, не знам. Ти никога не си била умната близначка, нали така?
	Каръл примигна, влажните й очи гледаха объркано и в този момент отражението на Валкирия пристъпи напред и заби кухненския нож в корема й. Каръл издаде някакъв звук, нещо средно между хъркане и ахване, ръката й стисна китката на отражението. Стискаше удивително здраво за момиче с такова отпуснато тяло.
	— И ти _казах_ да не ме наричаш Валкирия — допълни отражението.
	Каръл залитна назад, изгубила равновесие, преви се и падна на едно коляно. После падна по очи, посегнала напред да се опре на нещо, но не успя и остана на пода.
	— Умирам ли? — попита. Гласът й беше съвсем слабичък.
	— Да — отговори отражението.
	Дишането на Каръл стана накъсано.
	— Защо?
	— Трябваше ми някой с магически сили — отговори отражението. Бръкна в торбата, извади Скиптъра и изтри калта от него. — Върнах се за него, намерих го под един камион. Даркесата така и не разбра, че в края на краищата го е донесла със себе си. А пък после Валкирия дори не се замисли по въпроса. Аз съм тази, която си прави труд да подрежда спомените ни, защото съм единствената, която заслужава да ги има. Твоята смърт ще зареди Скиптъра със сила. Поне така се надявам. Ако аз имах магически сили, щях да го направя сама и нямаше да има нужда никой да умира. Но аз нямам магия в себе си, а не мога да помоля никой за помощ, нали разбираш? Не мога да поискам от Валкирия да зареди Скиптъра, защото така тя ще разбере, че планирам да я убия с него — отражението се наведе и сложи Скиптъра в ръката на Каръл.
	— Моля те — прошепна близначката. — Повикай линейка.
	— Не — отговори отражението и се изправи. Обърна се към огледалото. — Излез.
	Отражението на Каръл се подчини, прекрачи през стъклото и стъпи в стаята. Изправи се над истинската Каръл.
	— Сега ти ще заживееш живота й — обясни му отражението на Валкирия. — Много е вероятно сестра й да забележи, че нещо не е наред. Няма да ти е лесно, но гледай да я избягваш максимално. Избягвай и всички магьосници по принцип. Стой далеч от Валкирия. Няма нужда да го правиш вечно — само докато я убия.
	— Скълдъгъри Плезънт ще разбере, че ти не си Валкирия — каза отражението на Каръл. Гласът му беше безжизнен, лишен от всякакви емоции.
	— Естествено, че ще разбере — отвърна отражението на Валкирия — и когато узнае какво съм направила, ще ме унищожи. Именно по тази причина ще убия и него. Ще убия и Танит. И Гастли. Както и всеки друг, който дойде и се опита да ми отнеме онова, което съм си заслужило — отражението на Каръл не разбра нито дума от това, което му казваше. — Може би и ти си като мен — продължи отражението на Валкирия. — Може би ще израснеш, ще се развиеш. Може би ще престанеш да бъдеш просто отражението на това момиче и ще станеш нещо друго. А ако успееш, ще бъдеш страхотна късметлийка, защото единственият човек, който може да ти попречи да се развиваш, в момента лежи в краката ти. Аз те отървах от този проблем. Сега ти трябва да ми помогнеш да се справя с моя проблем.
	Отражението на Каръл сведе очи.
	— Тя изглежда мъртва.
	Отражението на Валкирия вдигна Скиптъра. Черният кристал грееше.
	— Стана — каза. Беше доволно. — Почисти кръвта. Никой не трябва да вдига тревога, разбираш ли?
	— Да — отговори отражението на Каръл.
	— Слушай ме сега. Слушаш ли ме?
	— Слушам.
	— Мъртвата в краката ти беше едно глупаво момиче. Едно глупаво, невежо, егоистично момиче. Това означава, че ти също си едно глупаво, невежо и егоистично същество. Но можеш да се промениш. Можеш да се развиеш към по-добро. Можеш да станеш по-добра, отколкото тя някога е била. Можеш да бъдеш по-добра Каръл, отколкото истинската Каръл въобще щеше да бъде някога. Разбираш ли какъв дар ти поднасям?
	— Не.
	— Ще разбереш. След няколко години ще разбереш. Ще се превърнеш в нещо по-добро. Виж мен. Преди и аз бях като теб. Всичко в мен беше фалшиво. Но вече не е така. Валкирия Каин изостави завинаги Стефани Еджли от мига, в който си избра новото си име. Остави Стефани зад гърба си, като монета, остави я, за да я вземе някой друг. Някой като мен. Това съм аз сега: аз съм Стефани. И съм по-добра Стефани, отколкото Валкирия изобщо някога можеше да се надява да стане. Аз не съм куха обвивка, ти също няма нужда да бъдеш такава. Този Скиптър се подчинява на хора, а не на предмети. Аз не съм _предмет_. Аз не съм _нещо_. Аз съм _личност_. Аз съм _тя_.
	Стефани насочи Скиптъра към тялото на Каръл, кристалът проблесна и черната мълния превърна мъртвото момиче в купчинка прах.
	— Имам семейство, което ме обича. Имам родители и малка сестричка, за която ще се грижа. Имам приятели в училище и искам да отида в колеж. Искам нормален живот. Щастлив живот. Живот. И ще си го взема.
	Стефани се усмихна на собственото си отражение в огледалото на Каръл. Хареса й как очите й блеснаха при последните думи. Прибра Скиптъра обратно в торбата и пое към вратата.
	— Отърви се от тия останки — заповяда, без да се обръща назад. — С прахосмукачката.
